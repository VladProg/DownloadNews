АТ «Укрпошта» разом з ДП «Prozorro.Продажі» проведуть низку благодійних аукціонів з продажу марок та конвертів «Русскій воєнний корабль, іді … !».

Про це повідомляє АТ «Укрпошта» в Фейсбуці, передає Укрінформ.
«Ми разом з Prozorro.Продажі оголошуємо тиждень благодійних аукціонів з продажу поштових марок та конвертів «Русскій воєнний корабль, іді … !». На попередньому аукціоні комплект купили за 4 млн грн. Усі ці гроші були перераховані на допомогу армії. Цього разу усі кошти підуть на благодійність на рахунки KSE Foundation, що зосереджують свої зусилля на трьох напрямах: допомога медикам, військовим та мирним громадянам», — йдеться в повідомленні.
Зазначається, що починаючи з 16 травня протягом тижня відбудуться 15 благодійних онлайн-аукціонів, взяти участь в яких зможе кожен охочий.
Стартова ціна одного маркового аркуша та одного конверта — 5 тис. грн.
Для участі в торгах потрібно зареєструватися на одному з майданчиків — The Tender, SmartTender, ТОВ «Придніпров’є 2021», «Навіта» або «Скомпані».
Також слід сплатити гарантійний внесок у розмірі 1 тис. грн.
З повним описом лотів можна ознайомитися за посиланням.
Як повідомлялося, у Хмельницькому поштові марки «Русскій воєнний корабль, іді…!» продали на аукціоні за 51 тис. грн. Отримані кошти спрямують на допомогу Збройним Силам України.
Фото: Фейсбук Укрпошти