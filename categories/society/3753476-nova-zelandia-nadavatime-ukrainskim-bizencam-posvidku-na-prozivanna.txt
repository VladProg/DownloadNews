Нова Зеландія надасть посвідку на проживання українським біженцям, які прибули до країни за спеціальною візою, запровадженою після початку повномасштабного вторгнення Росії в Україну.

Як передає Укрінформ, про це повідомляє Bloomberg.
Власники спеціальної української візи, які отримають документ до 15 березня 2024 року, зможуть подати заявку на отримання посвідки на проживання у Новій Зеландії.
12-місячна спеціальна віза була вперше відкрита для заявників у березні 2022 року, після чого була подовжена ще на один рік у лютому.
Уряд Нової Зеландії повідомив, що наразі було видано 1510 спеціальних віз, тоді як близько 340 з них вже є власниками посвідки на проживання у країні. Уряд припинить прийом заяв після 15 березня.
Бажаючі отримати посвідку мають надати медичну довідку, пройти перевірку особистісних якостей і відповідати встановленим вимогам, а також сплатити 1200 новозеландських доларів (708 доларів США) збору.
У зв'язку з війною в Україні в Новій Зеландії запустили у 2022 році спеціальну візу для українців, яка дозволяє новозеландцям українського походження подавати заяву на отримання візи, щоб привезти до Нової Зеландії членів своїх сімей, які перебувають в Україні.
Як повідомляв Укрінформ, уряд Нової Зеландії оголосив про продовження спеціальної української візи ще на рік – до 15 березня 2024 року.