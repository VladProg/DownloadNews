31 травня заплановане перше засідання дорадчого органу при Міністерстві оборони України.

Про це волонтерка Дана Ярова розповіла в ефірі "Еспресо", передає Укрінформ.
"Є дорожня карта. 31 травня заплановане перше засідання дорадчого органу... Серед основних обов’язків - відслідковувати, дивитися та спостерігати. До прикладу, якщо я входжу в дорадчий орган, бачу історію із проблемами у закупівлях, я роблю запит на договори, розбираюся, що там могло відбутися. І кажу, тут у вас змова або ви взяли одного виробника, а не усіх інших. І я подаю пропозицію Міністру оборони розірвати договір чи переглянути умови договору на зміну ціни", - розповіла волонтерка.
За словами Ярової, оскільки це дорадчий орган, Міністр оборони має приходити на зустрічі та реагувати на зауваження.
Як повідомляв Укрінформ, видання “Дзеркало тижня” опублікувало матеріал, згідно з яким нібито ціни на закупівлю харчів і надання послуг з харчування для військових у контракті Міністерства оборони перевищують роздрібні у два-три рази.
Невдовзі заступник міністра оборони В’ячеслав Шаповалов, який відповідав за тилове забезпечення Збройних сил України, написав заяву про звільнення. 24 січня Кабмін звільнив Шаповалова з посади заступника міністра оборони.
У Державному бюро розслідувань проводять розслідування за фактом оборудок посадовців міністерства і приватних підприємств під час закупівель для військовослужбовців.