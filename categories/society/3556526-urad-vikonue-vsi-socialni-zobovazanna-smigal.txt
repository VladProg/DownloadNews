Кабінет Міністрів в умовах повномасштабного вторгнення росії продовжує виконувати всі свої соціальні зобов’язання.

Як передає Укрінформ, про це заявив Прем'єр-міністр Денис Шмигаль, відкриваючи засідання уряду.
"Уряд також виконував та продовжує виконувати всі свої соціальні зобов’язання. Пенсії були проіндексовані. Зарплати вчителям та лікарям виплачуються в повному обсязі. Субсидії платимо. Тарифи на тепло заморожені до кінця опалювального сезону", - сказав Шмигаль.
Він додав, що понад 30 млрд грн було виплачено в межах програми єПідтримка тим, хто втратив роботу в перший період війни. Запущено виплати для внутрішніх переселенців.
Шмигаль також зауважив, що реалізація системного та деталізованого плану відновлення України, який презентували на початку липня, передбачає 8 років трансформації та модернізації української економіки та країни.
"На виході завдяки цьому плану ми отримаємо зовсім іншу якість освіти, медицини, економічних можливостей, енергетики, інфраструктури та низки інших речей. Водночас цей план передбачає і швидке відновлення регіонів, відбудову критичної інфраструктури, допомогу громадам та людям на деокупованих територіях", - наголосив глава уряду.
За його словами, за останні місяці уряд додатково виділив на підтримку регіонів більш ніж 8 млрд грн.
"Вже зараз ми працюємо з міжнародними партнерами, аби вони напряму брали участь у відновленні та розвитку окремих регіонів і принесли свій унікальний досвід під час цієї відбудови. Ми сформували чітку і зрозумілу візію, як Україні стати успішним та заможним членом Європейського Союзу. І цей план ми обов’язково реалізуємо повною мірою після перемоги", - сказав Шмигаль.
Також Шмигаль наголосив, що Україна переможе у війні, і ще багато поколінь українців будуть відзначати День прапора та День Незалежності в єдиній, сильній, щасливій та мирній Україні.
Як повідомлялося, у вівторок, 23 серпня, в Україні відзначають День Державного Прапора, а завтра, 24 серпня, святкуватимуть День Незалежності.