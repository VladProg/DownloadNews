На Київщині затримали зрадницю, яка «здавала» загарбникам адреси помешкань учасників АТО та бійців Тероборони в селищі Ворзель.

Як передає Укрінформ, зловмисника затримали під час спроби передачі агресору секретної інформації, повідомляє СБУ.
«Кіберфахівці та слідчі СБУ встановили, що зрадник був завербований представником спецслужб рф для проведення підривної діяльності. Також публічно закликав приєднуватись до лав окупаційних угруповань і виправдовував їхні злочини», - йдеться у повідомленні.

Обвинувальний акт щодо підозрюваного скеровано до суду. Йому загрожує покарання у вигляді 15 років ув’язнення або довічне позбавлення волі.
Ще одного ворожого поплічника контррозвідка СБУ викрила на приладобудівному підприємстві Києва. Він поширював серед працівників заводу гасла на підтримку загарбників, виправдовував повномасштабне вторгнення в Україну.
Агітатора звільнено з підприємства. Йому повідомлено про підозру у вчиненні злочину та вирішується питання щодо обрання міри запобіжного заходу у вигляді тримання під вартою.
Крім того, на Київщині затримали зрадницю, яка «здавала» загарбникам адреси помешкань учасників АТО та бійців Тероборони в селищі Ворзель. Також вона спільно з агресорами розграбовувала помешкання місцевих жителів.
У Луганській області СБУ викрила на співпраці з ворогом керівника одного з найбільших державних агрохолдингів на сході України. Колаборант передав терористичній організації «лнр» майновий комплекс і продукцію держпідприємства на тимчасово захопленій території Старобільського району.
Серед викраденого майна – оптові партії врожаю зернових і старовинні будівлі, внесені до Єдиного реєстру культурної спадщини нашої держави. За сприяння агресору окупаційна адміністрація обіцяла зловмиснику «збереження посади» очільника захопленого агрохолдингу. Колаборанту повідомлено про підозру. Тривають комплексні заходи для його затримання і притягнення до відповідальності.
На Одещині кіберфахівці СБУ нейтралізували мережу російських інтернет-агентів. До її складу входили 5 осіб, які «розганяли» через соцмережі деструктивні дописи, де заперечували військові злочини загарбників.
Під час обшуків за місцями проживання зловмисників виявлено комп’ютерну техніку та мобільні термінали з доказами підривної діяльності.

Як повідомлялося, з початку повномасштабної агресії рф Служба безпеки розслідує понад 1 тис. кримінальних проваджень щодо вчинення державної зради та колабораційної діяльності.