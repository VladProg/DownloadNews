Хлопець, відео розмови якого з мамою опублікував уповноважений ВР з прав людини Дмитро Лубінець, родом із Вінниччини, він пробув у полоні рік.

Як передає Укрінформ, про це у Фейсбуці написав голова Вінницької облради В'ячеслав Соколовий і додав відео, яке облетіло соцмережі.
«Михайло Калашник - наш земляк, житель Оратівської громади – протягом року був бранцем російських загарбників. Хлопцеві – 24 роки. 9 квітня 2022 року Михайло зник безвісти. Уже згодом стало відомо, що потрапив у полон при виконанні бойового завдання на Донеччині. 10 квітня 2023 року він - серед тих, кого Україна повернула з полону!» - наголосив голова облради.

Він додав, що вдома на Вінниччині Михайла чекав сюрприз – 9 квітня у нього народилася племінниця. Життя продовжується.
«Безмежна радість і щастя переповнюють серце! Я ще не знаю офіційних подробиць, але наш Михайло ( наш Мішка) Калашник повернувся з полону. Тепер я знаю, як буду радіти нашій Перемозі!», - написала голова Оратівської громади Галина Лошак.
Розмову захисника із мамою опублікував в Телеграмі уповноважений ВР з прав людини Дмитро Лубінець.
"Перші емоції. Перші сльози. Перші розмови з рідними", - написав він.
Як повідомлялося, 10 квітня з полону звільнили ще 100 українців: 80 чоловіків і 20 жінок. Деякі люди отримали серйозні поранення, мають захворювання.