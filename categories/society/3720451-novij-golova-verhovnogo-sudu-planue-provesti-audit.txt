Новий голова Верховного Суду Станіслав Кравченко планує провести аудит суду.

Про це він повідомив в інтерв’ю Укрінформу.
“Спочатку потрібно подивитися на ситуацію загалом, провести аудит, щоб побачити загальну картину діяльності ВС, бо до цього я бачив тільки напрям роботи Касаційного кримінального суду... Безумовно, за результатами аудиту будуть запроваджені нововведення, які стосуватимуться діяльності суду. Ці нововведення будуть обговорюватися із суддями і спрямовуватися на ефективну роботу ВС, відновлення довіри до інституції ”, - сказав Кравченко.
За його словами, з цією метою призначений керівник апарату ВС, а також його перший заступник.
“Сподіваюся, що на цьому невизначеність в адмініструванні суду, яку ми мали протягом 3 місяців, нарешті завершиться і суд працюватиме не менш ефективно, ніж працював до цього. Також треба проводити вибори голови в Касаційному кримінальному суді”, - додав голова ВС.
Як повідомлялося, 15 травня у НАБУ і САП заявили про викриття схеми одержання неправомірної вигоди у 2,7 млн дол. керівництвом і суддями Верховного Суду.
За версією слідства, хабар був за ухвалене 19 квітня 2023 року Великою Палатою ВС рішення у справі про визнання законності придбання в 2002 році пакета акцій Полтавського гірничо-збагачувального комбінату компанією Ferrexpo, одним із акціонером якої є бізнесмен Костянтин Жеваго.
Водночас у пресслужбі Жеваго заперечують його причетність до надання хабаря голові чи суддям ВС.
16 травня під час пленуму Верховного Суду 140 суддів підтримали висловлення недовіри Князєву. Судді також ухвалили постанову пленуму ВС про припинення його повноважень.
17 травня Вищий антикорупційний суд відмовився задовольнити скаргу захисту Князєва на його затримання.
18 травня Вища рада правосуддя задовольнила подання Спеціалізованої антикорупційної прокуратури про надання дозволу на утримання Князєва під вартою. Того ж дня Вищий антикорупційний суд обрав йому запобіжний захід у вигляді тримання під вартою з можливістю внесення 107,3 млн грн застави.
31 травня Апеляційна палата ВАКС зменшила заставу Князєву до 75 млн грн.
26 травня пленум обрав новим головою Верховного Суду Станіслава Кравченка. До цього він очолював Касаційний кримінальний суд у складі ВС.