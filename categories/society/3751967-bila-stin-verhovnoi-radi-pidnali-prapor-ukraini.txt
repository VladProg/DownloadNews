Біля стін Верховної Ради підняли Державний Прапор України.

Як передає Укрінформ, про це голова парламенту Руслан Стефанчук повідомив у Фейсбук та оприлюднив відповідне відео.
«Сьогодні біля стін Верховної Ради України, як завжди, 23 серпня ми піднімаємо Український Прапор. Важливо не порушувати цю традицію, аби завжди й на багато років уперед тут і в усій Україні майорів лише наш, синьо-жовтий стяг!» - наголосив Стефанчук.

Як повідомляв Укрінформ, 23 серпня в Україні відзначають День Державного Прапора.
Свято встановлене «на вшанування багатовікової історії українського державотворення, державної символіки незалежної України та з метою виховання поваги громадян до державних символів України», згідно з указом Президента від 23 серпня 2004 року.
У 2009 році були внесені зміни до цього указу й заснована щорічна офіційна церемонія підняття прапора 23 серпня по всій Україні.