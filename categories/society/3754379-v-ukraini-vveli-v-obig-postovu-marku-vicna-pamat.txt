Сьогодні, 29 серпня, у День пам’яті загиблих захисників України Укрпошта організувала мовчазне спецпогашення нової поштової марки «Вічна памʼять».

Як передає Укрінформ з посиланням на Укрпошту, захід відбувся біля Стіни памʼяті полеглих у російсько-українській війні, що пролягає вздовж муру Свято-Михайлівського Золотоверхого монастиря в столиці, його формат продиктував поштовий випуск: без промов, зайвих слів, медіа.
Спецпогашення пройдуть також у регіонах. Штемпелі тимчасово окупованих територій АР Крим та м. Севастополя працюватимуть на київському головпоштамті; штемпель Луганської області прикріплено до міста Покровськ (Донецька область).
Нову марку офіційно ввів в обіг та погасив штемпелем «Перший день» генеральний директор Укрпошти Ігор Смілянський. На знак глибокої поваги до воїнів, які віддали життя на полі бою, він поклав соняхи до меморіалу, вшанував загиблих хвилиною мовчання.

«Сьогодні ми вшанували пам’ять полеглих воїнів, що боролися за цілісність, суверенність та неподільність України. Доземний уклін та честь кожному бійцю й захисниці, які відстоювали незалежність нашої держави! Ми продовжуємо боротися з країною-терористкою, щодня потерпаємо від її підлих атак, але ніщо не зламає українську силу опору та жагу до перемоги. Укрпошта хоче підтримати дітей тих героїв, які вже ніколи не будуть з нами, тому ця марка благодійна», — прокоментував Смілянський.

Тираж поштової марки — 500 000 екземплярів. Номінал — 12,00 грн (відповідає тарифу на пересилання непріоритетного простого листа вагою до 50 г у межах України) + 3, 00 грн (додатковий номінал, призначений для відрахування на благодійні цілі). До марки випущено конверт «Перший день». Ціна маркового аркуша — 75 грн.
Ескіз до марки та конверту «Перший день» створено заслуженим художником України Олегом Шуляком (2016 р.). У поштовій марці використано особливий спосіб перфорації — складнокомбінований.

Відсьогодні поштовий набір можна придбати у відділеннях Укрпошти по всій країні, в офіційному інтернет-магазині та на маркетплейсах eBay та Amazon.
Як повідомлялося, 29 серпня відзначається День пам'яті захисників України, які загинули в боротьбі за незалежність, суверенітет і територіальну цілісність України. Символікою цього дня є квітка соняшника, адже у серпні 2014 року на полях соняшників полягли багато українських воїнів. Дата приурочена до дня найбільших втрат української армії на сході країни у 2014 році - дня виходу з оточення в Іловайську 29 серпня.