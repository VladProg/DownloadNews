Рішення про звільнення території Києво-Печерської Лаври від УПЦ МП буде виконано, адже кількість представників цієї церкви, які співпрацюють з фсб рф, є дуже великою.

Як передає Укрінформ, про це секретар РНБО Олексій Данілов заявив в інтерв’ю «Радіо Свобода».
«Давайте наберемося терпіння. Повірте, рішення буде виконане. Звичайно, ніхто за бороду, за ноги або за інші члени їх звідти витягувати не збирається. Тому що це проєкт, який був розписаний в фсб російської федерації. Вони мають вказівку, як їм поводитися. Переважна більшість не розуміє, в якому вони процесі беруть участь. Я можу заявити офіційно, що кількість людей, які співпрацюють з фсб російської федерації, з 1-им, з 5-им, з 9-им управлінням фсб саме в цій спільноті, на превеликий жаль, дуже і дуже велика. І мені шкода, коли люди, не розуміючи цих процесів, починають у цьому брати участь. Люди, не розуміючи, що ці люди є представниками саме фсб російської федерації, з уподобанням тих чи інших релігійних уподобань, вони не розуміють, в якому процесі вони приймають рішення», - наголосив Данілов, додавши, що країна пройде цей шлях і громадяни виконуватимуть закони України.
Він підтримав рішення місцевих влад Хмельниччини та Львова, де громади ухвалили рішення про перехід релігійних громад до Православної церкви України.
Як повідомляв Укрінформ, 3 квітня на Хмельниччині зареєстрували чотири статути релігійних громад, які вийшли зі складу УПЦ московського патріархату та перейшли до Православної церкви України.