У Польщі на базі Центру олімпійської підготовки пройшли навчання 19 українських інструкторів – люди з інвалідністю.

Про це повідомила голова правління громадської спілки “Ліга Сильних” Уляна Пчолкіна, передає Укрінформ із посиланням на сайт спілки.
“Через військову агресію російської федерації на території України кількість осіб із травмами спинного мозку невпинно збільшується. Інструктори після навчання будуть допомагати адаптуватися людям, які отримали складні ураження спинного мозку й користуються кріслом колісним», – розповіла вона.
Як зазначається, перший «Табір активної реабілітації» в Польщі провели представники Всеукраїнського об’єднання осіб з інвалідністю «Група активної реабілітації» спільно з польськими партнерами – Fundacja Aktywnej Rehabilitacji FAR за фінансової підтримки CBM Christian Blind Mission та European Disability Forum в рамках проєкту Ліга Сильних.

«Для України є надзвичайно важливим досвід наших польських колег. Фундація Активної Реабілітації з 1988 року на території Польщі здійснює комплексну програму суспільної та професійної активізації осіб зі стійким ураженням спинного мозку, які пересуваються на кріслах колісних. Ми і далі будемо продовжувати проєкт разом з польськими колегами. До кінця року плануємо провести ще кілька таких таборів як в Україні, так і в Польщі. Наступний табір проведемо вже в червні», – сказала Пчолкіна.

Українські інструктори – це люди з травмами спинного мозку. Під час навчання вони опанували методику організації тренувань, покращили свої навички володіння візком активного типу та отримали знання з підготовки до лекцій з цивільними і військовими, які постраждали внаслідок російської агресії та отримали травми.
Фото: Ліга Сильних