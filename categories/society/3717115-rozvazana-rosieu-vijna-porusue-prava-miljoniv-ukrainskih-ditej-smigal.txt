Від початку повномасштабної війни Росія скоїла понад 4200 кримінальних злочинів проти українських дітей.

Про це сказав Прем’єр-міністр Денис Шмигаль на засіданні уряду в четвер, повідомляє кореспондент Укрінформу.


Джерело: телеграм-канал Премʼєр-міністра України Дениса Шмигаля
“Понад 4200 кримінальних злочинів вчинила Росія проти дітей після початку повномасштабної війни в Україні. Чи не щотижня від російських обстрілів зазнають поранень або гинуть діти. На сьогодні відомо про майже 500 загиблих українських дітей, близько тисячі – поранених, майже 400 вважаються зниклими, тисячі – депортовані до росії або на ТОТ”, - сказав Шмигаль.
Він зауважив, що точну кількість постраждалих наразі встановити неможливо.
“Розв’язана Росією війна порушує права мільйонів українських дітей”, - наголосив Прем’єр-міністр.
Він нагадав, що у ніч проти 1 червня росіяни в Києві вбили 9-річну дівчинку та ще двох дорослих. Глава уряду висловив співчуття рідним і близьким загиблих.
Члени уряду вшанували пам’ять усіх загиблих дітей внаслідок агресії росії хвилиною мовчання.
Як повідомлялося, внаслідок нічної російської ракетної атаки у Києві загинули три людини, серед яких 9-річна дитина.