У Патрульній поліції Київської області нагадали людям основні правила безпечного відпочинку біля водойм.

Про це інформує у Телеграмі пресслужба відомства, передає Укрінформ.
"Ми розуміємо, що у дні літньої спеки хочеться вирушити до найближчої водойми, але завжди потрібно пам‘ятати про безпеку", - уточнюється у повідомленні.
Зокрема, патрульні нагадують громадянам, що відпочивати та купатися можна лише на спеціально обладнаних пляжах, і радять ніколи не пірнати у воду в незнайомих місцях, не запливати далеко, ніколи не плавати наодинці, особливо якщо особа не впевнена у своїх силах.
Громадянам також рекомендують: не заходити у воду в стані алкогольного сп’яніння; не наближатися до човнів і катерів, які пропливають поблизу людини; та не плавати у воді довше 20 хвилин - до того ж час плавання повинен збільшуватись поступово, починаючи з 3-5 хвилин.
Людям також нагадують, що температура води повинна бути не нижче +17°С.
"Слідкуйте за штормовими попередженнями і не виходьте у плавання на човнах при сильних поривах вітру. Не залишайте дітей без нагляду біля води та не дозволяйте їм самостійно відвідувати місцеві ставки та річки", - нагадали патрульні.
Раніше очільник Київської ОВА Олексій Кулеба закликав мешканців столичної області користуватися лише офіційними пляжами та місцями для відпочинку.
24 лютого російська федерація розпочала новий етап війни проти України – повномасштабне вторгнення. російські загарбники обстрілюють та бомбардують мирні міста й села України, катують і вбивають мирне населення.
Сили оборони України чинять ефективний опір російським загарбникам.
Фото: Патрульна поліція Київщини