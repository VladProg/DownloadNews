Солом’янський районний суд Києва оголошує вирок російському військовому Вадиму Шишимаріну, якого обвинувачують у вбивстві мирного жителя на Сумщині.

Перший судовий процес у справі про воєнний злочин, фігурантом якого є військовослужбовець армії рф, транслює портал Судова влада України, повідомляє Укрінформ.

На судовому засіданні у п’ятницю, 20 травня, адвокат попросив суд виправдати його підзахисного з огляду на пом’якшувальні обставини.

Водночас прокурор у своєму виступі наголосив, що Шишимарін добре усвідомлював, що чинить.
“Він добре усвідомлював те, що він робить: тричі здійснив постріли зі своєї автоматичної зброї. Чи міг він цього уникнути? Так, міг! Чи міг зробити не три-чотири постріли, а перевести автомат і зробити один постріл? Міг! Але він навмисне вбив громадянина України”, - наголосив прокурор.
Представник державного обвинувачення попросив визнати підсудного винним у вчиненні кримінального правопорушення та призначити йому покарання у вигляді довічного позбавлення волі.
Шишимарін у своєму останньому слові розкаявся у скоєному і сказав, що переживає через убивство.
Як повідомлялося, російський військовослужбовець Вадим Шишимарін, який 28 лютого розстріляв цивільного жителя Сумщини Олександра Шеліпова, першим постав перед судом через убивство мирного жителя. Він визнав провину, свої дії пояснив виконанням наказу.