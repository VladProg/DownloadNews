Навчання для тренерських команд майбутніх помічників ветеранів на обласному рівні розпочалось у Києві.

Про це повідомляє Міністерство у справах ветеранів, передає Укрінформ.
"Двадцять науковців і викладачів провідних вишів пройдуть інтенсивний курс «Теорія та практика підготовки фахівців із супроводу ветеранів війни та демобілізованих осіб». Він є частиною експериментального проєкту Мінветеранів із впровадження в Україні інституту помічника ветерана", - йдеться у повідомленні.

Серед учасників – фахівці Національного авіаційного університету, «Житомирської політехніки», Харківського національного університету ім. В. Н. Каразіна, Сумського державного університету, представники з Кривого Рогу.
Упродовж трьох навчальних днів слухачі тренінгу мають сформувати бачення процесу підготовки фахівців із супроводу ветеранів та демобілізованих осіб, опрацюють теоретичні і практичні аспекти супроводу ветеранів у процесі переходу від військової служби до цивільного життя. Йдеться, зокрема, про психологічні та комунікативні особливості у роботі з ветеранами та членами їхніх сімей, організацію роботи та документообігу фахівців із супроводу ветеранів тощо.

«Помічник ветерана – це людина, яка фактично надає певну інформацію психологічного, юридичного та іншого характеру ветеранам та членам їхніх сімей з метою їх подальшого супроводу до інших надавачів послуг. Адже наразі в Україні ветеранам та їхнім родинам надається понад 100 послуг. Тобто маємо зробити так, щоб помічник ветерана розумівся, як і куди слід звернутися, щоб отримати ту чи іншу послугу», – сказала заступниця міністра у справах ветеранів з питань цифрового розвитку, цифрових трансформацій і цифровізації Тетяна Калита.

Тренінгове навчання організоване спільними зусиллями Мінветеранів у партнерстві з Програмою розвитку Організації Об’єднаних Націй (ПРООН) в Україні за фінансової підтримки Європейського Союзу та урядів Данії, Королівства Нідерландів та Японії.
Як повідомляв Укрінформ, пілотний проєкт “Помічник ветерана” стартував 1 липня 2023 року. Міністерство у справах ветеранів України реалізує ініціативу в чотирьох областях: Вінницькій, Дніпропетровській, Миколаївській та Львівській.
Фото: Мінветеранів