З 1 жовтня жінкам з медичною або фармацевтичною освітою, які стануть на військовий облік та набудуть статусу військовозобов'язаних, виїзд за кордон буде обмежений.

Про це повідомив член парламентського Комітету з питань національної безпеки, оборони та розвідки, представник президента у Верховній Раді Федір Веніславський у коментарі РБК-Україна, передає Укрінформ.
Він нагадав, що з 1 жовтня жінки, які мають медичну або фармацевтичну освіту, мають обов'язково стати на військовий облік.
Депутат також зазначив, що представниці тих мирних професій, які є спорідненими з певними військово-обліковими спеціальностями, у разі добровільної згоди також можуть стати на військовий облік.
«Якщо вони (жінки - ред.) будуть стояти на обліку, то вони набувають статусу військовозобов'язаних. А військовозобов'язані виїжджають за кордон у тому порядку, який встановлено для військовозобов'язаних. Тобто якщо будуть окремі якісь документи, які дають право на тимчасовий виїзд - тоді так, вони зможуть поїхати. Якщо немає - тоді вони також, як і чоловіки, будуть обмежені у праві виїзду», - пояснив Веніславський.
Водночас політик повідомив, що Рада поки не планує розширювати перелік спеціальностей у жінок, які мають обов'язково ставати на військовий облік.
Як повідомлялося, минулого року Верховна Рада ухвалила зміни до закону про мобілізаційну підготовку й мобілізацію, відповідно до якого жінки, які мають медичну або фармацевтичну спеціальність, підлягають обов’язковому військовому обліку.