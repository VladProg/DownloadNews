Спеціалізована антикорупційна прокуратура направила до суду справу щодо заволодіння колишнім президентом та його сином резиденцією «Межигір'я».

Про це інформує пресслужба відомства.
«Прокурорами САП за матеріалами досудового розслідування НАБУ скеровано до суду справу стосовно колишнього президента України та його сина, які обвинувачуються у незаконному заволодінні резиденцією «Межигір'я», - йдеться у повідомленні.
У ході слідства було з’ясовано, що у 2002-2013 роках колишній президент - втікач спільно зі своїм сином, зловживаючи своїм службовим становищем, незаконно заволодів земельною ділянкою на території Вишгородського району та комплексом споруд, які розташовані на цій ділянці, а саме комплексом відпочинку «Пуща-Водиця» урочища «Межигір’я» та будинком у с.Нові Петрівці. Збитки, завдані державі, перевищують 540 млн гривень.
У САП нагадали, що 25 серпня 2021 року ВАКС надав дозвіл на здійснення спеціального досудового розслідування (in absentia) щодо колишнього президента України та його сина, які вже 7 років переховуються на території держави, визнаної Верховною Радою України державою-агресором. Це рішення суду надало можливість завершити досудове розслідування щодо підозрюваних та скерувати справу до суду.