Понад 50 дітей-сиріт із прифронтових регіонів поїдуть на оздоровлення в Туреччину, а ще 150 дітей-сиріт до кінця літа отримають притулок в Туреччині.

Про це Укрінформу повідомили у Благодійному фонді Руслана Шостака.
“Завдяки благодійникам, волонтерам, та небайдужим співвітчизникам, які долучилися до проєкту «Дитинство без війни», ще 50 дітей-сиріт отримають можливість виспатися без повітряних тривог, жити не ховаючись в підвалах, і дочекатися перемоги України у безпеці й комфорті. Відпочивати в Анталію поїдуть діти-сироти з Херсонщини та Миколаївщини", - наголосили у фонді.
Зазначається, що проводжати дітей в Одесу, звідки вони вирушать на відпочинок в Туреччину, приїде амбасадорка проєкту “Дитинство без війни” Оля Полякова. На її переконання, обов’язком суспільства є подбати про безпеку дітей, які втратили батьків і через війну опинилися в нелюдських умовах - серед руїн, без світла та води, під постійними обстрілами і ракетними атаками.
За липень у безпечні місця в рамках проєкту вивезли понад 300 осіб. Це вихованці дитячих будинків сімейного типу та їхні опікуни, діти-сироти, які втратили батьків і мешкають разом з бабусями й дідусями, що через вік і стан здоров’я неспроможні вивезти онуків у безпечне місце і лишалися разом зі дітьми на лінії вогню. Також фонд планує до кінця літа надати притулок у Туреччині ще 150 дітям-сиротам.
Як повідомлялося, у перші місяці після повномасштабного вторгнення команда проєкту «Дитинство без війни», яку реалізує Фонд Руслана Шостака, здійснила евакуацію дітей-сиріт у готелі на морському узбережжі Туреччини, забезпечивши їх харчуванням, медичним обслуговуванням та психологічною підтримкою, організувавши навчання та дозвілля. З початку війни Фонд надав допомогу більше 3000 дітям-сиротам та їхнім супроводжуючим особам.