З 1 липня автоматично (без звернень пенсіонерів) на 19,7% підвищено пенсії, призначені відповідно до Законів України “Про державну службу”, “Про службу в органах місцевого самоврядування”, “Про статус народного депутата України”та “Про наукову і науково-технічну діяльність”.

Як передає Укрінформ, про це повідомляє пресслужба Пенсійного фонду України.
Як зазначається, виплати переглянули на виконання постанови Уряду від 24 лютого 2023 року №168 “Про індексацію пенсійних і страхових виплат та додаткових заходів щодо підвищення рівня соціального захисту найбільш вразливих верств населення у 2023 році” (пункти 5, 10).

“Перерахунок пенсій здійснено 19 419 пенсіонерам, середній розмір підвищення – 1020,71 грн”, - йдеться у повідомленні.
У Пенсійному фонді уточнили, що виплати зросли для 16 989 пенсіонерів, яким пенсії призначено відповідно до Закону України “Про державну службу” (в середньому на 1046,70 грн); 659 – за законом “Про статус народного депутата України” (на 1450,98 грн); 1574 – відповідно до Закону України “Про службу в органах місцевого самоврядування” (на 634,89 грн). 197 пенсіонерів отримали перерахунок на підставі Закону України “Про наукову і науково-технічну діяльність”, виплати їм у середньому зросли на 422,51 грн.
“Виплата перерахованих пенсій проводиться з липня у встановлені пенсіонерам дати”, - запевнили у пресслужбі Фонду.
Як повідомляв Укрінформ, за результатами щорічної індексації пенсій, проведеної у березні, більшість пенсійних виплат в Україні підвищилася майже на 20%. Індексація торкнулася 10,5 мільйонів пенсіонерів. Середній розмір підвищення - майже 600 гривень. А з 1 квітня відбувся щорічний перерахунок пенсій для пенсіонерів, які продовжують працювати. Розмір виплат також перерахували автоматично.
Фото: Мінреінтеграції