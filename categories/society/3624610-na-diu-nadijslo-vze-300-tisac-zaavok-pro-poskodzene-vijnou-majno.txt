На портал «Дія» українці надіслали 299,6 тис. заявок про знищене та пошкоджене внаслідок бойових дій майно.

Як передає Укрінформ, про це повідомила голова партії «Слуга народу» Олена Шуляк у Телеграмі.
«Через «Дію» вже отримано 299 тисяч 642 заявки про знищене та пошкоджене майно українців унаслідок війни. Загальна площа збитків - 20 мільйонів 723 тисячі 877 квадратних метрів житла”, - зазначила Шуляк.
За її словами, лише з Маріуполя надійшло 47 407 заявок про пошкодження та руйнування майже трьох мільйонів квадратних метрів житла. «Щоб приховати наслідки своїх злочинів, окупанти почали зносити будинки в історичному центрі Маріуполя та на його околицях. Але цього виявилося замало, і вони почали прибирати будинки з карт російського Яндекса. Ось так - на карті Google будинок на вулиці Азовстальській, 33 ще є, а в Яндексі та реальності – його немає. Ми все фіксуємо і все відбудуємо. І не лише в Маріуполі», - наголосила Шуляк.

Вона додала, що Верховна Рада «ось-ось проголосує за №5655 про реформу містобудування, яка запустить нові підходи в будівельній сфері, забезпечить цифровізацію, високу відповідальність за порушення і публічний моніторинг». Реформа також дозволить моніторити використання коштів, які надаються з бюджету та донорами на відбудову країни, підкреслила депутатка.
Як повідомлялося, законопроєкт №5655 «Про внесення змін до деяких законодавчих актів України щодо реформування сфери містобудівної діяльності», ухвалений Верховною Радою в першому читанні, має на меті передачу контролю над справою забудови безпосередньо забудовникам, аби мінімізувати корупційні схеми у держорганах, які відають справами забудови. МКІП пропонував зміни до другого читання задля убезпечення культурної спадщини.