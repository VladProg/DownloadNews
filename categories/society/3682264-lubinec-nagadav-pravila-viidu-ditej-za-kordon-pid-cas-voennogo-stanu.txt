Уповноважений Верховної Ради України з прав людини Дмитро Лубінець нагадав правила перевезення дітей через кордон під час дії воєнного стану.




Як передає Укрінформ, про це Лубінець написав у Телеграмі.
“Діти, які не досягли 16-річного віку, перетинають кордон у супроводі одного з батьків — на підставі свідоцтва про народження дитини (без нотаріально посвідченої згоди другого з батьків); інших родичів (це можуть бути баба, дід, повнолітні брат чи сестра, мачуха або вітчим) — на підставі свідоцтва про народження дитини та документа, який підтверджує наявність родинних зв’язків (без нотаріально посвідченої згоди)”, - ідеться у правилах.
Також дитина може перетинати кордон у супроводі інших осіб, які не є її родичами, — на підставі письмової заяви одного з батьків, завіреної органом опіки та піклування, та за наявності свідоцтва про народження дитини (за відсутності паспорта громадянина України) або документа, що містять відомості про особу, на підставі яких Державна прикордонна служба дозволить перетин кордону.
“У разі запровадження на території України надзвичайного або воєнного стану виїзд за межі України дітей, які не досягли 16-річного віку, в супроводі одного з батьків, баби, діда, повнолітніх брата, сестри, мачухи, вітчима або інших осіб, уповноважених одним з батьків письмовою заявою, завіреною органом опіки та піклування, здійснюється без нотаріально посвідченої згоди другого з батьків та за наявності паспорта громадянина України або свідоцтва про народження дитини (за відсутності паспорта громадянина України)/документів, що містять відомості про особу, на підставі яких Держприкордонслужба дозволить перетин державного кордону”, - підкреслив Лубінець.
Як повідомляв Укрінформ, Верховна Рада ухвалила закони про затвердження указів Президента щодо продовження строку дії воєнного стану та проведення загальної мобілізації в Україні ще на 90 діб – до 20 травня 2023 року.
Фото: Фейсбук