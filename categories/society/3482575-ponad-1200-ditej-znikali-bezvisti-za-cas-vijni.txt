За час війни до Національної поліції надійшло 1112 звернень про зникнення безвісти 1214 дітей.

Про це на брифінгу в Медіацентрі Україна-Укрінформ заявила радниця - уповноважена президента України з прав дитини та дитячої реабілітації, співголова координаційного штабу з питань захисту прав дітей в умовах воєнного часу Дар'я Герасимчук.
“За даними координаційного штабу з питань захисту прав дітей в умовах воєнного часу, що отримали від управління ювенальної превенції Національної поліції України, за час війни надійшло 1112 звернень про безвісне зникнення 1214 дітей. В розшуку на сьогодні залишається 90 дітей. На жаль, серед знайдених, двох дітей виявили мертвими” - розповіла Герасимчук.
Вона пояснила алгоритм дій батьків при втраті контакту чи зникненні дітей.
“З приводу викрадення дуже важливо для всіх громадян: якщо ви не знаєте місця розташування дитини чи родичів, або загубили їх, в першу чергу зверніться до Національної поліції, а вже потім допомагайте поліції власним розшуком. Тому що насправді часто спочатку люди самі починають шукати тижнями по родичах, і тільки потім звертаються до Національної поліції. При цьому втрачається час. Можливо саме в цей момент дитина знаходиться на території України і її планують вивезти. Тому дуже важливо в першу чергу звернутися до поліції”, - пояснила Дар'я Герасимчук.
Як повідомлялося, за офіційними даними, російські окупанти вбили 226 українських дітей; понад 420 дітей отримали травми і поранення.