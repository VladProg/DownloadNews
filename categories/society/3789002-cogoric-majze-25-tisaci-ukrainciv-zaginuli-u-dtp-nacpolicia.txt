За 10 місяців 2023 року в Україні зареєстрували понад 19,7 тисячі аварій на дорогах, унаслідок яких загинули 2492 людини, а 24 774 - травмувалися.


Про це повідомив перший заступник начальника Департаменту патрульної поліції Олексій Білошицький, передає Укрінформ із посиланням на Громадське.
Він нагадав, що згідно з Резолюцією ООН, третю неділю листопада оголошено Всесвітнім днем пам’яті жертв ДТП.
«Звісно, що ворог забирає значно більше життів наших воїнів і цивільних людей щодня. Проте багато наших громадян травмуються і гинуть також і в таких прикрих подіях, як ДТП. На частину з цих ДТП також вплинули наслідки повномасштабної агресії», - зазначив Білошицький.
Він також закликав дотримуватись правил дорожнього руху, їздити з безпечною швидкістю, пам’ятати про безпечну дистанцію та правила маневрування. А також:

сідати за кермо тверезими та відпочилими;
користуватися ременями безпеки;
пішоходам - носити світловідбивні елементи на одязі.

Як раніше повідомляло агентство, у Києві затримали водійку та пасажира через ДТП із двома загиблими.