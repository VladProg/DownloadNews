Національна поліція та онлайн-сервіс Uklon впровадять систему сповіщення для пошуку зниклих дітей.

Як передає Укрінформ, про це Нацполіція поівдомляє у Фейсбуці.
Відповідний меморандум про співпрацю підписали заступник голови Нацполіції – керівник патрульної поліції Олександр Фацевич та операційний директор і співзасновник компанії "Уклон Україна" Сергій Смусь.

У межах співпраці онлайн-сервіс виклику авто розпочинає розробку та впровадження серед своїх клієнтів системи сповіщення про розшук дітей. Відтак сповіщення із детальною інформацією про розшук та світлина дитини поширюватиметься серед користувачів сервісу саме у тих зонах пошуку, де востаннє бачили дитину.
Фацевич наголосив на важливості такої ініціативи, особливо в умовах агресії рф проти України.
"Ми проводимо колосальну роботу для розшуку дитини, підключаємо і громадськість, і соцмережі, мобільних операторів. Але навіть коли одна дитина не знайдена – це дуже страшна біда. І такий інструмент з використанням вашого додатка, впевнений, стане дуже ефективним. Допомога громадськості, допомога бізнесу у розшуку дітей – для нас це дуже важливо", - сказав він.

За словами Смуся, у компанії достатньо технічної експертизи і напрацьованих сучасних рішень для інфраструктури міст, які можуть бути корисними за межами бізнесу.
"Ми – українська компанія, і вже давно залишаємося поруч із українцями, які б не були часи. І я радий подібному партнерству. Дійсно хочу, щоб таких спільних проєктів ставало в нашій країні більше. Бізнес може стати сильним партнером для держави та приносити суттєву користь у життя та безпеку українців", - підкреслив Смусь.
Як повідомляв Укрінформ, станом на 8 червня через чатбот "Пошук дітей" до поліції надійшло понад 120 звернень щодо зникнення маленьких українців.
Фото: Нацполіція