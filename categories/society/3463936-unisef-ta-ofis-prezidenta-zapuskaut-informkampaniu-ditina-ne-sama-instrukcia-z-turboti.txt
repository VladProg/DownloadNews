Дитячий фонд ООН (ЮНІСЕФ) в Україні спільно з Офісом Президента запускають інформаційну кампанію з допомоги дітям, які залишилися без піклування дорослих.

Як передає Укрінформ, про це повідомляє Офіс Президента.
“Дитячий фонд ООН (ЮНІСЕФ) в Україні спільно з Офісом Президента, радником – уповноваженою Глави держави з прав дитини та дитячої реабілітації (Дар'єю Герасимчук - ред.), Міністерством соціальної політики 21 квітня запускають загальнонаціональну інформаційну кампанію “Дитина не сама: інструкція з турботи”, - ідеться в повідомленні.
Зазначається, що мета кампанії – привернути увагу суспільства до порушення прав дітей під час війни та надати інформацію, як розв’язувати ці проблеми. Зокрема, йдеться про права дітей, які через війну залишилися без піклування батьків та потребують турботи й тимчасового дому.
“Сьогодні зростає кількість дітей, які залишилися без батьківського піклування та перебувають у небезпеці. Насамперед це діти з регіонів, у яких відбуваються активні бойові дії, бомбардування житлових кварталів. Чат-бот Дитина не сама є інструментом для дорослих, завдяки якому можна допомогти дитині, яка загубилася, залишилася без батьківського піклування, тимчасово прихистити її у своїй сім'ї”, – заявила міністр соціальної політики Марина Лазебна.
Кампанія допоможе популяризувати чат-бот “Дитина не сама” у Телеграмі, який дає змогу українським сім’ям та іноземним організаціям подати заявку до служб у справах дітей про готовність тимчасово влаштувати юних громадян. Заявку у чат-боті залишили вже понад 15 тис. українських сімей та більш як пів тисячі іноземних організацій. У чат-боті також містяться інструкції для тих, хто загубив або знайшов дитину.
“До війни в Україні була доволі велика кількість дітей, що підлягали усиновленню, – майже 17 тисяч. Діти зі статусом сироти та позбавлені батьківського піклування потребують домашнього, родинного спілкування на зміну вихованню в закладах інституційного догляду. Зараз кількість таких дітей щодня тільки зростає – від бомбардування до бомбардування. Ми готуємося до покращення та зміни системи усиновлення, діджиталізації певних складових цього процесу, яка запрацює одразу після війни. Наразі велика кількість родин можуть і хочуть допомогти дітям, але потребують додаткових пояснень та актуалізації відомостей щодо процедури”, – наголосила Дар’я Герасимчук.
Крім чат-бота, на домені Міністерства соціальної політики буде створено окремий розділ, присвячений захисту прав дітей в умовах війни. ЮНІСЕФ допомагатиме створювати контент для цього ресурсу.
“Кожна дитина в Україні потребує допомоги під час цієї страшної війни. Проте діти без батьківського піклування перебувають у зоні підвищеного ризику насильства та експлуатації”, – заявив голова Представництва ЮНІСЕФ в Україні Мурат Шахін.
Він додав, що ця кампанія об’єднує зусилля всіх сторін для захисту українських дітей.
Кампанія триватиме понад три місяці до неї також залучатимуть відомих українців і лідерів думок.