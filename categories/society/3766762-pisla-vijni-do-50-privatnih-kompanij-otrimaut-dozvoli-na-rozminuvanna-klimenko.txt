Держава буде сертифікувати приватні компанії для розмінування території.

Про це під час “Demine Urraine Forum” поінформував міністр внутрішніх справ Ігор Клименко, передає Укрінформ.
Він нагадав, що наразі величезна частина території України є замінованою, і точний масштаб цього нині невідомий. Тому обговорюється можливість залучення до розмінування міжнародних партнерів, а також створення для цієї роботи приватних операторів.
“Я думаю, що таких операторів у нас буде 30-50 по державі після деокупації території. Одні оператори будуть займатися акваторіями Чорного і Азовського морів, інші займатимуться сільгоспугіддями... Тому роботи вистачить на всіх — міжнародних партнерів і нас”, - сказав міністр.
Основною метою є розмінування України протягом десяти років, додав він.
Клименко наголосив, що розмінування територій розглядається іще як можливість створити в додаткові робочі місця.
“У державних і міжнародних операторів наші люди отримають додаткові робочі місця”, - зазначив він.
Наразі бойовим і оперативним розмінуванням займаються 210 екіпажів, які використовують 350 одиниць техніки. При цьому потреба у такому розмінуванні є у два рази більшою.
Нагадаємо, навесні цього року начальник відділу організаційної роботи з гуманітарного розмінування ДСНС України Сергій Рева поінформував, що в Україні необхідно розмінувати близько 470 тисяч гектарів сільськогосподарських земель на території дев'яти областей.