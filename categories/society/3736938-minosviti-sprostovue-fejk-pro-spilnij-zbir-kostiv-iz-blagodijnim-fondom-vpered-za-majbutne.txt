Міністерство освіти та науки не збирає коштів на благодійність із фондом «Вперед за майбутнє».

Про це МОН повідомило у Фейсбуці, передає Укрінформ.
"Бачимо, що соцмережами ширяться фейкові повідомлення про збір коштів на потреби програм допомоги МОН у межах співпраці Міністерства освіти і науки України та благодійного фонду «Вперед за майбутнє». Офіційно спростовуємо цю інформацію. Міністерство освіти і науки України не збирає кошти на підтримку державних програм допомоги МОН, не має жодних зв’язків із благодійним фондом «Вперед за майбутнє», а представники МОН не підписували жодних листів у межах цього збору коштів", - йдеться у повідомленні.
В МОН закликали громадян бути пильними та перевіряти інформацію про співпрацю на офіційних каналах міністерства, а в разі виявлення випадків шахрайства – обов’язково звертатися до правоохоронних органів.
Як повідомлялося, раніше Міністерство освіти та науки попередило про фейкові акаунти в соцмережах, які поширюють недостовірну інформацію про вступну кампанію, використовуючи логотипи МОН.