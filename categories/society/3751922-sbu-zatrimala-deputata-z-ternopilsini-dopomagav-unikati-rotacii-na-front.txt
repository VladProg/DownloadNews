Служба безпеки України затримала депутата сільської ради у Тернопільській області, який допомагав мобілізованим уникнути ротації на передову.

Як передає Укрінформ, про це СБУ повідомила у Телеграмі.
Фігурант мобілізувався до Збройних сил України і проходить службу на Тернопільщині.
За гроші він пропонував іншим мобілізованим своє сприяння в уникненні планових ротацій до зони бойових дій на південному та східному фронтах України.
Задокументовано, що саме з такою пропозицією він звернувся до посадовця місцевого військкомату, якого мали відправити на передову.

За 6 тисяч доларів депутат обіцяв військовому вирішити питання з його керівництвом про відтермінування службового відрядження на фронт.
До незаконної діяльності депутат залучив знайомого підприємця як посередника для передачі хабаря.
Правоохоронці затримали депутата та його спільника під час передачі їм усієї суми неправомірної вигоди у Тернополі.
На підставі зібраних доказів обом затриманим повідомили про підозру за ч. 3 ст. 369-2 Кримінального кодексу України (зловживання впливом) та обрали запобіжний захід у вигляді тримання під вартою.
Перевіряється причетність керівництва місцевого військкомату до корупційної схеми.
Зловмисникам загрожує до 8 років ув'язнення з конфіскацією майна.
Як повідомляв Укрінформ, 22 серпня Державне бюро розслідувань проводило обшуки у низці військкоматів та військово-лікарських комісій (ВЛК) у багатьох регіонах України.