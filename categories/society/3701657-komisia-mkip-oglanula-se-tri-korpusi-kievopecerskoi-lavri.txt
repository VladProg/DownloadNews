Комісія Міністерства культури та інформаційної політики 27 квітня продовжила огляд приміщень Національного заповідника «Києво-Печерська лавра».

Як передає Укрінформ, про це МКІП повідомляє у Телеграмі.
Комісія з приймання-передачі державного майна Національного заповідника «Києво-Печерська лавра» оглянула пам’ятки: Дім гостинний та контора (корпус 54) – пам’ятка архітектури місцевого значення (загальна площа 1684,9 кв. м.); корпус 56 – пам’ятка архітектури Національного значення (загальна площа 1236, 7 кв. м.); келії гостинного двору (корпус 57) – пам’ятка архітектури місцевого значення, загальною площею 1765,4 кв. м.
У МКІП нагадали, що всі ці пам’ятки є складовими об’єкту Всесвітньої спадщини ЮНЕСКО.
"Водночас представники монастиря ознайомились з Ухвалою Господарського суду міста Києва про заборону перешкоджання роботі комісії", - зазначили в МКІП.
Як повідомляв Укрінформ, Національний заповідник "Києво-Печерська Лавра" оголосив про розірвання договору про оренду з Українською православною церквою московського патріархату з 29 березня 2023 року, проте тривалий час невідомі особи зачиняли приміщення Лаври зсередини та перешкоджали початку діяльності комісії з інвентаризації майна.