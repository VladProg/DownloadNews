Вбивцю активістки Ірини Ноздровської засудили до 15 років позбавлення волі.

Про це повідомляє Офіс Генерального прокурора, передає Укрінформ.
«...Чоловіка засуджено за умисне вбивство, вчинене з особливою жорстокістю (п. 4 ч. 2 ст. 115 Кримінального кодексу України). Йому призначено покарання – 15 років позбавлення волі», - йдеться у повідомленні.
За даними ОГП, прокурори у суді довели, що у грудні 2017 року в селі Демидів на Київщині на зупинці громадського транспорту чоловік з ножем накинувся на потерпілу, завдав їй значної кількості ударів в область обличчя та шиї. Після цього скинув тіло до річки неподалік села. Смерть жінки настала внаслідок численних колото-різаних ран.
За клопотанням прокуратури під час судового розслідування засуджений перебував під вартою.
Як повідомляв Укрінформ, 1 січня 2018 року у Вишгородському районі Київської області було виявлено тіло правозахисниці і юриста Ірини Ноздровської із колото-різаними ранами на шиї.
8 січня 2018 року поліція повідомила про затримання жителя Київщини за підозрою у вбивстві Ноздровської.
Увечері 9 січня Вишгородський суд узяв під варту на два місяці головного підозрюваного Юрія Россошанського.
Відомо, що Ноздровська особисто вела справу про ДТП, у якій загинула її рідна сестра. Головним підозрюваним у скоєнні ДТП був Дмитро Россошанський - син Юрія Россошанського.
Фото: ФБ