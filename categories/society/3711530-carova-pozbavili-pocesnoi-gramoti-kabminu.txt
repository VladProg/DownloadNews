Уряд позбавив колишнього народного депутата від забороненої "Партії регіонів" Олега Царьова почесної грамоти Кабінету міністрів України.

Як передає Укрінформ, про це повідомляє Урядовий портал.
Сьогодні на черговому засіданні Кабміну було вирішено позбавити Царьова Олега Анатолійовича вищої Урядової нагороди – почесної грамоти Кабінету Міністрів України.
"У майбутньому Уряд планує позбавити почесних грамот Кабінету Міністрів України тих осіб, які опинились у санкційних списках. Наразі це питання опрацьовується. Адже люди, які зрадили нашу країну, не гідні будь-якої державної нагороди", - зазначив міністр Кабінету Міністрів Олег Немчінов.
В уряді нагадали, що наразі процедура позбавлення почесної грамоти може застосовуватися лише у разі вчинення нагородженою особою умисного злочину. Позбавлення Олега Царьова нагороди відбулось у зв’язку із вироком Шевченківського районного суду міста Києва від 3 травня 2022 року.
Як повідомляв Укрінформ, колишнім народним депутатам від забороненої "Партії регіонів" Олегу Царьову, Дмитру Святашу й Ігорю Маркову, які переховуються у росії, повідомлено про підозру в державній зраді.