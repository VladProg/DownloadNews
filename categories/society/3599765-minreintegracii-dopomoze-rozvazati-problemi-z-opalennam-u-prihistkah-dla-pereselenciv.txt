Міністерство з питань реінтеграції тимчасово окупованих територій закликало керівників закладів, які надали прихисток переселенцям, у найкоротший термін повідомити про наявні проблеми з утепленням та обігрівом приміщень.

Про це сказала віцепрем’єр-міністр - міністр з питань реінтеграції тимчасово окупованих територій Ірина Верещук, передає Укрінформ із посиланням на сайт відомства.
«Ми звернулись безпосередньо до керівників гуртожитків для ВПО, якими на сьогодні часто є приміщення шкіл, санаторіїв, баз відпочинку тощо. Закликаємо їх якнайшвидше оцінити та визначити проблеми, з якими самотужки не впораються. І звертатись до нас. Є питання, які можна вирішити просто і швидко – на рівні міністерства. А людям це допоможе спокійно пережити зиму», - сказала Верещук.
За її словами, наприклад, можна розв'язати питання щодо електрогенераторів, оснащення приміщень обігрівачами. Для цього треба написати або зателефонувати до Мінреінтеграції за номером: (096) 058-83-76, чітко повідомити свої дані, суть проблеми, що та у якій кількості потрібно для її вирішення.
Віцепрем’єр вважає, що необхідно встигнути пристосувати прихистки для проживання в них взимку.
Як повідомлялося, 10 жовтня на міжвідомчій нараді, присвяченій розміщенню ВПО в місцях компактного проживання, обговорили підготовку тимчасових прихистків до опалювального сезону. Зокрема, забезпечення альтернативними видами опалення на особливо небезпечних територіях, де сьогодні відсутнє централізоване теплопостачання.