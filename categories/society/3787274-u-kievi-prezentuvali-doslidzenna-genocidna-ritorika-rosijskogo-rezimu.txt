Центр стратегічних комунікацій та інформаційної безпеки презентував дослідження на тему: «Геноцидна риторика російського режиму».

Презентація відбулася у медіацентрі «Україна-Укрінформ», повідомляє портал SPRAVDI.

Зазначається, що до геноцидної риторики вдаються не лише учасники пропагандистських ток-шоу чи адміністратори анонімних Telegram-каналів. Елементи такої риторики ЦСКІБ виявив у лексиконі представників російської влади і матеріалах, створення і поширення яких відбувається на замовлення і під контролем уряду РФ:

у шкільних підручниках;
матеріалах, опублікованих в офіційних виданнях органів влади;
публікаціях федеральних медіа, які підпорядковуються уряду і фінансуються ним.

Керівник ЦСКІБ Ігор Соловей наголосив, що в Росії більше немає ЗМІ у класичному розумінні, адже російський режим давно «цементував» владу і під каток репресій, у першу чергу, потрапили медіа.

«Усі ці медіа, особливо після 24 лютого, стали частиною воєнної машини РФ. Ті, які виявилися нелояльними до режиму, були закриті або отримали ярлик «іноземного агента».
Всі, хто транслює певну точку зору на події в Росії або на війну, вони є частиною цієї воєнної інформаційної машини – по факту, бійцями інформаційного фронту. Вони несуть таку ж відповідальність, як і військовослужбовці збройних сил РФ. Головним завданням є довести злочинний задум цих пропагандистів», – розповів Соловей.
Аналітик ЦСКІБ Сергій Жуков відповідаючи на запитання щодо поняття «геноцидна риторика» зазначив, що під це визначення потрапляють публічні заклики до вбивства людей, їхнього незаконного переміщення, вивезення та нанесення фізичних і психічних ушкоджень.

«Ці злочини вже розслідуються нашими правоохоронцями, збирається доказова база. У якості джерельної бази під час створення нашого дослідження ми спиралися на законодавство РФ, виступи, статті та інтерв’ю Путіна і наближених до нього осіб, публікації в офіційних кремлівських ЗМІ та підручники з історії», – пояснив експерт.
Заступник начальника департаменту протидії злочинам, вчинених в умовах збройного конфлікту Офісу генпрокурора України Тарас Семків акцентував, що всі пропагандисти і ті, хто вчиняє злочини, мають бути притягнуті до відповідальності – як на рівні українського, так і міжнародного законодавства.

«Очевидно, що готуючись до повномасштабного вторгнення, агресор готував не тільки танки, які заїхали на нашу територію, а й готував відповідні місця утримання українців, спецдовідки для осіб, які протидіють «сво»… очевидно, що однією з таких частин була і геноцидна риторика, оскільки без підтримки серед росіян ряд дій, можливо, не знайшли б свого виправдання. Ми точно використаємо підготовлений ЦСКІБ аналітичний документ у наших розслідуваннях, використаємо ті акценти, які колеги нам надають – ці висновки ляжуть у відповідні документи, у висновки судових експертиз, які ми намагатимемось використати у доказовій базі під час притягнення винних осіб до відповідальності», – сказав представник Офісу генпрокурора.
Як повідомляв Укрінформ, директорка Інституту масової інформації Оксана Романюк заявляла, що особи, причетні до геноцидної риторики й агресивної пропаганди, мають бути притягнені до відповідальності як на національному, так і на міжнародному рівнях.
Фото: Кирило Чуботін