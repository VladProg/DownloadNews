Учені Інституту молекулярної біології та генетики НАН України здійснили важливе відкриття, яке допоможе розібратися у генетичних механізмах складних статевих розладів, робити прогнози для діагностики таких хвороб допоможе розробляти лікування чоловічого та жіночого безпліддя.

Про це Інститут молекулярної біології повідомив у Фейсбуці, передає Укрінформ.
"Учені ІМБГ виявили новий ген, порушення якого в певній ділянці спричинюють збій статевого розвитку і, як наслідок, - цілу низку ускладнень здоров’я, в т.ч. безпліддя. Цей ген також задіяний у складній системі, що призводить до онкологічних захворювань статевих органів", - йдеться у повідомленні.

Колектив науковців на чолі з професором, доктором біологічних наук, завідувачкою лабораторії геноміки людини ІМБГ НАНУ Людмилою Лівшиць працював над цією темою разом з колегами з Іспанії та Швейцарії.
Як зазначають в інституті, ця робота цікава тим, що генетики використали живі моделі, на яких можна провести експерименти і дослідити тонкі молекулярні механізми порушень, які спостерігаються у людини. Лабораторним об’єктом стала мушка-дрозофіла, в якої послідовність гена DCL3 (STARD8) дуже подібна до відповідних послідовностей в інших живих організмів (комах, хребетних, ссавців і, головне, - людини).
Робота, яку провів колектив науковців під керівництвом професорки Людмили Лівшиць, належить до царини фундаментальної науки, однак саме ці дослідження відкривають перспективи застосування отриманих знань у практичній медицині.
Це наукове досягнення стало можливим, зокрема, завдяки грантовій підтримці, наданій у 2021 р. Національною академією наук України та фондом Swiss National Science Foundation (Швейцарія).
Статтю про дослідження днями опублікував авторитетний міжнародний науковий журнал eLife.