Національне агентство з питань запобігання корупції запустило лічильник подання електронних декларацій за 2021 рік.

Як передає Укрінформ, про це повідомляє НАЗК.
Дані на лічильника оновлюються щопеніділка, щоб можна було бачити динаміку декларування.
“Попри те, що обов’язок подачі декларацій добровільний, прослідковується дуже чітка тенденція. Рядові посадовці справно подають декларації, хоча могли б відкласти подачу, а ось серед топчиновників та нардепів кількість осіб, які прозвітували, мінімальна. Ми сподіваємося, що ця статистика покращиться, коли громадськість зможе слідкувати за цим процесом", – зауважив голова НАЗК Олександр Новіков.
Станом на 13 березня декларації подали 336 617 осіб, серед яких 29 193 посадовців категорій “А” та “Б” (державні службовці, які обіймають керівні посади); 29 народних депутатів; два чинні міністри (міністр освіти та науки Сергій Шкарлет і міністр оборони Олексій Резніков); двоє заступників керівника Офісу Президента; 1715 суддів; 7 980 прокурорів, слідчих, дізнавачів; п’ять голів обласних військових адміністрацій.
Лічильник можна побачити на стартовій сторінці вебсайту НАЗК. Він містить статистику подачі декларацій за категоріями та збільшення кількості декларацій за останній тиждень.
У НАЗК нагадали, що зараз декларування публічними службовцями є добровільним. Водночас з осені 2022 року у Верховній Раді очікує на голосування законопроєкт про відновлення декларування. Крім того, нещодавно Президент публічно відповів на петицію про відновлення декларування. Міжнародна спільнота також надала свої рекомендації. Зокрема, Transparency International рекомендує Україні відновити декларування, перевірки декларацій та інші заходи фінансового контролю.
У НАЗК сподіваються на доброчесність посадовців та народних депутатів, а також на те, що парламентарії якнайшвидше відновлять декларування.
Як повідомляв Укрінформ, Зеленський 22 лютого відповів на петицію про відновлення е-декларування.