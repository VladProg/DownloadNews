Одеська обласна військова адміністрація та мерія Одеси вирішили цьогоріч не відкривати морські пляжі - через мінну небезпеку та ймовірність ворожого ракетного удару по скупченнях людей.

Про це повідомив у Телеграмі очільник Одеської ОВА Максим Марченко, передає Укрінформ.
«Через недотримання заходів безпеки та ігнорування вимог адміністрації люди (цьогоріч – ред.) гинуть від ворожих мін, як викидає на узбережжя. Головне наше завдання – збереження життя і здоров’я жителів області. Тому з Одеською міською радою прийняли рішення не відкривати пляжів», - зазначив Марченко.

Очільник ОВА закликав з розумінням поставитись до цієї вимоги.

«Великі скупчення людей у будь-якому місці є потенційно небезпечними. Тому й запроваджені заходи безпеки у торгівельних центрах, комендантська година, інші обмеження. Це також стосується відвідування пляжів та купання в морі», - сказав Марченко.

Марченко також нагадав, що ворог сьогодні опівдні намагався завдати ракетного удару по портовій інфраструктурі. Але ракети були збиті нашими силами ППО.
Як повідомляв Укрінформ, на пляжах Одеси почали встановлювати огорожі з сітки, щоб закрити відпочивальникам прохід до моря.
Фото: Ніна Ляшонок