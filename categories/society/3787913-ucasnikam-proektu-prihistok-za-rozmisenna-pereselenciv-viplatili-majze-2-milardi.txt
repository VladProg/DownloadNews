Цьогоріч у межах проєкту «Прихисток» майже 150 тисяч власників домогосподарств отримали 1,96 мільярда гривень компенсації за розміщення 2,8 мільйона внутрішніх переселенців.

Як передає Укрінформ, про це повідомляє пресслужба Мінреінтеграції у Телеграмі, інформуючи про реалізацію бюджетних програм підтримки ВПО у 2023 році.
Зазначається, що за бюджетною програмою компенсації за спожиті комунальні послуги під час безоплатного перебування ВПО у приміщеннях об’єктів державної, комунальної та приватної власності передбачені асигнування в сумі 338,7 мільйона гривень.
«На заходи з підтримки евакуйованих та осіб, які проживають у деокупованих населених пунктах, із держбюджету виділено 94,7 мільйона гривень. У межах проєкту «Прихисток» майже 150 тисяч власників домогосподарств отримали 1,96 мільярда гривень компенсації за розміщення 2,8 мільйона внутрішніх переселенців», - ідеться в повідомленні.
Окрім того, низка програм реалізуються іншими відомствами.
Зокрема, повідомляється, що Мінсоцполітики впроваджує програму захисту громадян, які потрапили у складні життєві обставини. На ці цілі передбачені кошти у розмірі 74,2 мільярда гривень.
Також Мінветеранів реалізує програму субвенцій на виплату компенсації за належне для отримання житло для ВПО з Донецької та Луганської областей з-поміж учасників бойових дій та інвалідів унаслідок війни III групи. Місцевим бюджетам за цією програмою розподілено 3,2 мільярда гривень.
Мінекономіки втілює державну програму єРобота, якою цього року передбачено 2,6 мільярда гривень грантів на створення або розвиток бізнесу.
Водночас реалізується програма компенсації витрат роботодавцям на оплату праці працевлаштованих ВПО, фінансування якої становить 308,2 млн грн.
«Загалом цьогоріч фінансування згаданих вище програм для підтримки ВПО передбачає суму понад 82,7 мільярда гривень», - підсумували у міністерстві.
Як повідомлялося, уряд визначив відповідальним виконавцем проєкту «Прихисток» Мінреінтеграції. Програма передбачає надання державної компенсації за житлово-комунальні послуги тим, хто безкоштовно прихистив внутрішньо переміщених осіб із ТОТ чи зон бойових дій.
Фото ілюстративне: Priit Mürk/ERR