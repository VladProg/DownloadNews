Дружина Президента Олена Зеленська анонсувала збір коштів через фандрейзингову платформу United24 для придбання автомобілів швидкої медичної допомоги типу С, які дозволять швидко та безпечно доправити до лікарні важкопоранених.

Про це перша леді написала у Телеграмі, повідомляє Укрінформ.
«Запускаємо на платформі United24 збір коштів на автомобілі швидкої медичної допомоги типу С. Ці реанімобілі обладнані всім необхідним, щоб швидко та безпечно доправити до лікарні важкопоранених. Вони можуть проїжджати дорогами, розбитими снарядами, а отже, рятувати життя людей у гарячих точках», - зазначила вона.
Зеленська підкреслила, що запуск збору відбувається напередодні другого саміту перших леді та джентльменів, який відбудеться вже 23 липня, щоб до збору долучився увесь світ. Адже, за її словами, на саміті будуть перші особи багатьох країн, міжнародні експерти та селебріті світового рівня, він транслюватиметься у понад 20 країнах світу.
«Маємо закрити медичні потреби фронту і тилу, допомогти лікарям і пацієнтам. Це потрібно не тільки Україні – це потрібно світові, за безпеку якого також щохвилини платять життям та здоров’ям наші люди», - наголосила дружина Президента.
Як повідомлялося, 17 травня Президент Володимир Зеленський підписав указ щодо ініціативи створення національного бренду United24 для об'єднання зусиль міжнародних партнерів у підтримці України. Кошти надходять на рахунки НБУ та спрямовуються профільними міністерствами за такими напрямками: оборона та розмінування, медична допомога, відбудова України.