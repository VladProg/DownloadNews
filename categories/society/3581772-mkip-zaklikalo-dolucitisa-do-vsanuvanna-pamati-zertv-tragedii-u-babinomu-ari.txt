МКІП анонсував пам'ятні заходи до Дня пам’яті трагедії Бабиного Яру, що відбудуться 29 та 30 вересня в Києві в однойменному урочищі.

Про це повідомляє пресслужба Міністерства культури та інформаційної політики, передає Укрінформ.
"Цього року усі події об'єднані однією концепцією "Роковини в часи болю". Це свідчення того, що біль не в минулому, він живий — це жива рана в душі кожної свідомої людини за кожну трагедію і загублене життя", - йдеться в повідомленні.
29 вересня об 11:00 год біля символічної синагоги "Місце для роздумів" в Бабиному Яру відбудеться спільна міжрелігійна молитва. У заході візьмуть участь: представники НІМЗ "Бабин Яр", Меморіального центру Голокосту "Бабин Яр", Головний Рабін України Моше Раувен Азман, очільник МКІП Олександр Ткаченко, мер Києва Віталій Кличко й депутати Верховної Ради та Київської міської ради.
Того ж дня о 18:00 годині поруч із пам’ятником "Менора" відбудеться молитва за участі представники Православної церкви України, Всеукраїнського Союзу Церков Євангельських Християн-Баптистів, Римо-Католицької церкви України, Української православної церкви, Церкви в Бабиному Яру, Світового Конгресу Українців, Українського інституту національної пам’яті й НІМЗ "Бабин Яр".
Також повідомляється, що 29-30 вересня для відвідування буде відкрита низка інсталяцій, зокрема, "Дзеркальне поле", "Кристалічна стіна плачу", символічна синагога "Місце для роздумів", а також камерна художня виставка Матвія Вайсберга "Чужі доми".
Відомство зазначає, що цьогоріч ідею "живої рани" уособлюватиме нова інсталяція "Чорний куб часу", де буде застосовано аудіовізуальні ефекти. Вона буде доступною для глядачів 29 вересня з 11.00 до 20:00 го і 30 вересня з 09.00 до 20.00 год.
Відомо, що 29-30 вересня в Україні вшановують пам'ять жертв масових розстрілів, здійснених гітлерівцями у Бабиному Яру (29–30 вересня 1941 року). З цією метою Президент України 15 грудня 2020 року підписав Указ № 567 "Про заходи у зв’язку з 80-ми роковинами трагедії Бабиного Яру та додаткові заходи щодо подальшого розвитку Національного історико-меморіального заповідника ''Бабин Яр".