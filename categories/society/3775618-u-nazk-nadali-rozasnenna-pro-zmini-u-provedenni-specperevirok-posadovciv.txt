У НАЗК надали роз'яснення про зміни у проведенні спеціальних перевірок посадових осіб, які були призначені на посади у період дії воєнного стану.

Як передає Укрінформ, про це повідомляє НАЗК.
«Спеціальні перевірки здійснюються для забезпечення несумісності корупційних практик та публічної служби і, як наслідок, недопуску до посад осіб, які мають активи, що не підтверджені законними доходами, які подали недостовірні документи для призначення, співпрацюють із ворогом тощо. Для керівників всіх рівнів та платників податків важливим є недопущення недоброчесних осіб до посад для того, щоб не розслідувати результати їх роботи та звільняти», - ідеться у повідомленні.
Як нагадали у НАЗК, з березня 2022 року спецперевірки були зупинені. Одночасно з набранням чинності законом про відновлення декларування 12 жовтня 2023 року їх відновили.
Відтепер особи, призначені на посади у період дії воєнного стану, для проведення спеціальної перевірки мають подати усі необхідні документи не пізніше 31 січня 2024 року. У НАЗК рекомендують не зволікати з їх здійсненням, адже у разі непроведення у цей строк особа підлягає звільненню з посади.
Особи, призначені на посади у період дії воєнного стану, у разі виконання ними завдань в інтересах національної безпеки і оборони України, безпосередньої участі у бойових діях чи перебування в районі воєнних дій, повинні подати декларацію і необхідні документи протягом 90 календарних днів з дня припинення обставин, визначених ч. 7 ст. 10 Закону «Про правовий режим воєнного стану».
Щодо осіб, призначених у період дії воєнного стану та звільнено до набрання чинності законом, спеціальна перевірка не проводиться.
Спецперевірки осіб, призначених у період дії воєнного стану (якщо такі перевірки не проводилися), здійснюються починаючи з 12 жовтня 2023 року, в залежності від наявності декларації особи в реєстрі та відповідних документів. Граничним строком проведення спецперевірки є 1 березня 2024 року.
Спеціальна перевірка здійснюється НАЗК для з’ясування достовірності відомостей, зазначених особою у декларації за минулий рік. Минулим вважається рік, що передував даті надання особою згоди на проведення такої перевірки. Наприклад, якщо згоду на проведення спецперевірки надано 30 грудня 2023 року, то перевірці підлягає декларація за 2022 рік. Якщо ж згоду на проведення спецперевірки особа надала 4 січня 2024 року – перевірятиметься декларація за 2023 рік.
У НАЗК звертають увагу на те, що особа, яка подає документи, необхідні для проведення спеціальної перевірки у період з 1 по 31 січня 2024 року, повинна подати також декларацію за 2023 рік.
Особи, які вчасно не подадуть декларацію та інші документи для проведення спеціальної перевірки або не пройдуть цю перевірку, підлягають звільненню з посади протягом трьох робочих днів з дня виникнення таких обставин.
У НАЗК підкреслили, що спеціальна перевірка проводиться стосовно претендентів на посаду, що передбачає відповідальне або особливо відповідальне становище та посаду з підвищеним корупційним ризиком. Перелік таких осіб визначено в ст. 56 Закону «Про запобігання корупції».
Згода на проведення спеціальної перевірки подається разом із заявою на призначення. Не пізніше наступного робочого дня після її одержання установа, на посаду в якій особа претендує, має надіслати до компетентних органів запит про перевірку відомостей за формою, визначеною порядком проведення спецперевірки.
Зазначеним порядком також передбачені нові вимоги щодо автобіографії та даних паспорта, які необхідно надати разом зі згодою на проведення перевірки.
Рішення про призначення або про відмову у призначенні на посаду ухвалюється лише після проведення спеціальної перевірки.
Як повідомляв Укрінформ, закон про відновлення декларування, який набрав чинності 12 жовтня, істотно зменшив (приблизно на 50 тисяч) кількість декларантів у державних та комунальних підприємствах, закладах, установах, організаціях – юридичних особах публічного права.