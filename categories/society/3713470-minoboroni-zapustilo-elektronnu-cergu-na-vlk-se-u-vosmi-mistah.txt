Система електронного запису на проходження військово-лікарської комісії запрацювала у військових госпіталях Старокостянтинова, Десни, Дніпра, Миколаєва, Білої Церкви, Рівного, Чернівців і Житомира.

Про це Міністерство оборони України повідомило у Фейсбуці, передає Укрінформ.
Електронна черга дозволяє записатися на ВЛК або на консультацію до лікаря в зручний для себе день і час.
Як зазначили в Міноборони, заходи з удосконалення ВЛК для забезпечення швидкого та зручного проходження військовослужбовцями комісії тривають.
Наголошується, що підвищення якості медичного обслуговування та забезпечення військових під час проходження ВЛК є пріоритетним завданням Медичних сил Збройних сил України й українського уряду.
"Для реалізації цих завдань активно співпрацюють підрозділи Збройних сил України, Міністерство оборони України, Міністерство охорони здоров'я України, Міністерство у справах ветеранів України, Міністерство цифрової трансформації України та громадськість", — додали у відомстві.
Як повідомляв Укрінформ, на початку травня електронний запис до лікарів військово-лікарської комісії запустили в тестовому режимі у Харкові, Львові, Києві, Вінниці та Одесі.