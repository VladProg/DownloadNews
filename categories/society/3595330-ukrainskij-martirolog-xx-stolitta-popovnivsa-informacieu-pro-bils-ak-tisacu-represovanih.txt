База даних "Український мартиролог XX ст." поповнилася інформацією ще про 1160 репресованих.

Про це повідомляє Державна архівна служба у Фейсбуці, передає Укрінформ.
“У жовтні 2022 року база даних "Український мартиролог XX ст." поповнилася картками ще про 1 160 постраждалих осіб, у тому числі 22 фотодокументами”, - ідеться в повідомленні.
Як зазначається, Центральний державний електронний архів опрацював інформацію держархівів Одеської, Житомирської, Дніпропетровської, Чернівецької областей та успішно додав до бази даних онлайн-ресурсу картки ще про 1160 постраждалих, у тому числі 22 фотодокументи.
Таким чином, наразі у базі даних доступна для широкого кола користувачів інформація про 95 283 репресовану особу.
“Український мартиролог XX ст.” – це інформаційно-пошуковий інтернет-проєкт, розміщений на офіційному вебпорталі Державної архівної служби. Він вміщує стислу інформацію про жертви репресій 1920-1950-х років: фотопортрет або кілька фотографій (за наявністю), ім’я жертви, характеристика роду занять, дати життя, відомості щодо реабілітації, посилання на архів, де зберігаються архівно-слідчі справи та інші дотичні матеріали.