В Україні на сьогодні офіційно зареєстровано близько 4,8 мільйона внутрішньо переміщених осіб, також є близько 2 мільйонів незареєстрованих переселенців.

Про це віцепрем'єр-міністр - міністр з питань реінтеграції тимчасово окупованих територій Ірина Верещук повідомила в інтерв’ю Укрінформу.
«Ми маємо приблизно 4,8 мільйона зареєстрованих внутрішньо переміщених осіб. Незареєстрованих – приблизно ще 2 мільйони», - сказала Верещук.
За її словами, більш як мільйону українців через війну довелося залишити домівки вдруге. «Тобто, з 2014 року вони виїхали з території ОРДЛО та Криму, а після 24 лютого 2022-го – знову були змушені покинути свої домівки й переміститися в інші регіони», - підкреслила глава Мінреінтеграції.
Вона зазначила, що у перші тижні після переселення для цих людей основними викликами є влаштування на місці, оформлення документів, грошова допомога, предмети першої необхідності, медична допомога, влаштування дітей у садочки та школи. Після первинної адаптації постають питання житла та працевлаштування. У міру обживання на новому місці однією з важливих стає проблема невизначеності майбутнього і необхідність планувати подальше життя.
За спостереженнями віцепрем'єр-міністра, житло переселенці переважно винаймають. Однак приблизно 200 тисяч ВПО мешкають безоплатно в місцях компактного проживання.
Як повідомлялося, виплати для ВПО можуть отримати люди, які вимушено залишили домівки, але перебувають в Україні. Вони становлять 2000 грн для дорослого, 3000 грн для людей з інвалідністю та дітей.