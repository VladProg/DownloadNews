Поліцейські відкрили 320 кримінальних проваджень щодо шахрайства і зловживань з гуманітарною допомогою – як на потреби ЗСУ, так і для переселенців.

Про це в ефірі українських телеканалів сказав очільник Національної поліції Ігор Клименко, передає кореспондент Укрінформу.
«НПУ розпочала 320 кримінальних проваджень саме щодо цього. І це багато, бо ми маємо на увазі не тільки забезпечення гуманітаркою або благодійною допомогою ЗСУ, а й переселенців. І 43 особи уже отримали підозри, кілька справ ми направили до суду. Думаю, що найближчим часом буде справедливе рішення щодо таких людей», - розповів він.
Клименко навів кілька прикладів. Так, у Львівській області поліція пред’явила підозру ділкам, які намагалися реалізувати військову амуніцію через магазини та ринки.
На Дніпропетровщині, за інформацією слідства, гумдопомогу, яка надходила для переселенців, намагалися продавати, і лише доведена сума у цьому випадку становить 1,3 млн грн.
У Рівненській області зловмисники продавали автівки, які надійшли як благодійна допомога.
Клименко також згадав випадок, коли одна з тернопільських благодійних організацій привласнила майже 2 млн грн, які пожертвували громадяни. Справа вже в суді.
«Ми працюємо, як правило, дуже тихо, превентивно. Усі злочинні організації, які займаються і гумдопомогою, і благодійною допомогою, - під контролем. Ми дуже швидко реагуємо на кожну заяву щодо цього», - запевнив керівник Нацполіції, закликавши громадян повідомляти про факти розкрадання гумдопомоги.
Як повідомляв Укрінформ, українським захисникам передали амуніцію вартістю понад 8 млн грн, яку планували незаконно продати.