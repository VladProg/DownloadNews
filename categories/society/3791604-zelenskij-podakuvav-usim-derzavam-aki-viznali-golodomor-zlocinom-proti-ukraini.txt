Українська держава вдячна всім країнам, які офіційно визнали Голодомор злочином проти неї і проти людей.

Про це заявив Президент України Володимир Зеленський у зверненні з нагоди відзначення Дня пам'яті жертв голодоморів, передає кореспондент Укрінформу.
"Ми дякуємо всім державам, які обрали справедливість і визнали її. Визнали офіційно. Визнали Голодомор злочином проти людей, проти історії, проти України. Свідомим злочином. Рівно 30 років тому першими це зробили Естонія та Австралія. Згодом – Канада, Угорщина й Ватикан. Литва, Грузія і Польща. Перу, Парагвай, Еквадор, Колумбія і Мексика. Португалія та Сполучені Штати Америки", - заявив він.
Відео: ОП
Зеленський зазначив, що коли почалася повномасштабна війна, всім, хто доти сумнівався, все стало очевидним - усі побачили буквально, у прямому ефірі, на що здатна сучасна РФ, яка називає себе спадкоємницею СРСР, якій подобається бути спадкоємницею найстрашніших злочинів і вбивств тієї епохи, спроб знищити народи.
"І за ці два роки повномасштабної війни майже стільки ж держав, як від початку нашої незалежності, тепер визнали Голодомор геноцидом. Німеччина, Велика Британія, Італія, Франція, Чехія, Молдова, Румунія, Болгарія, Бразилія, Нідерланди, Бельгія, Люксембург, Ірландія, Ісландія, Словенія, Словаччина, Хорватія, Європейський Союз і Парламентська асамблея Ради Європи", - сказав він.
Глава української держави розповів, що справедливість шириться світом і що світ має знати про це, визнати це і не забувати про це.
"Світла пам’ять усім нашим людям, які загинули в 1921, 22-му і 23-му роках. У 1946-му і 1947-му. І в найстрашніші - 32-й і 33-й роки – роки Голодомору-геноциду. Нехай тепло від мільйонів свічок пам’яті зігріє мільйони їхніх душ. Вічна памʼять їм усім", - зазначив він.
Як повідомлялося, у суботу, 25 листопада, в Україні вшановують пам'ять жертв Голодоморів.
Цей День пам'яті відзначають щороку у четверту суботу листопада на підставі указів Президента 1998 та 2007 років.
Українці у ХХ сторіччі пережили три Голодомори: 1921-1923, 1932-1933 і голод 1946-1947 років. Наймасштабнішим був голод 1932-1933 років – саме його називають геноцидом українського народу, здійсненим сталінським режимом.
Фото: ОП