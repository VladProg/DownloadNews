Україна мусить мати запобіжники щодо в'їзду на її територію громадян рф за паспортами третіх країн.

Про це в ефірі загальнонаціонального телемарафону заявив міністр культури та інформаційної політики Олександр Ткаченко, коментуючи повідомлення про приїзд головного редактора російського видання The New Times Євгенії Альбац, передає кореспондент Укрінформу.
"Мені дивно було її побачити в Україні, тому що теза про "хороших рускіх" - це не для нас. Але очевидно, що тут потрібно окрім теми, яка часом порушувалася стосовно виїзду українських артистів за кордон, також мати запобіжники щодо заїзду за іншими паспортами "хороших рускіх". Наскільки я розумію, на Альбац не було накладено санкцій", - сказав Ткаченко.
За даними видання Детектор медіа, російська журналістка Євгенія Альбац прибула до України за паспортом громадянки Ізраїлю.
Як повідомлялось, 7 березня Альбац написала у Фейсбуці, що прибула до Хмельницького. Після того вона побувала у Вінниці та Києві, а 12 березня публікувала пости і фото з Одеси.