Кіберфахівці Служби безпеки викрили міжрегіональну мережу ботоферм, які поширювали дезінформацію для розхитування суспільно-політичної ситуації в Україні.


Про це йдеться у повідомленні СБУ, передає Укрінформ.
Згідно з повідомленням, зловмисники намагались дискредитувати діяльність вищого військово-політичного керівництва нашої держави в умовах війни.
Також вони розповсюджували хибні повідомлення про теракти в українських містах та «мінування» об’єктів з масовим скупченням людей.
Для «розгону» фейків створили анонімні акаунти у соцмережах Фейсбук, Інстаграм і Твіттер із загальною аудиторією майже 200 тис. користувачів.
У результаті багатоетапної спецоперації у різних регіонах України знешкоджено дев'ять ботоферм і викрито їхніх організаторів.
Серед них – активні прихильники однієї з вітчизняних політсил. «Осередки» дезінформації діяли в Тернопільській, Полтавській, Черкаській, Сумській, Львівській, Чернівецькій, Харківській, Миколаївській та Закарпатській областях.
Апаратно-програмні комплекси для «вирощування» ботів фігуранти встановили у власних помешканнях або в офісних приміщеннях. Під час обшуків у зловмисників виявлено: комп’ютерну техніку із доказами протиправної діяльності; банківські картки, на які отримували гроші за інформаційні «вкиди»; 5 тис. SIM-карт українських операторів мобільного зв’язку; GSM-шлюзи та інше спеціалізоване обладнання.
На підставі зібраних доказів фігурантам планується повідомити про підозру за ст. 361 Кримінального кодексу України (несанкціоноване втручання в роботу електронно-обчислювальних машин (комп’ютерів), автоматизованих систем, комп’ютерних мереж чи мереж електрозв’язку).

Триває розслідування для встановлення всіх обставин злочину і притягнення винних до відповідальності.
Як повідомляв Укріфром, у Львові Служба безпеки України ліквідувала дві ботоферми, які налічували 18 тисяч фейкових акаунтів та під кураторством росії розповсюджували панічні настрої в соцмережах і повідомляли про "замінування".