Конференція римо-католицьких єпископів України оприлюднила звернення з нагоди 90-ї річниці Голодомору, яку цьогоріч відзначатимуть 25 листопада, закликавши, щоб день національної пам’яті спонукав до об’єднання українців у боротьбі проти всілякого зла.

Як передає Укрінформ, відповідне звернення оприлюднено на сайті РКЦ в Україні.
«25 листопада 2023 року Україна відзначатиме 90-ту річницю Голодомору – великої історичної трагедії нашого народу... Голод на родючій українській землі, найбагатшій землі нашої планети, можна створити лише зумисно! Український народ, завжди схильний до свободи, 90 років тому вкотре виявився завадою для влади поневолювачів – того разу вже не царської, а більшовицької Росії», - йдеться у зверненні.
Як зазначається, світове суспільство та історія цивілізації вже дають оцінку цьому злочину, називаючи його геноцидом. Також і Папа Римський Франциск, приймаючи українську делегацію на завершення Року віри, коли згадували 80-річчя цих тяжких втрат нашого народу, визнав, що «Голодомор в Україні був спровокований режимом радянської влади».
«Усвідомлюючи жахіття «жнив смерті», які забрали життя мільйонів, ми – як Церква та народ – стали сильнішими і ще краще розуміємо розміри зла, з яким можемо зіткнутися. Нинішня війна за незалежність нашої Батьківщини є продовженням тієї давньої боротьби. Російська влада використовує ті самі форми залякування та знищення України», - наголошується у зверненні Конференції римо-католицьких єпископів України.
При цьому зазначається, що річницю Голодомору не святкуємо, а відзначаємо – передусім як памʼять про тих, хто був принижений і замучений.
«Нехай також цей день національної пам’яті послужить усім нам для об’єднання у боротьбі проти всілякого зла – і того, що видиме, і що невидиме», - закликали римо-католицькі єпископи.
Як повідомляв Укрінформ, Декларацію з нагоди 90-х роковин Голодомору в Україні підписали 45 держав ООН.