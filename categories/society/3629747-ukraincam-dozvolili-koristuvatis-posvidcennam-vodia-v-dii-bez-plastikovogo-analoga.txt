Прем’єр-міністр України Денис Шмигаль підписав постанову № 1299, яка дозволяє використовувати лише електронне водійське посвідчення в Дії без пластикового аналога.

Про це повідомляє Укрінформ із посиланням на пресслужбу Мінцифри у Телеграмі.
«Раніше Україна стала четвертою країною Європи, що узаконила цифрові водійські посвідчення, а відтепер ми вводимо формат діджитал first. Тобто в будь-якій ситуації ви можете використовувати лише електронне водійське посвідчення в Дії, тримати документ просто у смартфоні і забути про пластик», - ідеться в повідомленні.
У міністерстві уточнили, що у Дії документ доступний в українськомовній та англомовній версіях. Також права та техпаспорт мають міжнародне кодування, яке використовується в ЄС, США та Канаді, що є кроком до міжнародної інтеграції Дії й використання застосунку за кордоном.
«Навіть під час оформлення водійського посвідчення ви можете обирати, зробити лише діджитал-документ чи замовити пластикову картку», - додали в Мінцифри.
Як повідомлялось, Міністерство цифрової трансформації і найбільша розвідувальна компанія у сфері кіберзахисту Recorded Future підписали меморандум про співробітництво.


Фото: Мінцифри