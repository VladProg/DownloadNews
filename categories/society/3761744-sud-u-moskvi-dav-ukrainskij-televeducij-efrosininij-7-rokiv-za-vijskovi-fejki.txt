Басманний районний суд Москви заочно засудив українську телеведучу Марію Єфросиніну до семи років колонії у справі «про поширення військових фейків з мотивів політичної ненависті».

Як передає Укрінформ, про це повідомила Медіазона з посиланням на пресслужбу суду.
Уточнюється, що суд також заборонив українській журналістці адмініструвати сторінки в Інтернеті протягом трьох років.
В ухвалі суду зазначається, що кримінальну справу на українську телеведучу завели 7 квітня 2022 року, приводом для чого стали пости в її Інстаграмі. У березні 2023 року МВС РФ оголосило Єфросиніну в розшук, у травні Басманний районний суд заочно «відправив» її до СІЗО.

Єфросиніна вже прокоментувала рішення російського суду. «Продовжуємо в тому ж дусі - говоримо правду, не замовчуємо знищення українського народу кривавим режимом плєшкі з бункера!» - написала телеведуча в Інстаграмі.
Марія Єфросиніна - актриса, телеведуча, громадська діячка, власниця фонду «Маша». У 2022 році вона вела український національний відбір на конкурс "Євробачення".