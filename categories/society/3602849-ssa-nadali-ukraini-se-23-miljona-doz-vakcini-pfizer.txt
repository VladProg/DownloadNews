США надали Україні 2,3 млн доз вакцини Comirnaty від Pfizer-BioNTech коронавірусу в рамках ініціативи COVAX.

Про це повідомляє Міністерство охорони здоров'я, передає Укрінформ.

"Дитячий фонд ООН (ЮНІСЕФ) доставив в Україну 2,3 млн доз мРНК-вакцини проти COVID-19 Comirnaty виробництва Pfizer-BioNTech, які надав уряд США в рамках ініціативи COVAX. Вакцину розвезуть в 23 регіони України. Зокрема, у місто Київ надійде більше 31 тисячі доз, Львівщина отримає понад 29 тисяч, Полтавщина – більше 23 тисяч, Харківська, Одеська та Київська області – близько 20 тис. доз. Таким чином, в кінці жовтня та на початку листопада в регіони надійде понад 332 тисяч вакцини", - йдеться у повідомленні.
Загалом від початку пандемії загальна кількість вакцин, наданих Україні включно з цим вантажем, становить вже 6,4 млн. доз.
Вакцина призначена як для первинного курсу імунізації, так і для бустерної дози (першої та другої).
В МОЗ нагадали, що другу бустерну дозу в Україні можуть отримати всі люди старше 18 років. Особливо важливо, щоб бустер отримали люди з груп ризику - люди поважного віку, з онкологією, серцево-судинними захворюваннями, бронхіальною астмою, діабетом. Люди з ослабленою імунною системою можуть отримати до 5 доз вакцини проти COVID-19.
Ініціатива COVAХ спрямована на забезпечення справедливого та рівноправного доступу до вакцин від COVID-19 для кожної країни світу. Роботу COVAX координують Глобальний альянс з вакцин та імунізації (GAVI), ВООЗ та Коаліція з питань інновацій для готовності до епідемій (CEPI), а ЮНІСЕФ взаємодіє з виробниками та партнерами щодо закупівель та логістики вакцин від COVID-19. COVAX працює з організаціями громадянського суспільства, виробниками вакцин, урядами США, Великої Британії, Європейського Союзу, зі Світовим банком та іншими.