Міністр захисту довкілля та природних ресурсів України Руслан Стрілець під час Форуму “United for Justice. United for Nature” презентував проєкт Міжнародної довкіллєвої декларації.

Про це повідомляється на сайті Урядового порталу, передає Укрінформ.
«Головна мета – на прикладі українських кейсів запропонувати універсальні рішення для всіх країн, які страждають від війн та збройних конфліктів. Ми пропонуємо – виробити єдині для всіх інструменти з оцінки збитків довкіллю та притягнення будь-якого агресора до відповідальності», - Стрілець.
За словами очільника Міндовкілля, Міжнародна довкіллєва декларація має юридично закріпити статус Глобальної платформи з оцінки збитків довкіллю внаслідок війн, анонсованої Президентом Володимиром Зеленським на СОР27. Ініціатива знайшла відображення у пункті 8 Української Формули миру.
Стрілець зауважив, що важливим треком є закріплення поняття екоциду в системі міжнародного права і висловив сподівання, що платформа стане майданчиком, де "завершаться палкі дискусії, які сьогодні тривають в європейському парламенті з цього питання".
Крім того, напрацювання платформи дозволять включити всі злочини Росії проти довкілля до Міжнародного реєстру збитків, який започаткований у Рейк’явіку.
У Міндовкілля розраховують, що багато партнерів України приєднаються до документа. Перші відповіді очікуємо вже на конференції СОР28 у грудні.
«Декларація має стати тим документом, який сприйматимуть абсолютно всі країни, незалежно від того, в якому часовому або кліматичному поясі вони знаходяться. А ще довести будь-якому агресору: війна – це дорого, і не тільки з точки зору вартості військової техніки, а й з точки зору збитків навколишньому середовищу», - додав Стрілець.
Як повідомлялося, у форумі “United for Justice. United for Nature” взяли участь міністри довкілля Німеччини, Чехії, Болгарії, Румунії, Молдови, Литви.