Сексуальні злочини, які скоюють на території України російські війська, засвідчують, що це системна політика Росії проти цивільного населення України.

Про це заявила заступниця міністра оборони Ганна Маляр під час конференції “#U4J: Respect. Support. Justice”, передає кореспондент Укрінформу.
«Злочини РФ – це не тільки агресія в прямому розумінні, а й ціла низка інших, зокрема сексуальних. ...Вони воюють, по суті, з цивільним населенням... Тому ми говоримо не просто про сексуальні злочини, ми говоримо про акти середньовічної жорстокості, які проявляє наш ворог стосовно нашого цивільного населення», - наголосила Маляр.
Вона зауважила, що у сексуальних злочинів є своя специфіка.
«Якщо в мирний час просто зґвалтування, сексуальне насильство ми можемо характеризувати як статевий злочин і відповідно, мотивація там – задоволення статевої пристрасті, то в даних обставинах це ще й акт домінування одних військ над іншими, це акт приниження морального. Це робиться для того, щоб деморалізувати суспільство, щоб зламати наш опір, і тому це значно ширше, ніж просто сексуальне насильство», - пояснила заступниця міністра.
На її переконання, сексуальні злочини вчиняють не просто російські військові - це системна дія російської держави проти українського цивільного населення.
За її словами, у Міноборони є група, яка досліджує цю категорію злочинів та збирає необхідні дані.
«Ми з військовими про це комунікуємо, і в Міноборони є група, яка відпрацьовує з нашими військовослужбовцями, які повернулись з полону. Серед них 23% жінок сказали, що вони знають про факти сексуального насильства стосовно наших громадян, які потрапили в неволю на територію ворога, і 15% чоловіків про це знають», - сказала представниця МОУ.
Сексуальні злочини російських військових мають ознаки спланованої політики винищення українського народу.
"Уперше світ побачив обличчя ворога на деокупованій Київщині. І щоразу ми бачимо ту саму картину у всіх звільнених від окупантів територіях. Ми розглядаємо ці злочини як ознаки спланованої політики винищення українського народу, тобто геноциду", – сказав він.
За словами генпрокурора, нещодавно правоохоронці розкрили справу щодо організації катівні під час окупації Херсона. Як з'ясувалося, з 200 постраждалих проукраїнських активістів, воїнів АТО, правоохоронців і членів їхніх сімей щонайменше 17 чоловік зазнали сексуального насильства.
Костін зазначив, що через чутливий характер цих злочинів, упередження в суспільстві і недовіру до правоохоронців та органів правопорядку люди побоюються про них розповідати.
Наразі метою Офісу генпрокурора є змінити такий стан речей, наголосив Костін. За його словами, почати потрібно з підготовки правоохоронців, які так само можуть мати різні упередження стосовно постраждалих від сексуальних злочинів.
"Маємо почати з інформування та навчання власних співробітників. Сучасні людиноцентричні практики досудового розслідування потрібно починати з поваги до постраждалих. Окрім того, що ми повинні переймати технології, методики і навички у наших міжнародних партнерів, ми маємо запроваджувати навчання з психології, етики та комунікації з постраждалими. У центрі уваги мають бути саме постраждалі від сексуального насильства", – наголосив генпрокурор.
Таким чином, додав він, вдасться вибудувати довіру і спонукати постраждалих і свідків розповідати про сексуальні злочини.
Як повідомлялося, працівники поліції відкрили 70 кримінальних проваджень щодо вчинення сексуального насильства російськими військовими.