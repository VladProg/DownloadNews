Міндовкілля наразі не має підтверджень фактів забруднення Азовського моря внаслідок бомбардування «Азовсталі»


У Міндовкілля немає підтверджень, які б могли свідчити про забруднення акваторії Азовського моря внаслідок обстрілів «Азовсталі». Ситуація наразі вивчається.
Про це під час брифінгу в Медіацентрі Україна – Укрінформ повідомив міністр захисту довкілля та природних ресурсів України Руслан Стрілець.
«Сьогодні поставлено ряд завдань вивчити ситуацію навколо «Азовсталі». Над цим активно працюють і Державна служба з надзвичайних ситуацій, і Держекоінспекція. Поки що підтверджень, які б могли свідчити про забруднення акваторії Азовського моря, у нас немає», — сказав міністр.
Він зазначив, що об’єктивно оцінити, що відбулося на території “Азовсталі» і потенційну шкоду, яка може бути нанесена екосистемі Азовського моря, наразі неможливо через те, що немає доступу до зазначеної території відповідних фахівців.
«Проте вже вивчено плани з ліквідації аварійних ситуацій, які були на цьому заводі, отримана інформація щодо конкретної забруднюючої речовини. Вже після опрацювання цієї інформації і встановлення потенційних ризиків ми вийдемо з окремою комунікацією», — пообіцяв Стрілець.
Він запевнив, що до достеменного вивчення зазначеного питання залучені найкращі фахівці, в тому числі науковці, які найближчим часом дадуть об’єктивні висновки.
Як повідомлялося, Маріупольська міська рад заявила, що через бомбардування російськими загарбниками меткомбінату «Азовсталь» є загроза повного вимирання Азовського моря з огляду на можливе пошкодження технічної споруди, яка стримує «концентрований розчин сірководню».