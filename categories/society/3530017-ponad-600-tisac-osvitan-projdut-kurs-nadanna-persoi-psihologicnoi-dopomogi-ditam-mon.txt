Понад 600 тисяч освітян і керівників закладів освіти України пройдуть курс підвищення кваліфікації щодо надання першої психологічної допомоги та емоційної підтримки дітей і підлітків.

Як передає Укрінформ, про це повідомляє пресслужба Міністерства освіти і науки України.
«Для того щоб діти під час навчання змогли отримати якісну першу психологічну допомогу та емоційну підтримку, Міністерство освіти і науки України спільно з Інститутом модернізації змісту освіти, а також Асоціацією інноваційної та цифрової освіти розробили курс підвищення кваліфікації для освітян і шкільних психологів за участю провідних фахівців із психічного здоров’я зі США та Ізраїлю. Його зможуть пройти всі співробітники і керівники закладів освіти», – повідомив міністр освіти і науки Сергій Шкарлет.
Як зазначається, навчання відбуватиметься в межах Національної програми психічного здоров’я та психосоціальної підтримки, створеної за ініціативи першої леді Олени Зеленської.
Курс підвищення кваліфікації для освітян «Перша психологічна допомога учасникам освітнього процесу під час і після завершення воєнних дій» можна пройти на порталі Всеукраїнського проєкту з профорієнтації та побудови кар’єри «Обери професію своєї мрії» МОН.
Як повідомляв Укрінформ, МОН рекомендує закладам професійної освіти розпочати перший семестр навчального року 1 вересня та закінчити 1 грудня 2022 року, а другий – розпочати 15 лютого і завершити 30 червня 2023 року.
Фото: freepik.com