МОН разом з Міністерством з питань реінтеграції тимчасово окупованих територій пропрацьовує можливість здачі національного мультипредметного тесту абітурієнтами з тимчасово окупованих населених пунктів.

Про це під час телемарафону єдиних новин сказав міністр освіти та науки Сергій Шкарлет, передає Укрінформ.
"На сьогодні разом з Міністерством з питань реінтеграції тимчасово окупованих територій напрацювали низку механізмів, як дозволити дітям з тимчасово окупованих територій вступити до вишів України. Я зустрічався в Лондоні на Всесвітньому освітньому у форумі міністрів освіти з керівництвом компанії Амазон, і ми також попросили як донацію кошти або розроблене програмне забезпечення для дистанційного вступу саме дітей з тимчасово окупованих територій”, - сказав Шкарлет.
Міністр додав, що на сьогодні з тимчасово окупованих територій було евакуйовано 32 заклади вищої освіти, 42 коледжі, 64 філії закладів вищої освіти.


Він також прокоментував питання виплати заробітних плат вчителям, які опинилися під окупацією
"Зараз двічі на місяць всі бюджетні призначення до місцевих громада щодо виплати зарплат вчителям. На жаль 304 ОТГ є під окупацією, лише в 48 з них, за даними МОН, не виплачена заробітна плата вчителям. ... Тому ми систематично працюємо з цими 48 громадами, щоб забезпечити заробітну плату", - сказав Шкарлет.
Міністр наголосив, що наразі на тимчасово окупованих територіях міністерство може забезпечити лише дистанційну форму освітнього процесу для тих дітей, які хочуть навчатися за українськими стандартами.
Як повідомляв Укрінформ, за даними МОН, на сьогодні 190 тисяч випускників пройшли другий етап реєстрації, на складання національного мультипредметного тесту, з них 20 тисяч підтвердили своє бажання складати НМТ у країнах ЄС.