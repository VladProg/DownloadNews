Київська обласна дитяча лікарня започаткувала партнерство з найбільшою дитячою лікарнею Данії – Mary Elizabeth’s Hospital – Rigshospitalet for Children, Teens and Expecting Families.

Як передає Укрінформ, про це дружина Президента України Олена Зеленська повідомила у Фейсбуці.
Як зазначила перша леді, у Київській обласній дитячій лікарні діти, які перебувають на довгостроковому лікуванні в стаціонарі, на реабілітації чи підтримувальній терапії, можуть відвідувати уроки, щоб реалізувати своє право на освіту. Цей осередок знань має назву «Школа супергероїв».

Зеленська нагадала, що патронує цей проєкт із 2021 року, за цей час він втілений вже в 11 лікарнях України і далі розвивається.
Вона повідомила, що «сьогодні відвідала наших супергероїв у Київській обласній дитячій лікарні. Тут окремо навчають школярів 5-11 класів і дошкільнят. Таким чином освіту здобуває вже 255 дітей. У штаті – методист, педагоги за різними напрямами та психолог».

Як підкреслила дружина Президента, ця лікарня – один із 25 українських медичних закладів, які під патронатом третього Саміту перших леді та джентльменів започаткували унікальну співпрацю – медичне партнерство із закордонними лікарнями.




«Побратимом» Київської обласної дитячої лікарні стала найбільша дитяча лікарня Данії – Mary Elizabeth’s Hospital – Rigshospitalet for Children, Teens and Expecting Families, яку я також нещодавно відвідувала», - зауважила Зеленська.
За її словами, тепер українська й данська лікарні зможуть співпрацювати та обмінюватися досвідом безпосередньо.
Як підкреслила перша леді, Київська обласна дитяча лікарня активно розвивається як цілий кластер медичних послуг. Зокрема тут створений комплекс відділень для родин, які мають дітей з інвалідністю, – від реабілітаційного, де працює мультидисциплінарна команда лікарів (ерготерапевти, фізичні терапевти, психологи, логопеди, фахівців з раннього втручання та реабілітації в лікарні), до паліативного.
«Реабілітаційні вправи для дітей мають бути захопливими та веселими, щоб бути ефективними. Тому гра – основний підхід до формування нових навичок, і цього навчають також і батьків під час перебування в лікарні», - підкреслила дружина Президента.

Важливо, наголосила Зеленська, щоб із народження малюка родина мала змогу отримувати допомогу фахівців із раннього втручання в медзакладі, координацію маршруту адаптації в соціальній службі. «Щоб потім дитина змогла піти в садочок поруч із домом, а згодом – у звичайну школу, у звичайний клас, за необхідності – отримати допомогу асистента під час навчального процесу. А також мала змогу здобувати освіту та знайти роботу, яка відповідатиме її схильностям і можливостям, і в майбутньому вести самостійне життя», - зазначила вона.



Як повідомляв Укрінформ, у межах акції «Українським дітям - українську книгу» в Україні та її межами вже передали понад 800 тисяч книжок. Зокрема книжки отримали 11 освітніх центрів державної установи «Школа супергероїв».
Фото: Фейсбук Олена Зееленська