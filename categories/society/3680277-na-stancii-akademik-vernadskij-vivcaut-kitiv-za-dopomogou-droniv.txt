Українські вчені зі станції "Академік Вернадський" почали досліджувати китів за допомогою дронів, дослідники зробили світлини горбатих китів та косаток.

Як передає Укрінформ, про це Національний антарктичний науковий центр повідомляє у Фейсбуці.
“Попри всі виклики масштабної війни українські вчені продовжують наукові дослідження в Антарктиді із залученням нових дослідницьких методів. Так, цього сезону наші біологи почали використовувати дрони для кращого вивчення найбільших тварин планети – китів”, – ідеться в повідомленні.

Перший етап цієї роботи був проведений співробітниками відділу біології і екології НАНЦ Оксаною Савенко та Вадимом Ткаченком, які працюють в межах сезонного дослідження. Вчені здійснювали дослідження в районі Антарктичного півострова (як запрошені науковці вони мали змогу працювати на туристичному судні Plancius).
Науковцям вдалося провести низку важливих досліджень китів та тюленів, які тривають на станції вже не перший рік і є частиною міжнародної співпраці НАНЦ з лабораторією біотелеметрії та поведінкової екології Університету Каліфорнії (США) та проєктом фотоідентифікації морських ссавців Happywhale.
Зокрема, дослідники зробили фотоідентифікаційні світлини горбатих китів, фінвалів, косаток, тюленів Ведделла і морських леопардів, а також виконували акустичні записи морських ссавців.
Впродовж найближчого місяця біологи продовжать цю роботу вже на станції "Академік Вернадський".
В науковому центрі пояснили, що досліджувати китів за допомогою дронів потрібно, тому що тварини мають величезні розміри. Довжина найпоширеніших китів, які перебувають у районі станції, сягає 13 – 15 м, а синіх китів – 30 метрів. Тому виміряти їх з човна чи з берега досить складно, а от зображення з дрона значно полегшує це завдання.
"Для більш точних розрахунків наш дрон оснащений додатковим лазерним альтіметром, який точніше, ніж бортовий, визначає відстань до цілі", – пояснила Савенко.
Встановивши розмір кита, вчені можуть зробити висновки про його вік. А це дає змогу краще розуміти стан популяцій китів, багато з яких були винищені людьми в минулому столітті, та якість кормової бази цього року, адже в Антарктику деякі види припливають саме для живлення.
Одне з важливих завдань цієї програми – вивчення реакції китів на наближення човнів та їхнє перебування поблизу. Це міжнародний експеримент, за результатами якого буде скориговано правила щодо наукових та рекреаційних спостережень за китами в Антарктиці.
Також за допомогою дронів науковці досліджують поведінку китів загалом. Наприклад, як самиці навчають дитинчат самостійному харчуванню крилем або в який спосіб взаємодіють кити під час групових полювань та соціальних контактів.
Комплексне дослідження китів на станції почалося 2018 року. Завдяки величезній роботі українських вчених із фотоідентифікації цих тварин уже було зібрано інформацію про міграцію горбатих китів у Південній півкулі та контакти між популяціями цих велетнів.
Як повідомляв Укрінформ, у березні конкурсна комісія відібрала до основного складу 14 учасників для нової української експедиції в Антарктиду, її очолить один з найдосвідченіших українських полярників.
Фото: Національний антарктичний науковий центр