У Міністерстві з питань реінтеграції тимчасово окупованих територій нагадали жителям районів, постраждалих унаслідок підриву росіянами Каховської ГЕС, про правила поводження з продуктами, які зазнали підтоплення.

Як передає Укрінформ, про це Мінреінтеграції повідомляє в Телеграмі.
«Після підтоплень у помешканнях і погребах залишилися харчові продукти, які контактували з водою. Міністерство охорони здоров’я попереджає, що така їжа потребує обережного використання», - йдеться в дописі.
Насамперед слід викинути продукти з незвичним запахом, кольором чи текстурою, в картонній або не захищеній від води упаковці та з негерметичною кришкою, а також домашні закрутки чи консерви з ознаками іржі та деформованими кришками.
Крім того, варто позбутися харчів, які були щільно закриті, але при відкриванні з них почала виливатися рідина або піна.
Також зазначається, що кухонний посуд і столове наряддя обов’язково слід очистити та продезінфікувати. Для цього необхідно вимити все гарячою водою з мийним засобом і промити чистою безпечною водою: бутельованою, привізною або очищеною спеціальними засобами. Потім слід облити предмети окропом та витерти насухо.
Як повідомляв Укрінформ, у МОЗ наголосили, що кип’ятіння води і знезараження спеціальними засобами не позбавляє її хімічного забруднення.