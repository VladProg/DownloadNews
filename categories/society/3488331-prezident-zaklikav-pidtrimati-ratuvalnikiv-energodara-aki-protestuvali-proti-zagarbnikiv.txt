Президент України Володимир Зеленський заявив, що рятувальники у тимчасово захопленому Енергодарі, які вийшли на акцію протесту проти дій загарбників, заслуговують на підтримку.

Про це він сказав у відеозверненні, передає кореспондент Укрінформу.
«Обов'язково сьогодні хочу подякувати нашим людям, які не припиняють боротися з окупацією. І особливо тим, хто зараз на території, яка тимчасово під контролем росії, її армії. Зокрема, рятувальники в Енергодарі, які вийшли сьогодні на протест, заслуговують підтримки від усіх нас. Дякую вам», - сказав Глава держави.
За його словами, кожен громадянин має показувати, що загарбники не мають права щось вирішувати на нашій землі.
Як повідомляв Укрінформ, 20 травня в Енергодарі рятувальники вийшли на акцію протесту через те, що російські загарбники викрали керівника місцевої пожежної частини Віталія Трояна. Військові рф застосували силові методи для розгону протестувальників.