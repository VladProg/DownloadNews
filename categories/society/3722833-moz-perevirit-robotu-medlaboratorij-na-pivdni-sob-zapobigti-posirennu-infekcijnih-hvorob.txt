Міністерство охорони здоров'я проводить у південних регіонах перевірку лабораторій лікарень і водоканалів для запобігання поширенню інфекційних хвороб, зокрема, холери.

Про це журналістам сказав міністр охорони здоров’я Віктор Ляшко, передає кореспондент Укрінформу.
"Центри контролю та профілактики хвороб забезпечені всім, щоб проводити моніторинг (зразків води - ред.), але ми весь час посилюємо саме Херсонський та Миколаївський центри, бо на них зараз найбільше навантаження. Паралельно ми готуємо систему для можливого зростання кількості випадків кишкових інфекцій. І цей тиждень в Херсоні та Миколаєві працює головний державний санітарний лікар країни, щоб передивитися всі лабораторії, як у лікарнях, так і в комунальному господарстві, водоканалах, для того, щоб ми могли, якщо підуть випадки (захворювань - ред.) , проводити вчасну діагностику та ідентифікацію, який саме випадок хвороби і який саме збудник призвів до цієї хвороби", - розповів Ляшко.
Він додав, що під час пандемії COVID-19 були посилені спроможності лабораторій проводити діагностику методом ПЛР.
"Ми зараз в основному завозимо реактиви для ПЛР, оскільки вони значно швидше дають можливість ідентифікувати збудник. Наприклад, для діагностики холери у нас уже є ПЛР-системи, і кожен випадок кишкової інфекції, який симптоматично схожий на холеру, ми будемо швидко діагностувати. Це дозволить нам розподіляти потік хворих за кожним захворюванням", - сказав Ляшко.
За його словами, в перший день після підриву росією Каховської ГЕС ВООЗ надала Україні набори для діагностики та лікування гострих кишкових інфекцій. Перед цим, як додав міністр, ВООЗ надала Україні такі набори для діагностики та лікування холери для 20 тис. пацієнтів. Також ВООЗ надала реактиви для Центрів контролю та профілактики хвороб.
Віктор Ляшко наголосив, що зараз Бюро ВООЗ в Україні акумулює допомогу для України, пов'язану саме з загостренням епідситуації на півдні країни через підрив російськими військами Каховської ГЕС.
Міністр нагадав, що наразі жодного випадку захворювання на холеру в Україні не виявлено.
Як повідомляв Укрінформ, на Херсонщині контроль води для населення здійснюють 84 групи спостереження Центрів контролю та профілактики хвороб 4 областей. Також на Миколаївщині та Херсонщині підготовлено запас таблеток для дезінфекції питної води – їх вистачить для забезпечення мешканців Херсонщини щонайменше на кілька місяців.