Офіс прокурора Міжнародного кримінального суду відкриває представництво в Україні, місце для розміщення в Києві вже узгоджене.

Про це прокурор МКС Карім Хан сказав в інтерв'ю Укрінформу.
“Ми маємо постійну, повну присутність в Україні. Ми відкриваємо офіс у Києві, я сподіваюся, що формальності дуже скоро будуть завершені. Ми вже узгодили місце розташування”, - сказав Карім Хан.
Хан також зазначив, що був в Україні тричі, a команду відправив в Україну наступного дня після того, як 2 березня оголосив про початок розслідування Офісом прокурора МКС.
На запитання, чи був шокований побаченим під час свого першого візиту в Україну, він поділився, що бачив жахливі злочини по всьому світу.
“Я вважаю, що мої особисті емоції тут не мають значення, тому що я відвідував (Україну – ред.) не як приватна особа, a як прокурор. Я маю бути об’єктивним, маю бути неупередженим. Звичайно, я був по всьому світу: в Азії, в усіх частинах Африки, в Європі, і я бачив жахливі злочини. У 1990-х роках я притягував до судової відповідальності на трибуналах щодо Руанди та колишньої Югославії. Ця реальність, коли бачиш біженців у дорозі чи розбомблені дитячі майданчики, чи зруйновані будівлі, тверезить. Але емоції насправді є другорядним питанням, я займаюся доказами. Війна – жахлива, жорстока, люди страждають. Я зосереджую увагу на злочинах: чи були обстріли мирних жителів, чи свідомо знищувалися цивільні об’єкти? І хто відповідальний за ці злочини? Чому я це кажу? Бо така ситуація вимагає від нас не емоційної реакції, а судової реакції. Це те, що відрізняє судовий процес від багатьох інших”, - наголосив він.
Як повідомляв Укрінформ, Нідерланди додатково виділять Міжнародному кримінальному суду ще 1 мільйон євро для розслідування воєнних злочинів на тлі розв’язаної росією війни в Україні.
24 лютого президент рф володимир путін оголосив про початок повномасштабного вторгнення в Україну. Війська рф обстрілюють і руйнують ключові об'єкти інфраструктури, проводять масовані обстріли житлових районів українських міст і сіл.