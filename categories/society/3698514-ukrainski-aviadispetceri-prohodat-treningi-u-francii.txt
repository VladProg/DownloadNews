Українські авіадиспетчери проходять підготовку у Франції, готуючись до відновлення аеронавігаційного обслуговування у повітряному просторі України.

Про це повідомляє директор Державного підприємства обслуговування повітряного руху України (Украерорух) Андрій Ярмак у Фейсбуці, передає Укрінформ.
"Украерорух системно реалізує план відновлення аеронавігаційного обслуговування у повітряному просторі України. Заходи цього плану охоплюють інфраструктурний напрямок, відновлювальну підготовку фахівців відповідних напрямків, розробку безпекових сценаріїв щодо відкриття повітряного простору..." - йдеться в повідомленні.

За словами Ярмака, за підтримки провайдера аеронавігаційного обслуговування Франції та колег з EUROCONTROL українські диспетчери отримали можливість пройти курс відновлювальної підготовки в Національній школі цивільної авіації ENAC Training, що в Тулузі.
Таке спеціальне навчання, відповідно до правил реалізації регламенту Європейського Союзу 2015/340, має на меті оцінити компетенції українських фахівців з аеронавігації та надати їм можливість відновити свої практичні навики.
Як підкреслив Ярмак, підтримання навичок операційного персоналу Украероруху є ключовим елементом у підготовці до майбутнього відновлення послуг у повітряному просторі України.
Навчання стало можливим, зокрема, завдяки Аеронавігаційному фонду солідарності для підтримки України, який у листопаді минулого року було створено країнами - членами EUROCONTROL.
Як повідомлялося, у звіті Європейської організації безпеки повітряної навігації (Євроконтролю) прогнозується, що обмеження на польоти цивільної авіації у повітряному просторі України, рф та білорусі можуть зберегтися до 2029 року. Як запевняють в Украерорусі, український повітряний простір буде відкрито відразу після завершення воєнних дій та перемоги України.