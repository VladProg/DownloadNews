Вищий антикорупційний суд обрав запобіжний захід у вигляді застави народній депутатці, яка підозрюється в отриманні хабарів за дозвіл на перетин кордону.

Як передає Укрінформ, про це Спеціалізована антикорупційна прокуратура повідомляє у Телеграмі.
«20 вересня слідчий суддя ВАКС за клопотанням детективів НАБУ, погодженим генеральним прокурором, обрав запобіжний захід чинному народному депутату, яка спільно зі своєю помічницею за грошову винагороду обіцяла громадянам забезпечити прийняття уповноваженим особами обласної військової адміністрації рішення про дозвіл на виїзд за межі України, а також внесення відповідних відомостей до Інформаційної системи «Шлях». На сьогодні встановлено два епізоди протиправної діяльності нардепа та її помічниці, а саме отримання 11,3 тис. доларів від двох громадян за безперешкодний перетин кордону», - ідеться у повідомленні.
Суд застосував до підозрюваної запобіжний захід у вигляді застави у розмірі 53,6 тис. грн.
У САП зауважили, що це максимальний розмір застави, передбачений законом для цього злочину.


Також на указану підозрюваному покладено процесуальні обов’язки: прибувати до детектива, прокурора та суду за кожною вимогою; повідомляти детектива, прокурора чи суд про зміну свого місця проживання та роботи; утримуватися від спілкування зі свідками, а також іншими підозрюваними у справі; здати на зберігання до відповідних органів державної влади свій паспорт для виїзду за кордон, інші документи, що дають право на виїзд з України і в’їзд в Україну.
Як повідомляв Укрінформ, 11 липня НАБУ та САП повідомили про підозру народному депутату та її помічниці за отримання 5,3 тис. доларів за дозвіл на перетин кордону.
За даними депутата Верховної Ради Олексія Гончаренка, мова йде про народного депутата від Слуги народу Людмилу Марченко.