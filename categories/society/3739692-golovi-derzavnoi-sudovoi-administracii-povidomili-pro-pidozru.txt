Голові Державної судової адміністрації України повідомили про підозру у хабарництві.


Про це інформують пресслужби Спеціалізованої антикорупційної прокуратури і Національного антикорупційного бюро, передає Укрінформ.

“НАБУ викрили голову Державної судової адміністрації України на підбурюванні до надання неправомірної вигоди суддям Верховного Суду за винесення рішення на користь комерційного підприємства”, - йдеться у повідомленні.

Як зазначається, у ході слідства встановлено, що голова ДСА України у березні поточного року отримав від фізичної особи 7,5 тис. доларів. За даними правоохоронців, частину цих коштів він мав залишити собі, а 5 тис. дол. передати суддям за винесення рішення в інтересах комерційного підприємства.
Надалі голова ДСА повідомляв особу про те, що питання вирішується, і що він спілкувався про обставини справи з головою Верховного Суду. Водночас затримку у прийнятті рішення пояснював об’єктивними причинами.
Після викриття колишнього голови Верховного Суду посадовець продовжував переконувати, що обумовлене рішення буде прийнято і з цього приводу він планує поспілкуватися з головою одного з касаційних судів.
Зараз тривають першочергові слідчі дії, зокрема обшуки за місцем роботи голови ДСА України.
Деталі справи у САП обіцяють оприлюднити згодом.
Як повідомлялося, Державну судову адміністрацію України з квітня 2022 року очолює Олексій Сальников.
НАБУ і САП 15 травня заявили про викриття схеми одержання неправомірної вигоди керівництвом та суддями Верховного Суду. Правоохоронці затримали голову ВС Всеволода Князєва та вилучили 2,7 млн дол.
16 травня під час пленуму Верховного Суду 140 суддів підтримали висловлення недовіри Князєву. Судді також ухвалили постанову пленуму ВС про припинення повноважень Князєва.
18 травня Вища рада правосуддя задовольнила подання Спеціалізованої антикорупційної прокуратури про надання дозволу на утримання Князєва під вартою. Того ж дня Вищий антикорупційний суд обрав ексголові Верховного Суду Всеволоду Князєву запобіжний захід у вигляді тримання під вартою з можливістю внесення 107,3 млн грн.
31 травня Апеляційна палата ВАКС зменшила заставу Князєву до 75 млн грн.
20 липня Апеляційна палата ВАКС відхилила апеляцію Князєва на обрання запобіжного заходу і залишила під вартою до 8 вересня з можливістю вийти під заставу у 75 млн грн.