В урядову програму "Доступні ліки" внесуть препарати для знеболення і деякі медвироби, зокрема тест-смужки для інсулінозалежних пацієнтів.

Про це в ефірі загальнонаціонального телемарафону "Єдині новини" сказала заступниця міністра охорони здоров'я Марія Карчевич, передає Укрінформ.
"Цьогоріч у нас є планове розширення програми "Доступні ліки". Плануємо ближче до осені доповнити перелік препаратами, які потрібні для знеболення… Також ми плануємо, що цьогоріч уперше будуть відшкодовувати, крім лікарських засобів, і медичні вироби. Рішення вже ухвалено Кабміном, і ми очікуємо, що з осені цього року будуть реімбурсовуватися і медичні вироби, на початку - тест-смужки для інсулінозалежних пацієнтів", - сказала Карчевич.
Вона додала, що, попри повномасштабну війну і виклики із надходженнями до державного бюджету, завдяки підтримці міжнародних партнерів програма "Доступні ліки" розширюватиметься. Так, на початку року, нагадала Карчевич, до неї було внесено препарати, необхідні для посттрансплантаційного періоду.
Як повідомляв Укрінформ, урядова програма "Доступні ліки" діє з 2017 року. У її межах громадяни можуть безкоштовно або з невеликою оплатою отримати ліки проти серцево-судинних захворювань, діабету другого типу, хронічних хвороб нижніх дихальних шляхів; інсуліни; ліки для лікування розладів поведінки і психіки та епілепсії; хвороби Паркінсона, імуносупресивні препарати. Загалом на сьогодні в програмі доступні 486 позицій лікарських засобів.