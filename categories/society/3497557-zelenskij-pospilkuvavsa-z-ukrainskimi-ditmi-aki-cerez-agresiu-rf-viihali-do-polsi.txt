Президент Володимир Зеленський прагне якнайшвидше повернути додому українських дітей, які змушені були покинути Батьківщину через розв’язану росією війну.

Про це він зазначив на Раді з питань, пов’язаних із життям та безпекою дітей у воєнний та післявоєнний час, повідомляє Укрінформ із посиланням на пресслужбу глави держави.
Під час засідання Ради Президент поспілкувався у форматі відеоконференції з українськими дітьми, які тимчасово перебувають на території Республіки Польща, та з учнями Дрогобицького ліцею, серед яких були мешканці різних регіонів України.
Зеленський привітав їх із Днем захисту дітей і наголосив, що для нього особисто великим святом буде день повернення всіх дітей на Батьківщину.
«Ми зробимо все, щоб усіх вас повернути. Повернути всіх вас дітьми, а не дорослими, тобто найближчим часом. Для нас дуже важливо, щоб ви будували нашу країну й наше майбутнє, бо ви і є наше прекрасне майбутнє, заради якого ми всі сьогодні воюємо. Тому зробимо все, щоб повернути вас максимально швидко, але хочу, щоб ми повернули вас у безпечну Україну», – сказав глава держави.
Зеленський також подякував Польщі та її народу за забезпечення гарних умов для українських дітей.
В ОП поінформували, що основною темою засідання Ради було напрацювання чіткого механізму фіксації злочинів примусового вивезення українських дітей на територію росії та на тимчасово окуповані території України, ідентифікації вивезених дітей для того, щоб їх повернути.
Зазначається, що наразі 234 тис. юних українців перетнули кордон з рф, серед яких верифіковано особи 4 795 дітей.
Як повідомлялося, станом на ранок 1 червня внаслідок повномасштабної збройної агресії російської федерації в Україні загинуло 243 дитини, поранено - 446. Через активні воєнні дії та окупацію рф окремих регіонів України цифри не остаточні.
1 червня відзначається Міжнародний день захисту дітей.