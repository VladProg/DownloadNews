Вищий антикорупційний суд обрав запобіжний захід одному зі спільників народного депутата, якого викрили на одержанні неправомірної вигоди за надання приватному підприємцю в оренду держземель, у вигляді арешту із можливістю внесення 2 млн грн застави.

Про це у Телеграмі поінформувала пресслужба Спеціалізованої антикорупційної прокуратури, передає Укрінформ.
«10 серпня 2023 року за клопотанням детективів НАБУ, погодженим прокурором САП, слідчий суддя Вищого антикорупційного суду обрав помічнику народного депутата, якого напередодні викрили на одержанні неправомірної вигоди за надання приватному підприємцю в оренду державних земель, запобіжний захід у вигляді тримання під вартою з альтернативою внесення 2 млн грн застави», – йдеться у повідомленні.
У САП поінформували, що депутат, будучи головою Тимчасової слідчої комісії Верховної Ради з питань розслідування фактів корупції на держпідприємствах, в установах та організаціях Національної академії аграрних наук, використав свої повноваження для надання приватному підприємству земельних ділянок загальною площею 1700 га, що належать Державному підприємству академії аграрних наук.
Зазначається, що за ці послуги парламентарій висловив прохання підприємцю передати йому «винагороду», яка сягає 221 тис. дол. – із розрахунку 130 доларів за 1 га державної землі.
Тож детективи Національного антикорупційного бюро спільно із Службою безпеки України за процесуального керівництва прокурорів САП та за сприяння генерального прокурора Андрія Костіна викрили 8 серпня депутата та його спільників після одержання ними частини обумовлених коштів, а саме 85 тис. дол.
Дії народного депутата були кваліфіковані ч. 4 ст. 368 (Прийняття пропозиції, обіцянки або одержання неправомірної вигоди службовою особою) Кримінального кодексу. За даними САП, пособникам, а саме помічнику народного депутата – адвокату та ще одному спільнику, було інкриміновано ч. 5 ст. 279 (Види співучасників) та ч. 4 ст. 368 ККУ.
Як повідомлялося, Служба безпеки України спільно з Національним антикорупційним бюро викрили чинного народного депутата Андрія Гунька, який за 85 тис. дол. «продавав» землю Національної академії аграрних наук.
Вищий антикорупційний суд взяв його під варту із можливістю внесення застави у розмірі 30 млн грн.