Із 24 травня 2022 року українці, які через війну вимушено залишили Україну та перебувають у Німеччині, зможуть обміняти готівкову українську гривню на євро.

Як передає Укрінформ, про це повідомляє пресслужба НБУ.
"Отже, кожен повнолітній громадянин України зможе обміняти на євро до 10 тисяч гривень готівкою. Прийматимуться банкноти номіналом від 100 до 1000 гривень (банкноти нижчих номіналів та монети обміну не підлягатимуть)", - йдеться в повідомленні.
Відповідну угоду Національний банк України, Федеральний банк Німеччини та Міністерство фінансів Німеччини уклали 17 травня.
"Завдяки угоді, яку ми уклали з Федеральним банком Німеччини та Міністерством фінансів Німеччини, українці зможуть обміняти наявну в них готівкову гривню в німецьких кредитних установах. Ми надзвичайно вдячні німецьким колегам за надану підтримку та сприяння нашим вимушеним переселенцям у такому важливому питанні", – сказав заступник голови Національного банку України Сергій Ніколайчук.
Він додав, що Національний банк стоїть на захисті фінансової оборони України та вважає одним із пріоритетних завдань у своїй роботі під час дії воєнного стану –забезпечення українців можливістю вільно розраховуватися для задоволення їх життєвих потреб.
Як повідомлялося, з 25 березня українці мають можливість обмінювати до 10 тисяч гривень готівкою на одну особу на польські злоті. За цим механізмом Національний банк України вже викупив у Національного банку Польщі майже пів мільярда гривень.
Крім того, Національний банк дозволив українським банкам купувати готівкову гривню в іноземних фінансових установ за безготівкову іноземну валюту в обсязі до 1 млн євро на день (у еквіваленті). Це також сприяє поступовому вирішенню проблеми з обміном готівкової гривні вимушеними переселенцями.
За наявною в Національного банку інформацією, низка банків уже здійснюють обмін готівкової гривні за кордоном на іншу валюту, використовуючи цей механізм [зокрема, Райффайзен Банк – у Австрії; Erste Bank Oesterreich – у Австрії; OTP Bank – у Молдові та Угорщині; Banca Comercială Română – у Румунії; Tatra banka (дочірній банк групи Raiffeisen) – у Словаччині].