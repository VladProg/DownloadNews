Кабмін переніс терміни виконання Програми підвищення обороноздатності та безпеки держави щодо матеріально-технічного забезпечення побудови загальнонаціональної цифрової багатоканальної телемережі МХ-7 до осені 2024 року.

Про це у Телеграмі повідомив постійний представник Кабінету міністрів у Верховній Раді Тарас Мельничук, передає Укрінформ.
«Перенесено строк виконання Програми підвищення обороноздатності і безпеки держави в частині матеріально-технічного забезпечення побудови загальнонаціональної цифрової багатоканальної телемережі МХ-7 до вересня 2024 року», - зазначив Мельничук.
Як повідомляв Укрінформ, 11 серпня 2021 року Кабінет міністрів затвердив Програму підвищення обороноздатності і безпеки держави в частині матеріально-технічного забезпечення побудови загальнонаціональної цифрової багатоканальної телемережі МХ-7.
Програма має на меті забезпечити інформаційну безпеку України, спрямовану на захист життєво важливих інтересів громадянина, суспільства та держави у протидії внутрішнім і зовнішнім інформаційним загрозам, а також забезпечити інформаційну стійкість суспільства та держави. Очікується, що в межах виконання програми не менш ніж 90% території України буде покрито цифровим телевізійним мовленням. Також буде забезпечено доступ до українських теле- і радіопрограм населення, яке проживає у прикордонних регіонах і районах, що межують з тимчасово окупованими територіями. Реалізацію програми здійснюватиме Концерн радіомовлення, радіозв'язку та телебачення (РРТ) без використання фінансування з державного бюджету шляхом залучення кредитних коштів під державні гарантії на суму, яка не перевищує 490 млн грн. Визначені програмою завдання заплановано було виконати до вересня 2022 року.