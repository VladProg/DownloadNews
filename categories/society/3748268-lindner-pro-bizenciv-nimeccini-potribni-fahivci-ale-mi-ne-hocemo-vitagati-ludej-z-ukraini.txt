Німеччина має потребу у фахівцях, але хоче, щоб українці, які отримали статус тимчасового захисту в країні, мали таку ж гарну економічну перспективу в Україні, як у ФРН.

Про це заявив міністр фінансів ФРН Крістіан Лінднер на спільній з українським колегою Сергієм Марченком пресконференції у Києві, повідомляє кореспондент Укрінформу,
За словами Лінднера, якщо хтось з українців після завершення війни вирішить залишитися в Німеччині, це буде індивідуальним рішенням цієї людини.
«Але, з іншого боку, ми хотіли б надати допомогу, щоб люди мали гарну економічну перспективу в Україні для свого життя. У Німеччині є потреба у фахівцях, але ми не хочемо задовольняти цю свою потребу тим, що «витягатимемо» людей з України. Ми хотіли б, щоб українці мали гарну перспективу в Німеччині, але щоб вони мали можливість обирати між двома добрими можливостями або в Україні, або в Німеччині», - сказав Лінднер.
Міністр фінансів України Сергій Марченко своєю чергою зазначив, що український уряд зацікавлений у поверненні українців, і вважає своїм завданням створення умов для цього.
«Перша умова – це безпека, друга – можливість якісно жити і розвиватися. Громадяни, які виявлять бажання після або під час війни повернутися в Україну із відповідним здобутим досвідом, є досить серйозною підтримкою економічних перспектив України. Я вдячний уряду Німеччини, який зараз дає змогу громадянам України отримати цей досвід», - сказав Марченко.
Як повідомлялося, станом на кінець червня статус тимчасового захисту в Німеччині отримали понад 1 млн 133 тис. українців.
Фото: mof.gov.ua