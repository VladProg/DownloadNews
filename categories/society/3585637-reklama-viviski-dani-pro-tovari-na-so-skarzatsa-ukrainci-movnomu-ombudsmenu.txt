Найбільше скарг Уповноваженому з питань захисту державної мови надходить щодо мови інтернет-представництв, що реалізують товари та послуги.

Як передає Укрінформ, про це повідомляє пресслужба Уповноваженого.
"Найбільш проблемним питанням у зверненнях громадян залишається мова інтернет-представництв суб’єктів, що обслуговують громадян – 34,5%, зовнішня реклама, вивіски, написи – 17,8%; обслуговування безпосередньо (офлайн), інформація про товари та послуги – 10,6 %; медіа, інформаційні сайти – 9,9 %, мова при виконанні обов’язків посадовцями – 7,5%; освіта – 3%, охорона здоров’я – 3%, інше – 13,7%", - йдеться у повідомленні.

Зазначається, що за 9 місяців Секретаріатом Уповноваженого отримано 2 427 повідомлень про порушення мовного закону, із них як звернення громадян зареєстровано 2 177.

Крім того, повномасштабне вторгнення рф в Україну та набрання чинності нових норм закону вплинули на інтенсивність надходження звернень щодо порушень.
Так протягом липня-вересня надійшло більше половини від усіх звернень громадян (55,9%), а в січні-лютому - 32,1, в березні-червні - 12 % від зареєстрованих протягом 9 місяців звернень громадян.
За статистикою щодо порушень закону про державну мову лідирують місто Київ (27,1%), Харківська (23,7%) та Одеська (5,5%) області.
Як повідомляв Укрінформ, Верховна Рада 25 квітня 2019 року ухвалила закон "Про забезпечення функціонування української мови як державної". Його статті впроваджуються в дію поетапно. Переважна більшість його норм набула чинності 16 липня 2019 року.
Фото: Нова доба