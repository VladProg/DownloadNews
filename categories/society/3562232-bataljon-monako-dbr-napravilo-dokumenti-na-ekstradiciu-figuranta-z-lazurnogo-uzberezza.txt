Державне бюро розслідувань направило документи на екстрадицію одного із фігурантів справи про так званий "Батальйон Монако".

Як передає Укрінформ, про це повідомляє ДБР.
Бюро активно розслідує провадження щодо законності перетину кордону військовозобов’язаними громадянами України із так званого "Батальйону Монако". Водночас працівники ДБР комплексно підходять до цієї справи. Розслідуються й інші епізоди протиправної діяльності деяких фігурантів.

Зокрема працівники ДБР підтвердили місцезнаходження одного з героїв цього журналістського розслідування. Він є підозрюваним у кримінальному провадженні Бюро щодо незаконної розтрати коштів. На даний час вживаються заходи з його затримання та екстрадиції до України. Документи вже направлені у відповідні країни Європейського Союзу.
По іншій персоні, що згадувалась у журналістському розслідуванні, ДБР розслідує кримінальне провадження щодо ухилення від сплати податків групою компаній, які належить фігуранту.
Встановлено, що під прикриттям податківців група компаній маніпулювала з фінансовою звітністю, проводила фіктивні господарські операції для зменшення сум, які необхідно було сплачувати до бюджету.
Також у ході розслідування виявлено, що ці компанії після окупації росією Криму продовжували здійснювати господарську діяльність на півострові.
За матеріалами ДБР накладено арешт на майно зловмисника, який відпочиває на Лазурному узбережжі.
Як нагадали у ДБР, 17 серпня працівники Бюро розпочали досудове розслідування за фактом, оприлюдненим у розслідуванні видання "Українська правда", щодо виїзду до Князівства Монако під час повномасштабної російської агресії військовозобов’язаних громадян України.
Зокрема у рамках розслідування кримінального провадження будуть досліджені обставини перетину державного кордону України фігурантами даного розслідування та роль і місце в цьому процесі посадових осіб правоохоронних органів.