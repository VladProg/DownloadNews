Щонайменше 2 150 дітей з тимчасово захоплених територій України було примусово вивезено на територію Білорусі, де їм навʼязують антиукраїнські наративи й ідеологію рашизму.

Про це заявив керівник Народного антикризового управління, заступник керівника Об’єднаного перехідного кабінету Білорусі Павло Латушко на пресконференції на тему «Роль Білорусі у незаконному вивезенні українських дітей», яка відбулася в Укрінформі.
За його словами, Лукашенко особисто підписує документи в рамках так званої союзної держави Росії та Білорусі про фінансування діяльності, пов’язаної із переміщенням дітей з території України. За даними організації, минулого року до Білорусі перевезли 1 150 українських дітей, з початку цього року - вже тисячу.
«Ми можемо підтвердити, за нашими даними, що мінімум 2 150 українських дітей було вивезено на територію Білорусі», - сказав Латушко.
Він уточнив, що встановлено факт фінансування цих злочинів з бюджету союзної держави Росії і Білорусі у розмірі щонайменше 29 млн російських рублів. Переміщення дітей відбувається за допомогою фонду «Дельфін» з окупованої Донеччини і білоруського фонду Олексія Талая. Відомо про чотири місця перебування українських дітей - три в Мінській області (зокрема табір «Дубрава») та одне - в Гомельській.
Аналітик Народного антикризового управління Артем Брухан розповів про 12-річного українця Стаса Панкратова, якого за світлинами вдалося прослідкувати на зустрічах у Троїце-Сергієвій лаврі в Московській області, потім у Луганську, Тульській області та в таборі «Дубрава» в Білорусі.
«Ідеологічна обробка відбувається за допомогою парамілітарних структур, структур, які проповідують ідеологію «русского мира», режиму Лукашенка і так само за допомогою РПЦ. Основними наративами, які доносять малечі, є антиукраїнські, демонізація вищого керівництва України, розповсюдження ідей рашизму. Так само дітям доносять, що української державності не існує», - сказав Брухан.
Представники організації наголосили, що матеріали їхнього розслідування передано в українську прокуратуру, уповноваженій з прав дітей, із ним ознайомлено Європейський парламент і Раду Європи. І є всі підстави для початку розслідування стосовно Лукашенка за фактом воєнного злочину проти українських дітей.
Як повідомлялося, Україна розслідує ймовірну роль Білорусі в примусовому переміщенні українських дітей з тимчасово захоплених Росією територій.
17 березня Палата попереднього провадження МКС видала ордери на арешт Путіна та російського дитячого омбудсмена Львової-Бєлової. Президента РФ та його уповноважену підозрюють у воєнних злочинах - депортації та незаконному переміщенні населення, зокрема дітей, із захопленої території України.
Народне антикризове управління було створене білоруською опозицією в 2020 році. Організація має на меті перехід влади в Білорусі до демократичних сил.