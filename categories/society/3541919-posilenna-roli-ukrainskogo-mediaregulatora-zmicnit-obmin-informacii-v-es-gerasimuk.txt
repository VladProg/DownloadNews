Український медіарегулятор повинен просувати справжню культуру незалежності.

Про це сказала голова Національної ради України з питань телебачення і радіомовлення Ольга Герасим'юк під час круглого столу в Укрінформі.
"Український медіарегулятор має просувати справжню культуру незалежності... Незалежний регулятор - це незалежні медіа. Ось це дуже важливо. Посилення ролі українського медіарегулятора є посиленням можливості обміну інформації між європейськими колегами щодо інформаційного тероризму, щодо держави-агресора і щодо оперативної реакції на дії окупантів", - наголосила вона.
За словами Герасим'юк, робота над законопроєктом про медіа стане основою для швидкого та цілісного виконання умов Євросоюзу і дорожньою картою для впровадження необхідних швидких змін.
Як повідомлялося, ухвалення законодавства про медіа, яке враховує вимоги Директиви № 1808/2018/ЄС, упорядковує українське законодавство відповідно до рекомендацій експертів Ради Європи та наближає його до правової бази Євросоюзу, є одним із зобов’язань України в межах угоди про асоціацію з ЄС.
23 червня глави держав та урядів Європейського Союзу ухвалили рішення щодо надання Україні статусу країни-кандидата на входження до ЄС. Цей статус наданий без умов, проте має бути виконано низку рекомендацій Єврокомісії.
Голова Національної ради з питань телебачення і радіомовлення Ольга Герасим'юк вважає, що в Україні вистачить політичної волі для проведення реформи медійного законодавства в частині його адаптації до європейських норм.