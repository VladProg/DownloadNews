В Україні наразі повноцінно працюють 142 сервісні центри Міністерства внутрішніх справ із 161, які працювали у нашій державі до 24 лютого цього року.

Про це у ефірі телемарафону поінформував міністр внутрішніх справ Денис Монастирський, передає кореспондент Укрінформу.
«Фактично ми наразі говоримо про те, що повноцінно у нас працюють 142 сервісні центри. Це - з 161, які працювали до 24 лютого. Тобто, лише деякі з них поки що не працюють, але я сподіваюся, що це – поки що», - поінформував Монастирський.
За його словами, у середу виникли перебої з доступом до Національної автоматизованої інформаційної системи, через що надання послуг у сервісних центрах МВС було призупинено, але упродовж двох годин цей доступ був відновлений.
Окремо міністр заявив, що наразі і сервісні центри, і міграційна служба працюють за простим принципом - якщо є повітряна тривога, то всі люди мають спускатися в укриття, а як тільки припиняється сигнал повітряної тривоги – то фактично надання послуг поновлюється.
«Тому саме за таким принципом ми вже працюємо не один місяць. І нам вдалося, до речі, фактично відновити роботу і сервісних центрів, і міграційної служби буквально через два тижні після початку цієї масштабної агресії (рф - ред.) з 24 лютого», - уточнив він.
Глава МВС зазначив, що він пишається роботою наших повітряних сил, які фактично збивають більш ніж половину того, що наразі залітає від росіян на територію України – чи то ракети, чи то дрони.
«І звичайно, ми розуміємо, що метою цього енергетичного тероризму є повернення нас з вами у 19-те століття – без світла, зв’язку, тепла. Такі акції тимчасово досягають результату, але фактично ми виправляємо ці наслідки буквально упродовж годин – а деколи хвилин. І я слідкую за цим постійно», - заявив міністр.
Як повідомлялося, 12 жовтня у Головному сервісному центрі МВС заявили, що у зв'язку із перебоями електропостачання не працює Національна автоматизована інформаційна система. Своєю чергою, через це надання послуг у сервісних центрах МВС призупинено.
Після цього у Міністерстві внутрішніх справ заявили, що сервісні центри МВС не припиняли свою роботу, а їхні працівники оперативно налагоджують систему баз даних, щоб люди могли отримувати держпослуги.