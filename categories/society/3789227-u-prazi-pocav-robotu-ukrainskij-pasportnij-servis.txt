Державне підприємство «Документ» відкрило в столиці Чеської Республіки новий центр «Паспортний сервіс», який зможе обслуговувати до 500 українців на день.

На церемонії відкриття 20 листопада побувала кореспондент Укрінформу.
«Держава піклується про своїх громадян і завжди їм допомагає, не лишає на самоті», – сказала директорка відокремленого підрозділу ДП «Документ» у ЧР Анастасія Кузмицька. Вона подякувала дипломатам за всебічну допомогу в налагодженні роботи, а також колективу за докладені зусилля.






Паспортний Сервіс повноцінно запрацював 20 листопада в Празі / Фото: Ольга Танасійчук, Укрінформ














































У коментарі агентству Кузмицька уточнила, що десять співробітників почали працювати в Чехії у березні 2023 року на мобільних комплексах – спеціально обладнаних автобусах, які працювали як пересувні станції. На початку було шість станцій, які оформили з того часу документи понад 27 тисячам громадян. З жовтня штат сервісу був збільшений до 26 людей, і відтепер вони обслуговуватимуть громадян в обладнаному приміщенні з 13 вікнами прийому та чотирма вікнами видачі документів, зокрема паспортів і водійських прав. Пропускна спроможність центру – до 500 людей на день.
Тимчасовий повірений у справах України в Чеській Республіці Віталій Усатий на церемонії відкриття висловив переконання, що центр, обладнаний за найсучаснішими стандартами, стане великими помічником у наданні якісних послуг громадянам України, яких наразі у ЧР понад пів мільйона.

Речник ДП «Документ» Володимир Поліщук нагадав оцінки верховного комісара ООН у справах біженців, згідно з якими понад 8 млн наших співвітчизників змушені були шукати притулку за кордоном. За поданням Державної міграційної служби Кабінет міністрів України схвалив постанову, яка «започаткувала революційний проєкт – відкриття паспортних сервісів за кордоном».
Вже у перший день у центрі зібралося чимало людей. Ольга із сином Захаром, які приїхали в Чехію з Ірпеня, де пережили всі жахи перших днів війни, прийшли отримувати паспорти, які замовили у вересні. «Зробили раніше, ніж ми навіть очікували. Замовляли ще в автобусі. Тут усе як вдома, все подобається», – зазначила у бесіді з кореспондентом жінка.
Оксана також забирає забирає замовлені раніше документи – паспорт і ID-картку. «Сервіс на найвищому рівні – на всі 100! За три тижні оформили всі документи», – ділиться враженнями дівчина зі Закарпаття, яка також приїхала в Чехію після початку повномасштабної війни.
Центр «Паспортний сервіс» у Празі працюватиме з понеділка до суботи з 9:00 до 18:00 без перерви. Він став 12-м подібним у Європі та другим за розміром після берлінського.
Як повідомлялося, у квітні в німецькому Кельні розпочав роботу відокремлений підрозділ державного підприємства ”Документ", який допомагатиме вимушено переміщеним українцям у вирішенні питань з паспортними документами.