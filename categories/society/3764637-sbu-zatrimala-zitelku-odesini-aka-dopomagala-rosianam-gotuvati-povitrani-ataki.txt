Служба безпеки України затримала жительку Чорноморська, яка брала участь у підготовці нової серії повітряних атак росіян по Одеській області.

Про це повідомляє пресцентр СБУ, передає Укрінформ.
Зловмисниця передала загарбникам електронні координати 9 об’єктів військової та критичної інфраструктури регіону. Серед них – укріпрайони Сил оборони, фортифікаційні споруди і стратегічно важливі локації залізничного сполучення.
Крім того, російська коригувальниця намагалась простежити напрямки польотів бойової авіації Збройних сил України.


Фото: СБУ

СБУ викрила фігурантку ще на початковому етапі її розвідувально-підривної діяльності та поінформувала командування українських військ про можливі загрози повітряних атак РФ. У результаті були вжиті заходи для убезпечення Сил оборони за вказаними локаціями.
Коригувальницю співробітники СБУ затримали на спробі передачі нових розвідданих ворогу.
За даними слідства, російська інформаторка на початку повномасштабного вторгнення РФ підтримала загарбників й активно про це писала у заборонених соцмережах.
Таким чином вона потрапила у поле зору ворожих спецслужб, які згодом дистанційно залучили її до співпраці.
Для отримання розвідданих зловмисниця регулярно їздила маршрутним таксі територією регіону та фіксувала місця базування і переміщення українських оборонців.
Отримані відомості вона надсилала у вигляді текстових і голосових повідомлень та скріншотів електронних карт, на яких позначала українські об’єкти.
Під час обшуку у затриманої вилучили мобільний телефон із доказами її комунікації з агресором.
Слідчі СБУ повідомили їй про підозру за ч. 3 ст. 114-2 Кримінального кодексу України (несанкціоноване поширення інформації про переміщення зброї та бойових припасів в Україну, рух, переміщення або розміщення ЗСУ). Жінка перебуває під вартою. Їй загрожує до 12 років тюрми.
Як повідомляв Укрінформ, у Миколаївській області викрили російську агентурну мережу на оборонному заводі.