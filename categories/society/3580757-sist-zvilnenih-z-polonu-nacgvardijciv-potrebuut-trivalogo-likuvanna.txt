­Шість військовослужбовців Національної гвардії, які 21 вересня були звільнені з російського полону, потребують тривалого й комплексного лікування.

Про це повідомив начальник медичного управління Нацгвардії Денис Трегуб, передає Укрінформ із посиланням на пресслужбу Нацгвардії у Фейсбуці.
“Зі 118 звільнених з полону гвардійців, 6 військовослужбовців мають ускладнення та потребують тривалого й комплексного лікування. Це наслідки перенесених мінно-вибухових травм, акубаротравм, переломи кінцівок. В решти діагнози та стани, викликані недостатнім харчуванням: білково-енергетична харчова недостатність, міопатія, невропатія”, - ідеться у повідомленні.
За словами Трегуба, бійці мають змогу проходити тривалу, комплексну реабілітацію за державний кошт. Спроможності відомчих лікувальних закладів та закладів системи охорони здоров’я дозволяють надавати якісне лікування та необхідні процедури.
“За необхідності лікування звільнених з полону нацгвардійців буде організовано за кордоном – розуміння такого механізму в Нацгвардії також є”, - зазначив начмед.
Він нагадав, що “це не перший обмін. Тому механізм відпрацьований і військовослужбовці забезпечені усім необхідним”.
На етапі ранньої реабілітації звільненим з полону військовослужбовцям надається первинна медична та психологічна допомога. Частину з них направлено до медичних реабілітаційних центрів системи МВС, де за допомогою лікарів та медичного персоналу воїни мають змогу отримати більш фахове лікування та допомогу. Крім того, організована військово-лікарська комісія для ретельного обстеження стану здоров’я та постановки діагнозу.
Залежно від стану та потреб особи, лікарі формують індивідуальну програму лікування, а психотерапевти визначають необхідні методики роботи.
“Національна гвардія України забезпечує медичну та психологічну реабілітацію поранених військовослужбовців, психологічну реабілітацію звільнених з полону, надає їм можливість повернутися у стрій”, - зазначили у Нацгвардії.
Як повідомляв Укрінформ, серед 215 нещодавно визволених з полону - 136 осіб, які несуть службу у лавах підрозділів системи МВС, зокрема 118 нацгвардійців, 9 працівників Нацполіції та 9 прикордонників.