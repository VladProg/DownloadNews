На виплати внутрішньо переміщеним особам у 2023 році держава має виділити 72 млрд грн.

Про це віцепрем'єр-міністр - міністр з питань реінтеграції тимчасово окупованих територій Ірина Верещук сказала в ефірі телемарафону «Єдині новини», передає Укрінформ.
«Наприклад, у 2022 році було потрібно 57 млрд грн. У 2023-му, за прогнозами, треба 72 млрд грн знайти державі, щоб виплатити всі належні виплати ВПО. Після оборони та безпеки це найбільше стаття видатків державного бюджету», - сказала Верещук.
За її словами, нині в Україні 4,9 млн офіційно зареєстрованих внутрішньо переміщених осіб. Ще близько 5 мільйонів наших співвітчизників перебувають за кордоном.
«Аналіз Держприкордонслужби показує, що більше людей повертається, ніж тих, хто виїздить. І це добре для держави», - переконана глава Мінреінтеграції.
Як повідомлялося, розмір допомоги на дорослу працюючу особу становить 2 тис. грн, на дитину, або людину з інвалідністю - 3 тис. грн.