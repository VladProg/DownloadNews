Міністерство закордонних справ з нагоди Дня прав людини анонсує запуск інформаційної кампанії Captured за кордоном, що буде присвячена українським військовим і цивільним, які перебувають у російському полоні.

Як передає Укрінформ, про це повідомляє Міністерство закордонних справ.
За словами першої заступниці міністра закордонних справ Еміне Джапарової, "захист прав українців та українок постійно перебуває у фокусі роботи керівництва держави та МЗС. Ми докладаємо всіх зусиль, щоб повернути наших військовополонених, цивільних і політичних в’язнів".
"Впевнена, що кампанія Captured стане голосом усіх тих, кого росія тримає у своїх катівнях та в’язницях. Вірю, що ширша залученість наших іноземних партнерів на цьому треку допоможе пришвидшити процес обмінів полоненими та зберегти життя наших людей", – наголосила Джапарова.

Фото: МЗС

Кампанія має на меті заручитися підтримкою громадянського суспільства та урядів інших країн, аби виступити єдиним фронтом на захист українських полонених.
У рамках кампанії буде створена онлайн-платформа з історіями полонених та інформацією про порушення росією фундаментальних норм і принципів міжнародного гуманітарного права та правил ведення війни.
Проєкт об’єднав зусилля МЗС, громадянського суспільства і родин полонених. Один зі співорганізаторів проєкту – правозахисна організація "Центр громадянських свобод", яка цьогоріч стала лауреатом Нобелівської премії миру.
Розробкою та візуальним оформленням кампанії займається креативна команда Saatchi & Saatchi Ukraine.
Як повідомляв Укрінформ, Президент Володимир Зеленський у виступі на міжнародній конференції "Права людини в темні часи" заявив, що з російського полону повернувся вже 1331 український воїн.