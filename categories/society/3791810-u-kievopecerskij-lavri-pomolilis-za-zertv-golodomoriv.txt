У Свято-Успенській Києво-Печерській Лаврі помолились за жертв штучних масових голодів в Україні.

Як передає Укрінформ, про це Предстоятель Православної церкви України митрополит Епіфаній написав у мережі Х.
"Минуло 90 років з часів Голодомору-геноциду, під час якого радянський тоталітарний режим намагався знищити саме українство як явище. Нині, у цю трагічну річницю, його ідейні та ідеологічні послідовники намагаються завершити почате за допомогою дронів і ракет", - зазначив митрополит Епіфаній.
Однак, за його словами, попри нічну атаку та безсонну ніч у Києві, сьогодні спільно з представниками Всеукраїнської Ради Церков і релігійних організацій у Свято-Успенській Києво-Печерській Лаврі піднесли молитви за жертв штучних масових голодів в Україні.

"З Божою допомогою та заступництвом ми виженемо ворога з української землі та відновимо справедливий мир. Молімося сьогодні за душі невинно закатованих радянським терором!", - наголосив митрополит Епіфаній.

Як повідомляв Укрінформ, Президент України Володимир Зеленський і його дружина Олена взяли участь у заходах до 90-х роковин Голодомору 1932-1933 років – геноциду українського народу.
Фото: ПЦУ, ОП