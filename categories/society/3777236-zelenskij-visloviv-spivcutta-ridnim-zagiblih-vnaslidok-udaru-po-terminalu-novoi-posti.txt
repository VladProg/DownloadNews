Президент України Володимир Зеленський висловив співчуття рідним та близьким загиблих внаслідок ракетного удару російських військ по терміналу «Нової пошти» в селищі Коротич Харківської області.

Слова співчуття він висловив у вечірньому відеозверненні, передає Укрінформ.
«Передусім щодо російського удару по терміналу «Нової пошти» під Харковом. Рятувальна операція завершилась, необхідна допомога надана усім постраждалим. Загалом їх 17. Шість людей вбиті цим ударом. Мої співчуття рідним та близьким загиблих», - зазначив Президент.
Він наголосив, що Україна обов'язково відповість Росії на кожен прояв її терору і на цей удар також.
«Нічим терористи не зламають українську волю захищати й захистити свою державу, свою незалежність. Готовність людей працювати заради своєї держави, заради своєї України. Готовність битися, щоб ніколи в Москві не було жодної реальної підстави сподіватися, нібито Україна колись зламається. Не зламається. Вистоїть. Витримає. І попри все вижене російське зло зі своєї землі», - резюмував Зеленський.

Відео: Офіс президента
Як повідомляв Укрінформ, близько 22:15 суботи, 21 жовтня, російська армія вдарила двома ракетами типу С-300 по терміналу «Нової пошти» в Коротичі Харківської області. Кількість постраждалих зросла до 17 осіб.
Фото: ОП