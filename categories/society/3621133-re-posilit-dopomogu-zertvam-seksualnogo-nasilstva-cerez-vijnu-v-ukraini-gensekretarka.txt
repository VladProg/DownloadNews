Рада Європи працює над посиленням допомоги жертвам сексуального насильства внаслідок війни в Україні.

Про це заявила генеральна секретарка Ради Європи Марія Пейчинович-Бурич напередодні Міжнародного дня боротьби з насильством щодо жінок, який відзначається 25 листопада, передає Укрінформ.
“З понад 7 мільйонів біженців (з України - ред.) на сьогодні 90% - це жінки, дівчата та діти, які особливо вразливі до сексуального насильства та торгівлі людьми. Для тих, хто вже став жертвою цих злочинів, ми повинні подвоїти наші зусилля, щоб покращити допомогу, яка їм пропонується. І ми повинні бути готові продовжувати надавати цю допомогу”, - підкреслила Пейчинович-Бурич.
Вона наголосила, що жертви насильства стикаються з жахливим приниженням і різними ризиками - від небажаної вагітності та інфекцій, що передаються статевим шляхом, до психологічних і фізичних травм. Тож у межах скоординованої міжінституційної відповіді мають бути забезпечені медичні та судово-медичні експертизи, а також негайна та довгострокова допомога при травмах. Особи, які пережили гендерне насильство серед біженців, повинні мати доступ до такого роду підтримки зрозумілою і комфортною для них мовою.
За даними УВКБ ООН, жінки, дівчата та діти пребувають під загрозою торгівлі людьми. У цьому зв'язку, за словами Пейчинович-Бурич, спеціальний представник генсека РЄ з питань міграції та біженців наголосила на необхідності активізувати зусилля для підтримки жінок-біженок, які стали жертвами сексуального насильства, зокрема шляхом створення кризових центрів. Спецпредставник зараз організовує заходи для допомоги державам-членам вирішити ці проблеми.
“Зрештою, ми повинні покарати винних у цих діях”, - заявила Пейчинович-Бурич.
За її словами, доповідь Групи експертів високого рівня Ради Європи, опублікована минулого місяця, включає рекомендації щодо дотримання прав людини у зонах конфлікту та пропонує створити офіс, щоб тримати Організацію в курсі питань прав людини.
“Ці питання можуть включати інформацію про випадки сексуального насильства над жінками та дівчатами внаслідок російської агресії проти України. В цьому контексті я вітаю ініціативу української влади ратифікувати Стамбульську конвенцію, незважаючи на надзвичайно складні обставини. Це свідчить про їхнє прагнення не лише забезпечити захист та підтримку жертв, а й гарантувати, що є дуже важливим, притягнення винуватців у цих злочинах до відповідальності”, - зазначила генсекретарка РЄ.
Як повідомлялося, спеціалізовані мобільні групи правоохоронців виявляють сексуальні злочини російських військових на визволених територіях. За даними МВС, наймолодшій потерпілій від сексуального насильства під час війни чотири роки, найстаршій - 82.
Фото: coe.int