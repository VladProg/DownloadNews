Ключова проблема Міністерства культури та інформполітики України за останні кілька років — неправильна комунікація із суспільством.

Як передає Укрінформ, про це сказав колишній заступник міністра інформполітики, нині керівник Інституту інформаційної безпеки Артем Біденко у коментарі Українському Радіо щодо заяви про відставку міністра культури та інформполітики Олександра Ткаченка.
"Ключова проблема Міністерства культури та інформполітики за останні кілька років — неправильна комунікація із суспільством, неправильна комунікація власних проєктів або її відсутність", - наголосив керівник Інституту інформаційної безпеки.
На його думку, "комунікаційна криза" виявилася і у скандалі навколо серіалів.
"Щодо переможців авторських концепцій чи сценаріїв, які є в доступі, то я виступлю на захист. Розуміючи, що часу залишилося мало і за півроку треба видати якийсь продукт, перемогло 50 різних проєктів під 30 різних компаній. За цей час далеко не всі можуть відзняти хороший продукт. Ми отримали певний зріз кіновиробничої галузі. Те, що публічно викладено і є в доступі, воно відповідає реаліям українського життя. Це історії про ветеранів, воїнів, медиків, учителів. Там все це є. Інша справа, що це ніхто не проговорював, про це ні з ким не говорили. Журі не було сформовано у січні і публічно не розглядало всі подані роботи. Я бачу в цьому проблему", - зауважив Біденко.
За його словами, комунікація хороших проєктів не відбулася.
"Насправді там є хороші речі, перспективні. Я бачу моніторинги того, що люди дивляться по телебаченню або в ютубі. Зараз люди дивляться російський продукт. І боротися із цим можна тільки своїм власним масовим продуктом", - вважає колишній заступник міністра інформполітики.
Водночас Біденко зазначив, що якби про серіал "Інгулець" знали у березні, "було б простіше це питання розрулювати на етапі його створення: змінити щось".
Серед досягнень Ткаченка він назвав реагування міністерства на проблеми креативних галузей під час ковіду; видавничу справу, книжки, що їх можна було купувати через "Дію"; інституційні гранти через УКФ під час ковіду (Український культурний фонд ‒ державна установа, створена 2017 року на підставі відповідного закону України "з метою сприяння розвитку національної культури та мистецтва". Формулювання сайту УКФ – ред.)
Як повідомляв Укрінформ, ввечері 20 липня очільник Міністерства культури та інформаційної політики Олександр Ткаченко подав Прем'єр-міністру заяву про відставку.