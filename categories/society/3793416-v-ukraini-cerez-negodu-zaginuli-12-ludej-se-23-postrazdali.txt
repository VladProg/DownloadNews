В Україні через негоду загинули 12 людей, ще 23 людини, серед яких є діти, постраждали.

Про це повідомив міністр внутрішніх справ Ігор Клименко, передає Укрінформ із посиланням на пресслужбу МВС.
"Через негоду, на жаль, загинуло 12 осіб. 23 особи постраждало, серед них - 2 дитини", - зазначив очільник МВС.
За його словами, наразі на території держави ускладнених погодних умов немає.
Він поінформував, що 26 листопада підрозділи ДСНС відбуксирували близько 2 тисяч транспортних засобів, зокрема 31 пасажирський автобус та 33 автомобілі швидкої медичної допомоги.

Надано допомогу понад 4 тисячам громадян, з них 226 – діти.
Підрозділи МВС працюють у посиленому режимі й готові до будь-яких викликів.

Продовжують допомагати населенню і ліквідовують наслідки негоди.
Як повідомляв Укрінформ, в Україні залишається знеструмленим 521 населений пункт в 11 областях.
Станом на 11:00 проїзд на дорогах загального користування забезпечено; порушення залізничного сполучення немає. Перекрито рух для всіх категорій транспорту на автодорозі Миколаївської області Т -15-10 "Арбузинка - Нова Одеса".
За даними ДСНС, тривають роботи з очищення ділянок доріг М-16 у Одеській області, М-13, Р-75, Т-15-04, Т-15-06, Т-15-10 у Миколаївській області та М-13 на Кіровоградщині.
Фото: ДСНС