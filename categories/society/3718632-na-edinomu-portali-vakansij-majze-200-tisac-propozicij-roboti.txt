База «Єдиного порталу вакансій» налічує майже 200 тис. пропозиції роботи, 40 тис. з яких надає Державна служба зайнятості.

Про це повідомляє пресслужба Державної служби зайнятості, передає Укрінформ.
«На початок червня 2023 року в базі даних Державної служби зайнятості зареєстровано 40 тис. вакансій. На «Єдиному порталі вакансій», створеному восени минулого року спільними зусиллями Міністерства економіки України, Державної служби зайнятості та провідних сайтів з пошуку роботи (work.ua, robota.ua, novarobota.ua, pidbir.com, grc.ua, ua.jooble.org), станом на сьогодні налічується майже 200 тис. вакансій», - йдеться в повідомленні.
За інформацією ДСЗ, найбільше вакансій до установи подають роботодавці для працевлаштування кваліфікованих робітників з інструментом, робітників з обслуговування устаткування та машин, професіоналів і працівників сфери торгівлі та послуг.
За даними Державної служби зайнятості, у травні на одне вільне робоче місце в середньому претендували 3 безробітні особи, зокрема серед кваліфікованих робітників сільського господарства – 8 осіб, технічних службовців – 7 осіб, службовців та керівників – 6 осіб, працівників сфери торгівлі та послуг – 6 осіб, представників найпростіших професій – 5 осіб.
Як повідомлялося, Національний банк прогнозує поступове скорочення рівня безробіття починаючи вже з цього року. Також у 2023‒2025 роках очікується зростання зарплат у реальному вимірі, тобто навіть з вирахуванням інфляції.
Фото: Unsplash