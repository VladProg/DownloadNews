В Успенському соборі Києво-Печерської Лаври вперше відбулося Великоднє богослужіння Православної церкви України.

Про це повідомляє кореспондент Укрінформу.






Пасхальне богослужіння ПЦУ в Успенському соборі Києво-Печерської Лаври / Фото: Євген Котенко. Укрінформ








































Так, із 6 години ранку віряни приходили до церкви для освячення пасок і крашанок. Також у приміщенні собору українською мовою відбулися молитви за захисників України.
Намісник Лаври від ПЦУ Авраамій у своєму відеозверненні побажав українцям наснаги для перемоги спокус і зла.

"Зло ще має тимчасову владу та прагне панувати над людьми, але завдяки Воскресінню Христовому кожен із нас має можливість особисто обрати - піддатися принадам зла, повірити лукавому, спокуситися чи разом із Сином Божим пройти через Голгофу до перемоги у воскресінні. Христос закликає кожного з нас взяти свій хрест та йти за ним", - сказав він.
Як повідомляв Укрінформ, Успенський собор Києво-Печерської Лаври та Трапезна церква повернулися до держави із користування УПЦ (МП) в січні 2023 року.
В Успенському соборі вже була служба ПЦУ на Різдво.