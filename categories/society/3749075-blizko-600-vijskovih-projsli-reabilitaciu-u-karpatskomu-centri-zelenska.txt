На сьогодні близько 600 військовослужбовців пройшли медичну реабілітацію у центрі в Карпатах, який був створений для лікування спортивних травм.

Про це повідомила дружина Президента Олена Зеленська у Телеграмі після відвідання центру, передає Укрінформ.
“Майже 600 військових уже пройшли індивідуальну програму медичної реабілітації в цьому реабілітаційному центрі Карпат. До війни центр створювався для лікування цивільних спортивних травм. Але через російське вторгнення швидко перепрофілювався завдяки ініціативі Bukovel, щоб допомогти нашим захисникам”, - зазначила перша леді.

Відео: Телеграм-канал Олени Зеленської
За її словами, іншим блоком програми є рекреація військових із сім’ями, яку пройшли понад 2000 родин.
Зеленська уточнила, що після обстеження лікарем кожен боєць отримує індивідуальну програму, що дає змогу досягти успіхів у максимально короткий строк.

«Ефективний результат за два тижні» – ця мета згуртувала найкращих фахівців країни й дала поштовх для розробки авторської методики «Кінезіоколо». Вона поєднала різні види терапії, масажу, реабілітації, заняття на тренажерах і навіть принципи йоги. Тут знають, як підготувати людину до протезування, розслабити спину після носіння 30-кілограмового спорядження та як розвантажити психіку, що подекуди витримує ще більші навантаження. Власне, цьому присвячена вся Всеукраїнська програма ментального здоров’я”, - зазначила дружина Президента.
Вона додала, що відвідала центр, аби подякувати медикам, які рятують здоров’я та психіку бійців і їхніх близьких, і бійцям, які рятують усіх нас.
Як повідомлялося, в Україні з ініціативи першої леді Олени Зеленської реалізується програма ментального здоров’я "Ти як?", у межах якої створена спеціальна сторінка та запущена кампанія в соціальних мережах.