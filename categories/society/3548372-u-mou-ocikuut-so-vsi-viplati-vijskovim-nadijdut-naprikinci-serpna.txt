У Міністерстві оборони очікують, що у серпні всі виплати військовим надійдуть наприкінці місяця.

Про це сказала заступниця міністра оборони Ганна Маляр на брифінгу в Медіацентрі Україна — Укрінформ.
“У попередні місяці ми вибудовували ритм, щоб у першій половині місяця переказували військовим кошти на виплати щомісячного грошового забезпечення військовослужбовців... Це посадові оклади, виплати за військові звання та вислугу років”, - сказала Маляр.
За її словами, у другій половині місяця фінансували додаткові виплати - за несення служби під час воєнного стану та за безпосередню участь у бойових діях з розрахунку відповідно 30 тис. і 100 тисяч гривень.
“Цього місяця ми очікуємо, що всі виплати надійдуть наприкінці серпня. Відповідно, розрахунки міністерством оборони вже зроблено. Це пов’язано з процедурами внесення змін до державного бюджету - це закон, який має ухвалити Верховна Рада”, - сказала заступниця міністра.
Вона зауважила, що зараз екстремальна ситуація в економіці, уряд вирішує дуже багато складних питань, але оборона залишається беззаперечним пріоритетом.
"Тому наші воїни отримають усі належні кошти, але частина з них надійде на два-три тижні пізніше, ніж це було до цього", - додала вона.
Як повідомлялося, раніше Маляр заявляла, що загальний обсяг виплат грошового забезпечення військовим за липень сумарно становитиме близько 70 млрд гривень. Порівняно з червнем він зросте на 15%.