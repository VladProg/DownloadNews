Міністерство культури та інформаційної політики готове долучатися до різноманітних інформаційних кампаній у сфері безпеки дорожнього руху.

Про це сказав заступник міністра культури та інформаційної політики Тарас Шевченко під час експертної дискусії в Укрінформі на тему «Безпека дорожнього руху: перемоги та нові виклики в умовах війни».
"Інформаційні кампанії є частиною державної стратегії у сфері безпеки дорожнього руху… Ми готові до них долучатися, спільно напрацьовувати, надавати як моральну, так і потенційно матеріальну підтримку. Найкраще спрацьовують кампанії, які робляться в партнерстві різних гравців, у тому числі громадянського суспільства та держави… Окрема тема інформування останнім часом була в національному марафоні, після того як почали масово вимикати світло. І на наших внутрішніх нарадах, і при спілкуванні з журналістами ми просили висвітлювати цю важливу тему", - сказав Шевченко.
За його словами, безпека дорожнього руху - це питання відповідальності, і вона лежить на всіх учасниках руху - і на пішоходах, і на водіях.
“Коли говоримо про світло і важливість для пішоходів позначати себе на дорогах, ... залишається проблема з перевищенням швидкісного режиму... Тому не можна перекладати відповідальність тільки на пішоходів, які не вдягнули жилет... Водії так само мають бути відповідальними”, - додав Шевченко.
Як повідомляв Укрінформ, в Україні упродовж 10 місяців зареєстровано понад 14,6 тис. дорожньо-транспортних пригод, внаслідок яких загинула 2161 особа.