Урядову уповноважену з питань гендерної політики Катерину Левченко нагородили відзнакою Гілларі Родхем Клінтон 2022 за просування порядку денного «Жінки, мир, безпека».

Як передає Укрінформ, про це Левченко повідомила у Фейсбуці.
У понеділок, 5 грудня, відбулося вручення відзнаки Гіларі Клінтон та Джорджтаунського інституту жінок, миру та безпеки за лідерство у визнанні важливої ролі жінок у створенні більш мирного та безпечного світу.

Відзнака присуджується щорічно за лідерство у визнанні важливої ролі жінок у створенні мирного та безпечного світу. З 2014 року церемонія відбувається спільно з Інститутом миру Джорджтаунського університету, керівницею якого є Мелан Вервієр.
«У 2022 році особлива увага приділяється тематиці «Вітання українським жінкам» на знак визнання відданості українських жінок, які ведуть миротворчу діяльність, правозахисну та гуманітарну роботу в Україні», - ідеться в повідомленні.
Відзнаки отримали Графіня Вессекська Софі (Велика Британія), дружина Президента України Олена Зеленська, урядова уповноважена з питань гендерної політики Катерина Левченко, голова Центру громадянських свобод Олександра Матвійчук, співзасновниця і директорка зі стратегічного розвитку Українського жіночого фонду Наталія Карбовська.
Як повідомляв Укрінформ, перша леді України отримала відзнаку Гілларі Клінтон від Джорджтаунського інституту жінок, миру та безпеки (США). Як пояснили в Офісі Президента, нагорода щороку вручається за виняткове лідерство у визнанні важливої ролі жінок у створенні більш мирного та безпечного світу.