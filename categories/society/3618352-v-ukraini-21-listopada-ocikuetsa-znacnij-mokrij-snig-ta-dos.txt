У понеділок, 21 листопада, в Україні очікується значний мокрий сніг та дощ.

Про це Укрінформу повідомили в Українському гідрометцентрі.


"21 листопада у північних, Чернівецькій, Хмельницькій, Вінницькій та Черкаській областях вночі невеликий сніг, вдень значний мокрий сніг та дощ, місцями налипання мокрого снігу, ожеледь. На решті території дощі, вночі місцями з мокрим снігом; вдень на південному сході та крайньому заході без опадів", - зазначається у повідомленні.

За словами синоптиків, на півдні вдень місцями очікуються пориви вітру 15-20 м/с. Температура у західних та північних областях вночі 0-5° морозу, вдень від 2° морозу до 3° тепла; в більшості центральних областей та на Закарпатті вночі 0-5° тепла, вдень 4-9°; у південних, східних та Дніпропетровській областях вночі 3-8° тепла, вдень 11-16°, в Криму до 20°.
У Києві та столичному регіоні 21 листопада вдень значний мокрий сніг та дощ, налипання мокрого снігу. На Київщині температура вночі 0-5° морозу, вдень від 3° морозу до 2° тепла. У столиці вночі буде 1-3° морозу, вдень близько 0°.
22 листопада на сході та південному сході України дощ, на решті території без опадів. 23 листопада, за винятком Карпатського регіону, без опадів. На більшій частині території вночі очікується 2-7° морозу, вдень від 3° морозу до 2° тепла.
У столиці та на Київщині уночі 22 листопада можливий сніг. 23 листопада без опадів. У Києві вночі буде 4-6° морозу, вдень близько 0°, по області вночі очікується 2-7° морозу, вдень від 3° морозу до 2° тепла.
24-25 листопада у західних, північних, більшості центральних областей та на Одещині невеликий дощ, на заході з мокрим снігом; на решті території без опадів. Температура вночі від 3° тепла до 3° морозу, вдень 1-7° тепла; у південній частині країни вночі 2-8° тепла, вдень 6-12°, 24 листопада на крайньому півдні до 15°.
У Києві та області 24-25 листопада невеликий дощ. У столиці температура вночі близько 0°, вдень 2-4° тепла. На Київщині вночі від 2° тепла до 3° морозу, вдень 1-6° тепла.