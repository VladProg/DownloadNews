Міністерство оборони України активно впроваджує політику гендерної рівності в секторі безпеки і оборони.

Про це державна секретарка МОУ Людмила Дараган заявила під час виступу на сьомому Українському жіночому конгресі в Києві, передає кореспондент Укрінформу.
"Ми в міністерстві зараз робимо активні кроки, щоб впровадити політику гендерної рівності", – сказала Дараган.
За її словами, для впровадження гендерної політики в секторі безпеки і оборони необхідно зробити два основні кроки. По-перше, подолати гендерні стереотипи, зокрема шляхом ефективного впровадження законодавства в частині скасування переліків посад, які жінки можуть займати на військовій службі.
По-друге, розширити можливості для жінок. "У першу чергу це стосується збільшення кількості жінок на посадах командирів підрозділів, усунення штучних проблем із їх просуванням на службі в бойових частинах. На сьогодні в нас дуже багато жінок-фінансистів, працівниць відділів кадрів, юристок, але ми маємо дуже мало жінок на посадах командирів – хоча би рівня роти", – пояснила державна секретарка МОУ.
У цьому контексті Дараган поінформувала, що Міністерство оборони зараз проводить системну політику щодо стратегії розвитку людського капіталу.
"Ми сподіваємося, що зможемо подолати гендерний стереотип, який стосується не тільки сектору безпеки та оборони, а й усіх сфер життя. Отже, це два основних питання. Звичайно, у нас ще залишаються питання, які потрібно вирішувати системно, – це і побут, і взаємини, і розгляд скарг, але це можливо тільки в межах загальної стратегії розвитку людського капіталу в ЗСУ, розуміючи горизонти, тактичні і стратегічні цілі. Сьогодні в Міноборони є розуміння цих процесів. Я переконана, що ми й надалі будемо впроваджувати політику рівних прав та можливостей у Силах безпеки і оборони України", – додала вона.
Як повідомлялося, станом на жовтень цього року кількість жінок у складі Збройних сил України становить понад 62 тисячі – це 7,3% від загальної чисельності ЗСУ.