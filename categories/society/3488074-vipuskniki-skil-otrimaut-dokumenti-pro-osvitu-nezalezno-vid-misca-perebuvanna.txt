Випускники закладів загальної середньої освіти (ЗЗСО) отримають документи про освіту незалежно від місця перебування.

Як передає Укрінформ, відповідний наказ підписав міністр освіти і науки Сергій Шкарлет, повідомляє пресслужба МОН.
"Керівники органів управління у сфері освіти обласних і Київської міської державної адміністрацій повинні забезпечити видачу випускникам документів про загальну середню освіту та додатків до них. Органи управління у сфері освіти місцевих ОВВ, органи місцевого самоврядування та керівники ЗЗСО до 30 травня 2022 року мають надати інформацію про заклади освіти, в яких неможливо організувати видачу документів", - йдеться у повідомленні.
Відповідно до наказу, департаменти освіти (управління) Донецької, Запорізької, Луганської, Миколаївської, Харківської та Херсонської ОВА повинні визначити заклади освіти, в яких неможливо організувати видачу документів, а органи управління у сфері освіти обласних і КМДА – сприяти організації видачі документів про освіту випускникам закладів Донецької, Луганської та Херсонської областей.
Також найближчим часом буде розроблено порядок видачі документів про освіту учням, які перебувають за кордоном.
Як повідомлялося, у 2022 році через військову агресію росії скасовано зовнішнє незалежне оцінювання, замість нього вступники у виші будуть складати мультипредметний тест, до якого включили три предмети: українську мову, математику, історію України. Також при вступі до вишів діятимуть сертифікати ЗНО 2019-2021 років.