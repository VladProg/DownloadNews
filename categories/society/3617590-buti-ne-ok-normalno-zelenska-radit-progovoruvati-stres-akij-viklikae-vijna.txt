Дружина Президента Олена Зеленська вважає, що стрес, який переживають українці через російську збройну агресію, треба проговорювати.

На цьому перша леді наголосила у ході діалогу з молоддю на тему “Скажи чесно, ти як?”, передає Укрінформ із посиланням на Телеграм Зеленської.
"Як ти?" – ми звично ставимо це питання щодня особисто або в месенджерах. Чуємо "Більш-менш", "Тримаюся" або зовсім лаконічне "Ок" і швидко переходимо до інших тем. Та якщо поцікавитися людиною глибше? "А якщо чесно? Як почуваєшся саме ти, а не твої справи?", - зазначила дружина Президента.
Вона впевнена, тоді можна отримати відвертіші відповіді. І їх важливо почути, бо стрес, який щодня переживають українці через російське вторгнення, за словами першої леді, треба проговорювати.
“Ми звикли казати, що ми “Ок”. Мовляв, це ввічливо та гідно. Але насправді бути “не Ок” – це теж нормально, природно, і про це треба говорити”, - зауважила Зеленська.

Дружина Президента додала, що саме це й робила сьогодні під час діалогу з молоддю. Вона наголосила, що метою заходу є допомагати українцям долати стрес, у якому вони нині живуть.
“Як на мене, молодше покоління вже на цьому шляху. Їхні “ок” і “не ок” максимально щирі й обґрунтовані. Вони не бояться й не соромляться говорити про те, що непокоїть. А лише так можна вийти переможцем із цієї війни, яка б’є і по нашій психіці”, - сказала Зеленська.


На сайті Глави держави поінформували, що перша леді Олена Зеленська взяла участь у діалозі з молоддю "Скажи чесно, ти як?". Захід відбувся напередодні Всесвітнього дня дитини за сприяння Дитячого фонду ООН (ЮНІСЕФ) в Україні, МОЗ та ГО "Безбар’єрність" у межах ініціативи дружини Президента щодо створення Національної програми психічного здоров'я та психосоціальної підтримки.
До діалогу також приєдналися: засновниця громадського руху підлітків Teenergizer Яна Панфілова, українські зірки Роксолана, Wellboy, Олександр Педан, а також молодь з усієї країни.
Завдання діалогу – допомогти молодим людям, які відчувають пов’язаний із війною стрес, зрозуміти, які інструменти можуть бути застосовані для самодопомоги.
Після публічної дискусії відбулася стратегічна сесія за участю молодих людей, представників галузевих міністерств, уряду, парламенту, Офісу Президента, громадського сектору та міжнародних партнерів, а також українських експертів.
"Разом із партнерами ми докладаємо зусиль, щоб діти й молодь не несли тягар, породжений воєнним часом. Зокрема формуємо комплексну систему послуг із психічного здоров’я та психосоціальної підтримки для них. Вдячна учасникам стратегічної сесії. Ваші напрацювання будуть використані в роботі над Національною програмою психічного здоров’я та психосоціальної підтримки", – зазначила перша леді.
"Сьогодні ціле покоління моїх друзів, наших однолітків-консультантів, молодих жінок, студентів і дітей покинуло свої міста, селища й села, домівки, навчання та членів родин. Ми – не статистика. За кожним вимушеним переселенцем і внутрішньо переміщеною особою – трагічна історія відчаю та депресії. Але навіть після того, як ця війна закінчиться, молоді люди в Україні ще довгі роки страждатимуть від психічних шрамів унаслідок цього конфлікту. Під час і після цієї кризи ми повинні забезпечити молодим людям доступ до професійних послуг у сфері психічного здоров’я, особливо до консультування рівних", – додала Панфілова.
Під час заходу також відбулося вручення офіційної відзнаки Національного реєстру рекордів України. 5224 дитини взяли участь у всеукраїнському флешмобі з навичок швидкої психологічної допомоги #Спільно_дбай до Всесвітнього дня психічного здоров'я, який відзначався 10 жовтня.
"Ми розуміємо жахливі наслідки війни для психічного здоров’я дітей та молоді. Крім того, один із наших пріоритетів – робота з учителями та соціальними працівниками, щоб підтримати їх самих і навчити ефективно реагувати на потреби дітей", – поінформував голова Представництва ЮНІСЕФ в Україні Мурат Шахін.
Національна програма психічного здоров’я та психосоціальної підтримки – ініціатива першої леді Олени Зеленської, яка має на меті допомогти громадянам подолати пов’язаний із війною стрес і наслідки пережитих травматичних подій, запобігти розвитку психічних розладів. Розробку та впровадження програми координує Міністерство охорони здоров’я України у тісній взаємодії з українськими та міжнародними фахівцями. Ініціатива реалізується за підтримки Всесвітньої організації охорони здоров’я.