Російська влада у 2022 році передала під "попередню опіку" громадянам РФ щонайменше 1148 дітей, викрадених з України, що втричі більше, ніж у Росії заявляли публічно.

Як передає Укрінформ, про це йдеться у розслідуванні видання "Важливі історії".
Наприкінці 2022 року дитячий омбудсмен РФ Марія Львова-Бєлова заявила, що у російські сім'ї влаштовано 380 дітей, вивезених із територій України. Відтоді чиновниця неодноразово називала цю саму кількість.
Проте у звіті про діяльність уряду Ростовської області за 2022 рік йдеться про те, що під попередню опіку було передано 1148 дітей, які прибули "без законних представників із територій Донбасу та України".
Із формулювання незрозуміло, який статус у цих дітей, скільки з них перебувають під опікою родичів, а скільки - сироти. Також невідомо, чи всі вони залишилися в російських сім'ях, оскільки тимчасовий опікун призначається на термін від пів року до восьми місяців. Якщо протягом цього часу він не оформить постійну опіку, її дія припиняється.
Швидше за все, не всі зі 1148 дітей залишилися в Ростовській області, оскільки у звіті міносвіти РФ йдеться про те, що у 2022 році в цьому регіоні під попередню опіку віддали лише 534 дитини. Це вдвічі менше, ніж стверджувала влада Ростовської області. Найімовірніше, решта дітей вирушила до інших регіонів.
Видання зазначає, що важко відстежити долю кожної дитини з понад тисячі, але за відкритими джерелами встановлено місцеперебування 290 дітей з України у 23 регіонах Росії.
Найбільше – 47 дітей – перебувають у Новосибірській області. Як мінімум 30 дітей опинилися в сім'ях Московської області, 25 — у Калузькій, 24 — у Нижньогородській, ще 21 депортована дитина мешкає у родинах Ямало-Ненецького автономного округу, 20 – у Ленінградській області. В решту регіонів вивезли менше 20 дітей.
Чотири суб'єкти (Пензенська, Ростовська, Костромська та Новгородська області) згадувалися в новинах як регіони, куди вирушили депортовані діти, але скільки в результаті туди приїхало дітей – невідомо.
Видання зазначає, що всіх цих дітей, ймовірно, віддали до російських родин із квітня по жовтень 2022 року. З листопада новини про масову передачу депортованих дітей під опіку перестали з'являтися, у ЗМІ потрапляли лише поодинокі випадки.
Як повідомляв Укрінформ, 17 березня цього року Міжнародний кримінальний суд у Гаазі видав ордери на арешт Марії Львови-Бєлової і Володимира Путіна у зв’язку з воєнними злочинами - депортацією та незаконним переміщенням населення, зокрема дітей, з окупованої території України.