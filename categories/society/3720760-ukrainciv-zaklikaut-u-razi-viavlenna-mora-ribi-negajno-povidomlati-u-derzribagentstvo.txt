Міністерство аграрної політики та продовольства України закликало українців у разі виявлення масової загибелі риби негайно повідомляти Держрибагентство.

Як передає Укрінформ, про це Мінагрополітики повідомляє у Телеграмі.
"Після знищення Каховської ГЕС фіксуються випадки масової загибелі риби", - ідеться у повідомленні.
У разі виявлення мору риби слід невідкладно телефонувати за такими номерами: безкоштовна «гаряча лінія» Держрибагенства 0 (800) 50-52-50; «гаряча лінія» Запорізького рибоохоронного патруля (067) 622-04-66; «гаряча лінія» Дніпропетровського рибоохоронного патруля (096) 400-02-50; «гаряча лінія» Херсонського рибоохоронного патруля (050) 012-35-73; колцентр Херсонської ОВА 0 (800) 10-11-02.
"Для пришвидшення ідентифікації місця загибелі риби та оперативного реагування на повідомлення, прохання, за можливості, надавати інформацію у вигляді геолокації на карті, з фото або відеоматеріалами орієнтовної кількості загиблої риби", - зазначили у міністерстві.
Як повідомляв Укрінформ, російські війська в ніч проти 6 червня здійснили підрив Каховської ГЕС. Внаслідок підриву машинної зали зсередини станцію повністю зруйновано.
Триває евакуація населення з потенційних районів затоплення.
Правоохоронці розслідують масовий мор риби внаслідок руйнування Каховської ГЕС.