Національне антикорупційне бюро та Спеціалізована антикорупційна прокуратура завершили розслідування стосовно голови Державної судової адміністрації, якого підозрюють у підбурюванні до надання хабаря суддям Верховного Суду.

Про це повідомили у пресслужбі НАБУ, передає Укрінформ.
За даними слідства, чинний голова ДСА 5 березня цього року отримав від представника комерційного підприємства $7,5 тис., з яких $5 тис. мав передати суддям за винесення рішення, а $2,5 тис. — залишити собі за посередницькі послуги.

«Надалі голова ДСА обіцяв посприяти у винесенні рішення суддями Верховного Суду, зокрема й через залучення до цього його голови. Однак після викриття НАБУ і САП голови ВС на одержанні неправомірної вигоди поведінка голови ДСА різко змінилася і він почав ухилятися від вирішення питання, проте й не маючи намір повертати отриману ним неправомірну вигоду», - зазначається у повідомленні.
У НАБУ нагадали, що фігуранту повідомили про підозру наприкінці липня 2023 року.
Як відомо, Державну судову адміністрацію України з квітня 2022 року очолює Олексій Сальніков.
Вищий антикорупційний суд 11 серпня відсторонив голову ДСА від посади до 24 вересня.
У травні НАБУ і САП повідомили про викриття схеми одержання неправомірної вигоди керівництвом та суддями Верховного Суду. Правоохоронці затримали голову ВС Всеволода Князєва та вилучили 2,7 млн дол.
Фото: НАБУ