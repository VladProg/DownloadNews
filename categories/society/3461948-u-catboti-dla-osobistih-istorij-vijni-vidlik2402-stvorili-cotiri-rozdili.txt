Чат-бот для особистих історій війни «…Відлік…24|02» поділять на розділи через велику кількість охочих поділитись власною життєвою розповіддю.

Про це повідомила дружина Президента Олена Зеленська у Телеграмі, повідомляє Укрінформ.
«Доповнюємо наш чатбот «…Відлік…24|02» для ваших особистих історій війни. Минулого тижня ми зрозуміли, що розповідей надходить так багато, що час ділити їх на розділи – як велику книгу української боротьби за незалежність і свободу», - зазначила перша леді.
За її словами, у чат-боті є розділи «Слово до наших захисників» та «Історія порятунку та людяності», а з 19 квітня додано ще два – «Моє життя зараз» та «Людина, яка мене вразила».
«В чатботі є місце не лише для історій, а й для емоцій, почуттів, побажань. Бо все, що ви відчуваєте, важливе. Давайте разом проговоримо й запишемо нашу велику спільну історію боротьби та перемоги», - додала Олена Зеленська.
З чат-ботом можна ознайомитись тут.
Як повідомлялось, Офіс Омбудсмана створив чат-бот у Телеграмі Stop Russian aggression, куди кожен охочий може надіслати дані щодо воєнного злочину російських солдатів в Україні.