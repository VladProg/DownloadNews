Вироки виконавцям та замовникам нападу на активістку Катерину Гандзюк мали бути винесені і без тиску громадськості.

Про це під час виступу у Верховній Раді сказав Президент України Володимир Зеленський, передає кореспондент Укрінформу.
«В 2019-2020 роках були засуджені виконавці цього злочину. Зараз є вирок замовнику і співорганізатору нападу. Суд визнав їх винними та призначив покарання 10 років позбавлення волі. Ми маємо бути чесними - якби не рішучий тиск та постійна увага громадського суспільства, друзів Катерини, якби не різні акції протесту, заклики покарати замовників злочину, справедливість була б знищена ще на початку. На це і розраховували злочинці. Вони були впевнені, як і завжди, у безкарності. І я вдячний усім, хто боровся у цій справі, усім, хто працював належним чином, щоб були законні вироки. Але це мало б відбутися і без громадського тиску», - сказав Президент.


Відео: Офіс президента
Верховна Рада вшанувала пам’ять Катерини Гандзюк хвилиною мовчання.
Як повідомляв Укрінформ, 26 червня Дніпровський райсуд столиці призначив покарання у вигляді 10 років позбавлення волі для колишнього голови Херсонської обласної ради Владислава Мангера і експомічника депутата облради Олексія Левіна, яких обвинувачували в організації нападу на громадську активістку, в.о. керівника справами виконавчого комітету Херсонської міськради Катерину Гандзюк.
Гандзюк 31 липня 2018 року облили сірчаною кислотою біля під'їзду її будинку в Херсоні. Опіками було уражено 40% тіла жінки. Вона перенесла кілька операцій, але 4 листопада того ж року померла.
Безпосередні виконавці замаху засуджені до ув'язнення на строк від 3 до 6,5 року.