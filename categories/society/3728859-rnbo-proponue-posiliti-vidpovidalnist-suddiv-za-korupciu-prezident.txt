Рада національної безпеки і оборони пропонує посилити відповідальність суддів та працівників судової сфери за злочини у сфері правосуддя та корупції.

Про це під час виступу у Верховній Раді сказав Президент України Володимир Зеленський, передає кореспондент Укрінформу.
"Люди віддають найцінніше - здоров'я та життя заради держави, і державні інституції, зокрема судові, правоохоронні, повинні пройти таку трансформацію, яка убезпечить наше суспільство від несправедливості. РНБО запропонувала посилити відповідальність суддів та інших працівників органів судової влади за злочини у сфері правосуддя та корупції. Пропонуємо зробити більш жорсткими і правила перевірки доброчесності судді, зокрема і з використанням детекторів брехні. Маємо надати нове значення і суду присяжних як одному з елементів народовладдя в державі", - сказав Зеленський.
Президент додав, що готуються відповідні законодавчі ініціативи, і закликав народних депутатів підтримати їх.
Зеленський нагадав про випадок викриття корупції у Верховному Суді, коли представники НАБУ та САП повідомили про затримання суддів Верховного Суду при отриманні хабаря у 2,7 млн доларів. Він наголосив, що такі випадки демотивують громадян, в тому числі воїнів, та дискредитують судову владу в Україні.
"Зараз, коли будемо визначати параметри нашої української доктрини і трансформації нашої держави, маємо розглядати нашу політику справедливості на одному рівні з політикою української перемоги, політикою безпеки та політикою наших героїв. Справедливість - це такий суспільний лад, за якого людині хочеться жити в Україні", - сказав Президент.
Як повідомляв Укрінформ, у травні 2023 року НАБУ та САП повідомили про затримання суддів Верховного Суду при отриманні хабаря у розмірі 2,7 мільйона доларів. Одним із затриманих виявився голова суду Всеволод Князєв, якому оголошено про підозру. Ще у 18 суддів, зокрема Великої палати, проводилися обшуки.
Фото: ОП