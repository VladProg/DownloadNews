Слідство по справі збитого 17 червня 2014 року рейсу МН17 не розглядає іншої версії катастрофи, окрім цілеспрямованого удару з російського ЗРК «Бук».

Як передає Укрінформ, про це Генеральний штаб Збройних сил України повідомляє у Фейсбуці.
«За останні роки зібрані неспростовні факти, які вказують на ключову роль російської федерації в загибелі людей з 18 країн. Незважаючи на представлені в міжнародному суді докази у справі MH17, росія продовжує заперечувати свою причетність до катастрофи і далі проводить дезінформаційні кампанії щодо цієї трагедії. Міжнародне розслідування стверджує, що ЗРК «Бук» належав 53-й зенітній ракетній бригаді з Курська (рф). 24 травня 2018 влада Австралії та Нідерландів офіційно звинуватили Росію в катастрофі літака. Слідство не розглядає інші версії катастрофи, окрім цілеспрямованого удару по літаку із ЗРК «Бук», - ідеться у повідомленні
Слідство виключило версію про нештатну ситуацію та теракт на борту літака. Навпаки, результати експертних досліджень підтвердили версію про те, що літак зазнав руйнівного впливу ззовні.
Міжнародні слідчі також спростували розповсюджуваний російською пропагандою міф про те, що авіалайнер було збито в повітрі військовим літаком. Цю версію перевірили, однак на підставі радіолокаційних даних, інформації від свідків та даних експертних досліджень визнали неможливою.
«Boeing 777 збила ракета, випущена саме з російського ЗРК «Бук», - наголосили в Генштабі.
Згідно з висновками фахівців, що оприлюднені в другій детальній доповіді Об’єднаної слідчої групи (входять Австралія, Бельгія, Малайзія, Нідерланди та Україна), літак було збито ракетою із зенітно-ракетного комплексу «Бук», який доправили на територію Донбасу з Курська та який перебував на озброєнні 53-ї Курської зенітної ракетної бригади ППО.
Завдяки фотографіям і відеозаписам, на яких зафіксовано рух колони російських військ, слідчим вдалося повністю відновити маршрут пересування «Бука» в Україну з території Курської області.
Дослідницька група Bellingcat та журналісти видання The Insider з’ясували, що в доставці на територію України ЗРК «Бук» брав участь Олег Володимирович Іванніков, офіцер Головного розвідувального управління РФ. Іванніков (також відомий як «Андрій Іванович» або «Оріон») раніше був міністром оборони невизнаної Південної Осетії після її захоплення Росією.
Згідно з перехопленими переговорами бойовиків, Іванніков на Донбасі керував оперативними військовими діями на місці. 14 липня 2014 року між Олегом Бугровим, який на той момент був так званим заступником міністра оборони «ЛНР», та «Андрієм Івановичем» з позивним «Оріон» відбулася телефонна розмова. Під час цієї розмови «Оріон», зокрема, каже: «Вже пару днів залишилося, у нас вже є Бук». 17 липня 2014-го «Бук» під номером 332, який належить 53-й зенітно-ракетній бригаді з Курська, перетнув український кордон і опинився на території, контрольованій бойовиками.
Найвпливовіші держави світу неодноразово закликали Москву визнати причетність до збиття рейсу МН17
Про довіру висновкам JIT влітку 2018 року від імені всіх 28 країн Євросоюзу заявила верховний представник ЄС із зовнішньої політики і безпеки Федеріка Могеріні, а також генсек НАТО Єнс Столтенберг та Держдепартамент США.
Тоді ж міністри закордонних справ країн-членів Великої сімки у спільній заяві визнали підсумки міжнародного розслідування щодо ролі росії в катастрофі «красномовними, переконливими і вкрай тривожними». G7 закликала росію негайно розпочати співпрацю з Австралією та Нідерландами щодо розслідування.
10 липня 2020 року стало відомо, що Нідерланди подадуть позов проти росії до ЄСПЛ через її роль у збитті літака рейсу MH17 у 2014 році.
16 липня 2020 року ЄС знову заявив про свою повну підтримку всіх зусиль щодо встановлення істини, забезпечення справедливості стосовно 298 жертв катастрофи і їх найближчих родичів, притягнення винних до відповідальності відповідно до Резолюції 2166 Ради Безпеки ООН.
17 листопада 2022 року, судді у судовому комплексі «Схіпхол» Окружного суду Гааги ухвалили вирок у справі малайзійського Boeing 777 рейсу MH17, збитого в небі над окупованимми теориторіями Донбасу.
За кримінальне та технічне розслідування справи МН17 взялася спеціально створена Спільна слідча група (Joint Investigation Team), куди увійшли представники правоохоронних органів Нідерландів, України, Малайзії, Австралії та Бельгії. Росія відмовилася надіслати своїх представників до складу цієї групи, яку назвала політизованою та упередженою. Міжнародну слідчу групу, яка проводила розслідування, очолив нідерландський прокурор Фред Вестербеке.
Перше засідання в Окружному суді в Гаазі відбулося 9 березня 2020 року, розгляд справи по суті розпочався у червні 2022 року.
Слідча група виконала величезну роботу (проаналізувала понад 5,5 млрд. сторінок інформації в інтернеті, вивчила понад 1,5 млн. телефонних дзвінків у районі запуску ракети та вздовж її маршруту, допитала як свідків понад 260 осіб, провела понад 3 тис. різноманітних експертних досліджень), за результатами якої були відкинуті усі альтернативні версії і залишилася лише одна, яку підтверджують усі зібрані докази та свідоцтва. А саме – Boeing 777 рейсу МН17 було збито ракетою «земля-повітря» із ЗРК «Бук», який стояв на озброєнні 53-ї зенітної ракетної бригади військ ППО ЗС рф (місце дислокації – під Курськом). 13 липня, напередодні катастрофи, ЗРК перевезли на окуповану частину Донбасу через непідконтрольну Україні ділянку кордону з РФ. Тієї ж ночі цей «Бук» повернули назад до Росії.
«Рішення Окружного суду Гааги щодо збиття літака рейсу МН17 стало для Заходу знаковою подією і довело, що росія – це держава-терорист, і доки вона продовжує вчиняти свої злочини, ніхто не може бути у безпеці. Саме катастрофа MH17, переважну більшість пасажирів якого складали європейці, змінила ставлення ЄС до війни проти України. Хоча формально суд визнав винними російських маріонеток на чолі з і.гіркіним, в реальності за цим злочином стоїть кремлівська влада на чолі з путіним та його поплічниками», - підкреслили в Генштабі.
У Генштабі наголосили, що Україна продовжить докладати усіх можливих зусиль аби встановити справедливість для жертв трагедії, домогтись відповідальності та гарантій неповторення подібного трагічного інциденту.
Як повідомлялось, 17 липня 2014 року Boeing 777 авіакомпанії Malaysia Airlines виконував плановий рейс MH17 за маршрутом Амстердам– Куала-Лумпур. Поблизу села Грабове (на території Донецької області, підконтрольної російським військам) літак був збитий ракетою, випущеною із зенітно-ракетного комплексу (ЗРК) «Бук». Загинули всі 298 людей на борту, серед яких були 193 підданих Нідерландів (один пасажир також мав громадянство США), 42 громадянина Малайзії (28 пасажирів та всі 15 членів екіпажу), 27 громадян Австралії; 12 громадян Індонезії, 10 підданих Великої Британії; 4 громадяни Німеччини, 4 підданих Бельгії, 3 громадяни Філіппін, 1 громадянин Канади,1 громадянин Нової Зеландії. Серед пасажирів було 80 дітей. Авіакатастрофа стала однією з 10 найбільших за всю історію авіації.
Фото: Ірина Драбок