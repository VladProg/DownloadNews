Телеканали "Еспресо", "Прямий" і "5 канал" не вимкнули з цифрового ефіру, а перемкнули на канал "Рада".

Як передає Укрінформ, про це повідомляє "Детектор медіа".
У Державній службі спеціального зв’язку та захисту інформації надали відповідь на петицію про повернення в цифровий ефір цих телеканалів. 15 серпня Прем’єр-міністр Денис Шмигаль переадресував підняті в петиції питання Державній службі спеціального зв’язку та захисту інформації та Міністерству культури та інформаційної політики, ідеться в повідомленні.
Посилаючись на Концерн радіомовлення, радіозв'язку та телебачення, голова Держспецзв'зку Юрій Щиголь наголосив, що 3 і 4 квітня технічними службами Концерну РРТ на виконання рішення РНБО було здійснене перемикання (перекомутація) цифрового ефірного та супутникового мовлення телеканалів "Еспресо", "Прямий" і "5 канал" на мовлення каналу "Рада".
Як підкреслили у відомстві, для єдиного телемарафону це нічого не змінює: "Після такого перемикання доступ до інформаційного марафону "Єдині новини #Єдині новини" мали і мають всі телевізійні канали будь-якої форми власності".
Як вважають представники Держспецзв’язку, "Еспресо", "Прямий" і "5 канал" мають технічну можливість мовити в цифровому ефірі та долучатися до загальнонаціонального марафону нарівні з іншими мовниками.
"А брати чи не брати участь у ньому, залежить від рішення органів управління цих телеканалів", – зауважили у Держспецзв’язку.
У пресслужбі телеканалу "Еспресо" заявили: "Нас щиро здивувала позиція державного органу, який дозволяє собі відверте поширення недостовірної інформації. Відключення сигналу телеканалу "Еспресо" називається наданням технічної можливості мовлення в рамках телемарафону".
Представники "Еспресо" дійшли висновку, що "влада всіляко намагається заплутати суспільство і мовників у дійсних причинах свавільного вимкнення".
Як нагадує "Детектор медіа", у відповідь на його запит щодо причин вимкнення цифрового ефіру трьох телеканалів у Держспецзв’язку пояснили, що причиною є виконання рішення Ради національної безпеки і оборони України про трансляцію спільного марафону. "Мета цього рішення – забезпечити людей доступом до правдивої, об’єктивної та перевіреної офіційної інформації про перебіг війни та ситуацію в країні. Доступ до цього телемарафону мали і мають всі канали будь-якої форми власності», — йшлося у відповіді, отриманій 9 травня.
Петицію на сайті Кабінету Міністрів щодо "Еспресо", "5 каналу" і "Прямого" зареєстрували 18 квітня, її авторка – Ірина Гандзюк.
4 квітня Концерн РРТ вимкнув три телеканали з цифрового ефіру. Телеканали надіслали листи з цього приводу до Президента, РНБО, СБУ, Міністерства оборони і Національної ради з питань телебачення та радіомовлення.
Після цього "5 канал" і "Прямий" подали до суду на КРРТ і Держспецзв’язку. Телеканал "Еспресо" звернувся до СБУ і прокуратури.
Телеканали закликали РНБО та Нацраду з питань телебачення та радіомовлення виділити їм часовий слот у телемарафоні "Єдині новини", що мав звільнитися після припинення участі в ньому у липні "Медіа Групи Україна".