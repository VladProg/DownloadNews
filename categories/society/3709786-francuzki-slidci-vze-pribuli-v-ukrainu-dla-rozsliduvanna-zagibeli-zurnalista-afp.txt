Французькі слідчі вже прибули в Україну для розслідування загибелі журналіста інформагентства AFP Армана Солдіна під час російського ракетного обстрілу поблизу Часового Яру на Донеччині.

Про це у коментарі Укрінформу повідомила керівниця офісу міжнародної правозахисної організації «Репортери без кордонів» у Східній Європі та Центральній Азії Жанна Кавельє.
Вона нагадала, що прокуратура Франції розпочала розслідування загибелі Армана Солдіна на війні в Україні, і відзначила, що справа просувається доволі швидко.
«Ми на зв’язку із французькою стороною. Вони співпрацюють з Офісом генпрокурора України. Ми знаємо, що вчора (14 травня. – ред.) четверо слідчих прибули з Франції і почали збирати свідчення», - сказала Кавельє.
Керівниця офісу додала, що «Репортери без кордонів» приділяють багато уваги цій справі, адже вбивство журналіста - це не лише воєнний злочин проти цивільної людини.
«Журналісти виконують соціальну функцію - надавати достовірну інформацію для суспільства, і Арман Солдін робив це професійно» , - зазначила вона.
Як повідомлялося, Національна антитерористична прокуратура Франції 10 травня розпочала розслідування загибелі репортера AFP Армана Сольдіна на війні в Україні. Її кваліфікують як воєнний злочин.
Арман Солдін народився в Сараєво 21 березня 1991 року, був громадянином Франції. Він почав працювати на AFP як стажер у римському бюро у 2015 році, а потім перейшов до лондонського. Солдін належав до першої команди AFP, яку було відправлено в Україну після початку повномасштабного російського вторгнення, і прибув наступного дня. З вересня він жив в Україні, керував висвітленням команди та регулярно їздив на передову.
За даними ІМІ, Арман Солдін став 57-м медійником, який загинув унаслідок російської агресії, та 10-м журналістом, убитим під час виконання професійної діяльності.