Верховна Рада посилила адміністративну відповідальність за порушення порядку встановлення та використання номерних знаків транспортних засобів.

Як передає Укрінформ, відповідний Закон про внесення змін до Кодексу України про адміністративні правопорушення (№7365) ухвалили 274 народних депутатів.
У пояснювальній записці зазначено, що основною метою законодавчого акту є забезпечення належної ідентифікації транспортних засобів, що беруть участь у дорожньому руху, та створення ефективного механізму відповідальності за порушення встановлених вимог, правил та порядку використання номерних знаків.
Зміни до Закону України "Про дорожній рух" спрямовані на удосконалення порядку присвоєння та виготовлення номерних знаків, запобігання виникненню корупційних ризиків у роботі територіальних сервісних центрів МВС.
Законом внесено зміни до діючої редакції ч. 6 ст. 121 КУпАП, щодо виокремлення в самостійну загальну норму адміністративно-караних порушень порядку встановлення та використання номерних знаків транспортних засобів.
Доповнено главу 10 КУпАП нової нормою – ст. 121-3 КУпАП, що встановлюватиме підстави притягнення водіїв транспортних засобів до адміністративної відповідальності у випадку вчинення ними відповідних порушень: керування транспортним засобом без номерного знаку, з номерним знаком, що не належить цьому засобу, з номерним знаком, що не відповідає встановленим вимогам, закритим, перевернутим, брудним, неосвітленим тощо.
Частиною другою ст. 121-3 КУпАП встановлено адміністративну відповідальність за незаконне використання спеціальних номерних знаків Збройних Сил України, Національної гвардії України, Національної поліції тощо. З метою належної реалізації запропонованих матеріальних норм КУпАП, законопроєктом передбачені відповідні зміни до низки процесуальних норм Кодексу.
Прикінцеві та перехідні положення документа передбачають кореспондуючі зміни до Закону України "Про дорожній рух" спрямовані на врегулювання порядку присвоювання та виготовлення номерних знаків транспортних засобів, що полегшить їх власникам процедуру реєстрації (перереєстрації) належних їм транспортних засобів у територіальних сервісних центрах МВС. Власники зможуть самостійно обирати їх буквеночислову комбінацію за своїм уподобанням, в Особистому кабінеті водія та самостійно замовляти їх виготовлення у суб'єктів господарювання, за умови відповідності виготовлених знаків встановленим вимогам.
Прийняття закону сприятиме забезпеченню належної ідентифікації транспортних засобів, підвищенню рівня безпеки дорожнього руху, зменшення аварійності на дорогах.
Як повідомляв Укрінформ, із 30 вересня у застосунку «Дія» відновили функцію перегляду та сплати штрафів за порушення правил дорожнього руху (ПДР). З 24 лютого послуга була недоступною.