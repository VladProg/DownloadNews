Міжвідомча комісія, що працює на території Києво-Печерської лаври, має перевірити стан понад 700 музейних об'єктів, які перебували в користуванні УПЦ МП.

Про це в ефірі загальнонаціонального телемарафону "Єдині новини" сказав міністр культури та інформаційної політики Олександр Ткаченко, передає Укрінформ.
"Нам потрібно перевірити 700+ музейних об’єктів, які знаходилися в користуванні цієї митрополії, і перевірити стан печер. Я думаю, що найближчим часом ми зможемо оприлюднити цей результат", - сказав міністр.

Відео: телемарафон “Єдині новини”
Наразі, за його словами, з Лаври вивозяться побутові речі. Втім, зауважив Ткаченко, вони не можуть бути особистими речами, оскільки багато чого - це пожертви і куплено за пожертви парафіян.
"Той факт - і вони це демонструють, - що вони сприймають цю власність як власну, теж говорить про те, яке у них ставлення до своєї професії, свого покликання", - сказав міністр.
Він також наголосив, що ченці та священники, які перебувають на території Нижньої лаври, є громадянами України і повинні з повагою ставитися до законів нашої держави.
“Думаю, що в подальшому ті, хто знаходиться на території Нижньої лаври, мусять діяти з повагою до українських законів. Вони громадяни України. Зневажливе ставлення до українських законів, до точки зору громади, точки зору влади неприпустиме”, - зазначив Ткаченко.
Міністр культури зауважив, що потреба в діалозі між УПЦ МП та ПЦУ була давно. І держава намагалася сприяти, аби він відбувся навіть під час повномасштабного вторгнення. Утім, за його словами, після зустрічі представників двох церков у липні 2022 року в Софії Київській УПЦ МП заборонила такий діалог.
Крім того, як додав міністр, правоохоронці виявили серед окремих священнослужителів московського патріархату підтримку збройної агресії росії проти України. "Фактично розділили себе між українським народом, який боронить свою державу і, власне, тією церквою, до якої вони належать і відмовлятися від коренів і зв'язків з якою не поспішають. Так, були певні заяви, але остаточно перервати зв'язок з московським патріархатом ніхто не наважився", - сказав Ткаченко.
Він наголосив, що повернення в державну власність Успенського собору та Трапезної церкви Києво-Печерської лаври відбувалося за законом.
"Припинився термін дії угоди щодо користування цими церквами з боку УПЦ МП, і держава перебрала управління ними на себе. Те саме має відбуватися на території Нижньої лаври. Держава є власником цих об’єктів. Держава згідно з угодою, яка була укладена за часів Януковича, направила попередження, що дія її припиняється. Зараз працює комісія, в тому числі з представниками правоохоронних органів щодо недотримання чи дотримання цієї угоди", - нагадав міністр.
Як повідомлялося, Національний заповідник «Києво-Печерська лавра» 10 березня направив Свято-Успенській Києво-Печерській лаврі (Чоловічому монастирю) УПЦ МП попередження про розірвання Договору №2 від 19 липня 2013 року про безоплатне користування релігійною організацією культовими будівлями та іншим майном на підставі виявлених Міжвідомчою робочою групою порушень умов договору. Згідно з ним, представники УПЦ МП мають залишити приміщення лаври до 29 березня.