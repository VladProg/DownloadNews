Якщо священнослужителі УПЦ московського патріархату будуть притягнуті до відповідальності за колабораціонізм, це може стати підставою для заборони цієї релігійної організації.

Нині Кабінет Міністрів розробляє проєкти законів, які передбачать можливість обмеження права на функціонування тих релігійних організацій, які мають керівні центри або керуються безпосередньо чи опосередковано з території країни-агресора, заявив на брифінгу в Медіацентрі Україна-Укрінформ представник Президента у Верховній Раді Федір Веніславський.
"І Конституція України (стаття 35), і Міжнародний пакт про громадянські і політичні права допускають легітимні, передбачені відповідними загрозами, обмеження права громадян на свободу світогляду та віросповідання. Тобто Конституція України передбачає, що з метою громадської безпеки, суспільного добробуту, здоров'я громадян право на свободу світогляду може бути обмежене законом. Закон України "Про свободу совісті та релігійні організації", який вже достатньо тривалий час діє в Україні, був змінений, де передбачено, що якщо священнослужителі тої чи іншої релігійної організації притягаються до кримінальної відповідальності за колабораціонізм і колабораційну діяльність, то це є однією з додаткових підстав для заборони діяльності відповідної релігійної організації", – наголосив Веніславський.
Він також пояснив, що якщо священослужителі, які є представниками певної релігійної організації, вчиняють протиправні дії, які йдуть на шкоду державному суверенітету і територіальній цілісності України, то до них може бути застосовано кримінальну відповідальність і вони будуть нести юридичну відповідальність вже в кримінально-правовому аспекті. А релігійна організація може бути заборонена у судовому порядку.
Веніславський також наголосив, що рішення РНБО щодо УПЦ (МП) абсолютно чітко відповідають інтересам захисту територіальної цілісності і державного суверенітет України. Ці рішення визначають конкретні завдання для Кабінету Міністрів розробити проєкти законів, які передбачать можливість обмеження права на функціонування тих релігійних організацій, що мають керівні центри або керуються безпосередньо чи опосередковано з території країни-агресора. Якщо релігійні організації у своїй діяльності підтримують країну-агресора, вони самі себе ставлять проти української держави, тому мають бути готові, що за це буде юридична відповідальність, додав він.
"Юридична відповідальність буде встановлена законом, це буде повністю відповідати і Конституції України, і міжнародним стандартам в цій сфері. Це по-перше. По-друге, заборона діяльності релігійної організації здійснюється в судовому порядку", – пояснив Веніславський.
Крім того, він зауважив, що Закон України "Про санкції" дозволяє застосовувати персональні санкції до фізичних осіб і до юридичних осіб. Наприклад, якщо буде встановлено, що релігійна організація працює проти інтересів держави, то до неї може бути застосовано норми закону "Про санкції".
Коментуючи питання обшуків в УПЦ (МП), Веніславський зазначив, що СБУ нині проводить систему заходів, спрямованих на уникнення загроз національній безпеці та територіальній цілісності, і якщо є інформація про вчинення якимись особами кримінально карних діянь, які шкодять інтересам держави, то вона абсолютно легітимно проводить слідчі дії, передбачені законом.
За його словами, паралельний процес, який відбувається, – це ухвалення відповідних рішень РНБО та завдання КМУ, яке вже реалізується, напрацьовуються відповідні законодавчі ініціативи, що будуть найближчим часом подані до ВР.
Як повідомляв Укрінформ, Служба безпеки України опублікувала повний список осіб, які за її поданням потрапили під санкції РНБО і були затверджені Президентом Володимиром Зеленським. Загалом ідеться про 10 фігурантів, які є представниками УПЦ (МП) або тісно пов’язані з цією організацією.
Раніше Президент Володимир Зеленський ввів у дію рішення Ради національної безпеки і оборони "Про окремі аспекти діяльності релігійних організацій в Україні і застосування персональних спеціальних економічних та інших обмежувальних заходів (санкцій)". Відповідний указ від 1 грудня 2022 року оприлюднений на сайті глави держави.
Крім того, СБУ проводила безпекові заходи в єпархіях УПЦ (МП) у різних регіонах країни. У багатьох виявлені особи з громадянством рф, проросійська література й мільйони готівкою.