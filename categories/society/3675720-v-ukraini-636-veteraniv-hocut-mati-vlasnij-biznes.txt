В Україні 63,6% ветеранів і діючих військовослужбовців, які в майбутньому стануть ветеранами, хочуть відкривати власну справу.

Про це повідомляє Український ветеранський фонд у Фейсбуці, передає Укрінформ.
«63,6% ветеранів хочуть мати власний бізнес. Спираючись на цю цифру, у квітні ми розпочинаємо нову хвилю фінансової підтримки ветеранів-підприємців», - йдеться в повідомленні.
За даними опитування, проведеним Українським ветеранським фондом, 6,2% ветеранів вже мають власну справу. Ще 15,1% не хочуть займатись підприємництвом, а 15,1% прагнуть бути найманими працівниками.
Водночас 64% респондентів хочуть відкривати власну справу.
В межах підтримки підприємницького руху серед ветеранів Фонд вже надав мікро- і макрофінансування 190 різноманітним бізнесам. Ветерани отримали від 500 тис. грн до 1 млн грн на розвиток підприємницької діяльності.
Також у Фонді нагадали, що триває програма мікропідтримки бізнесу ветеранів і родин загиблих захисників і захисниць, за якою підприємці можуть отримати 20 тис. грн на придбання обладнання або закупівлю товарів.
Як повідомлялося, за прогнозами Міністерства у справах ветеранів, після війни в Україні налічуватиметься близько 3 млн ветеранів. Наразі Мінветеранів активно працює над запровадженням механізму переходу від військової кар’єри до цивільного життя.