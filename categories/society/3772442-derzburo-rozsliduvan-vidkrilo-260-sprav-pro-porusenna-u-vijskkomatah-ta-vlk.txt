Державне бюро розслідувань має у провадженні 260 кримінальних справ за фактами порушень у територіальних центрах комплектування та військово-лікарських комісіях.

Про це інформує пресслужба ДБР, передає Укрінформ.
"Загалом у цьому році ДБР розслідує 260 кримінальних проваджень, пов'язаних із роботою терцентрів комплектування та військово-лікарських комісій. До суду вже направлено 21 обвинувальний акт стосовно 35 осіб. Також ДБР повідомило про підозру ще 58 особам”, - зазначають у бюро.

Зазначається, що у межах кримінальних проваджень ДБР задокументувало факти отримання посадовцями неправомірної вигоди на суму майже 4 млн гривень, а суди арештували майна на суму понад 3,2 млн гривень.
Як повідомляв Укрінформ, працівники Державного бюро розслідувань розпочали розслідування фактів перевищення службових повноважень працівниками Тернопільського міського об’єднаного територіального центру комплектування та соціальної підтримки.