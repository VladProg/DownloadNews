Етична рада визначила такими, що відповідають критерію професійної етики і доброчесності для зайняття посади члена Вищої ради правосуддя від Президента України трьох кандидатів.

Як передає Укрінформ, про це йдеться у Фейсбуці Етичної ради.
“16 березня Етична рада ухвалила рішення щодо відповідності критерію професійної етики і доброчесності кандидатів на посаду члена Вищої ради правосуддя від Президента України”, - йдеться в повідомленні.
Як зазначається, такими, що відповідають критерію професійної етики і доброчесності для зайняття посади члена ВРП, визнано три особи, а саме: Олега Коліуша, Івана Назарова та Лесю Музику.
Водночас такими, що не відповідають критерію професійної етики і доброчесності для зайняття посади члена ВРП, Етична рада визнала 8 осіб, а саме: Олену Говоруху, Євгенію Деменкову, Іллю Кравченка, Світлану Кустову, Олександра Мельнікова, Олександра Серьогіна, Миколу Сірого та Олексія Шевчука.
Також повідомляється, що ще три кандидати подали заяви про припинення участі у конкурсі, з яких один - до проведення етапу співбесід, а двоє - після.
Як повідомлялося, 8 березня в Етичній раді поінформували про завершення співбесід із кандидатами на посаду члена Вищої ради правосуддя від Президента України.
Раніше, 20 січня, на своєму засіданні Етична рада вирішила допустити до співбесіди тринадцять кандидатів на посаду члена ВРП від Президента України.
Згідно з законом “Про Вищу раду правосуддя”, ВРП складається з двадцяти одного члена, з яких десятьох - обирає з’їзд суддів України з числа суддів чи суддів у відставці, двох - призначає Президент, двох - обирає Верховна Рада, двох - з’їзд адвокатів, двох - всеукраїнська конференція прокурорів, двох - з’їзд представників юридичних вищих навчальних закладів та наукових установ. Голова Верховного Суду входить до складу Вищої ради правосуддя за посадою.