На засіданні Комітету ВР з питань антикорупційної політики Міноборони передало пакет документів щодо обставин скандальних закупівель зимового одягу для військовослужбовців. Серед переданих документів відсутній інвойс турецької фірми, що засвідчує корупційну схему закупівель та який змогли отримати журналісти-розслідувачі.

Про це повідомляє кореспондент Укрінформу.
Як розповів на засіданні заступник міністра оборони Денис Шарапов, минулого року Міноборони, яке мало закупити 180 тисяч комплектів зимової форми, отримало кілька пропозицій за ціною: куртка вітровологозахисна — 86 доларів, штани — 63 долари відповідно.
“9 вересня було укладено 3 відповідні контракти на постачання зазначеної форми одягу з компанією Vector Avia. 10 жовтня була здійснена попередня оплата по цих контрактах на постачання зазначеної форми. Попередня оплата 100% у сумі 30 млн доларів”, - підтвердив Шарапов.
Водночас заступник міністра не зміг пояснити, чому під час поставок з Туреччини вартість товару в накладних суттєво відрізнялася під час митних операцій. Також він повідомив, що Міністерство оборони не має в своєму розпорядженні інвойс, який виявили журналісти-розслідувачі та який вказує, що ціна курток на митниці зросла майже втричі.
Народний депутат від фракції "Голос" Ярослав Железняк продемонстрував рахунок з турецької митної бази, де вказана втричі нижча ціна на військову форму, ніж в документах Міноборони, та відзначив, що така документація повинна була викликати занепокоєння в Міністерстві оборони.
Відповідаючи на питання Укрінформу, чи перешкоджає міністр оборони Олексій Резніков розслідуванню корупційного злочину, Железняк зазначив: “Я не бачив жодного перешкоджання. Ні, не перешкоджає, тому що у Міноборони немає повноважень перешкоджати. Але коментар, що інвойс не відповідає дійсності, був занадто передчасний”.
Як повідомляв Укрінформ, 16 червня Служба безпеки України повідомила про підозру колишньому заступнику міністра оборони та екскерівнику Департаменту державних закупівель цього відомства, які привласнили з бюджету більше 1 млрд грн.
Посадовці причетні до розкрадання бюджетних коштів на закупівлі бронежилетів та зимової форми для підрозділів ЗСУ, які виконують бойові завдання на фронті. За даними слідства, посадовці оборонного відомства організували оборудку на початку березня 2022 року. Для її реалізації вони здійснили закупівлю в іноземної фірми майже 3 тис. бронежилетів на понад 130 млн грн. При цьому понад 100 млн грн із цієї суми були привласнені учасниками оборудки.
Також встановлено, що організатори «схеми» провели закупівлю оптової партії неякісних зимових курток і штанів для воїнів ЗСУ на загальну суму 900 млн грн. Придбане майно не відповідає вимогам використання в холодну пору року в умовах ведення інтенсивних бойових дій.
Під час обшуків за місцем роботи і проживання фігурантів виявлено документацію та інші речові докази їхньої незаконної діяльності.
На підставі зібраних матеріалів слідчі Служби безпеки повідомили обом колишнім посадовцям про підозру за двома статтями Кримінального кодексу України: ч. 5 ст. 191 (Привласнення, розтрата майна або заволодіння ним шляхом зловживанняслужбовим становищем),
ч. 2 ст. 28 ч. 1 ст. 114-1 (Перешкоджання законній діяльності Збройних Сил України та інших військових формувань).
Наразі обидва зловмисники уже перебувають під вартою за підозрою у схожих злочинах.
За даними джерел Укрінформу в правоохоронних органах, ідеться про колишнього заступника міністра оборони В’ячеслава Шаповалова, підозрюваного в причетності до закупівель за завищеними цінами, та ексдиректора департаменту закупівель Міністерства оборони Богдана Хмельницького.
Фото: Громадське