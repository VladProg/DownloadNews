Існування двох церковних календарів створювало певну роздвоєність для вірян.

Про це сказав голова Державної служби з етнополітики та свободи совісті Віктор Єленський на брифінгу в Медіацентрі Україна-Укрінформ.
"Присутність двох календарів створювало роздвоєність. Дуже часто християнин поставав перед докором свого сумління, коли на День Незалежності України він мав постувати (Успенський піст - ред.), і на Новий рік він теж мав порушувати Різдвяний піст. Зараз це знімається", - сказав Єленський.
За його словами, перехід на новий календар знімає дуже багато проблем для християнського сумління.
Крім того, він зазначив, що перехід на новоюліанський календар дистанціює Україну від Росії.
Голова Держетнополітики додав, що повний перехід на новий календар вимагає часу та, можливо, зміни поколінь.
Як повідомляв Укрінформ, Православна Церква України (ПЦУ) офіційно повідомила про рішення перейти на новоюліанський календар з 1 вересня 2023 року.
24 травня відбулося засідання Архієрейського Собору Православної Церкви України, під час якого розглядалося питання переходу на новий календар.