Володимир Зеленський закликає українців носити на одязі світловідбивні елементи у темний час доби.

Про це глава держави сказав під час вечірнього відеозвернення, повідомляє Укрінформ.
"Будь ласка, у темний час доби будьте особливо уважні на дорогах. Було вже багато звернень, зокрема від Національної поліції, щодо необхідності для пішоходів мати на одязі світловідбивні елементи. Це дуже важливо і для дітей, і для дорослих", - наголосив Зеленський.
Він також звернувся до водіїв, зазначивши, що зараз варто не просто дотримуватися швидкісного режиму, а й додатково зменшувати швидкість, особливо там, де є нерегульовані пішохідні переходи.
Як повідомлялося, внаслідок російських ударів по критичній інфраструктурі пошкоджень зазнали понад 45 об'єктів енергетики. У зв’язку з цим по всій Україні відключають подачу електроенергії.