Національна психологічна асоціація України за підтримки ЄС та ПРОООН в Україні запустила лінію безоплатної психологічної допомоги для українців, що постраждали внаслідок російської агресії.

Про це Укрінформу повідомили в асоціації.
"За фінансової підтримки Європейського Союзу Програма розвитку Організації Об’єднаних Націй (ПРООН) в Україні підтримала запуск гарячої лінії для надання психологічної допомоги українцям, які постраждали від війни. Ініціатива створити гарячу лінію для надання первинної психологічної допомоги належить Національній психологічній асоціації та впроваджується під її керівництвом", - йдеться в пресрелізі, який є у розпорядженні Укрінформу.
На лінії працюють фахові психологи із багаторічним досвідом, які попередньо пройшли спеціальну підготовку для роботи зі складними кризовими ситуаціями.
Лінія працює щодня з 10:00 до 20:00 за номером: 0-800-100-102 (дзвінки з України безкоштовні).
Також отримати психологічну підтримку можуть громадяни України, які через бойові дії виїхали до інших країн.
Зокрема, лінія приймає дзвінки українців, які нині знаходяться у Чехії за номером Чехії +420 800 012 058; Польщі (+48 800 088 141); Франції (+33 805 080 466); Португалії (+351 800 780 756); Швеції (+46 20 160 46 46), Ірландії (+3531800 817 519); Італії (+39 800 939 092).
Зазначається, що дзвінки з усіх мобільних операторів цих країн на відповідні номери безкоштовні. Кількість країн, підключених до мережі психологічної допомоги, буде розширюватися. Додаткова інформація буде орилюднюватися публікуватися на сайті Національної психологічної асоціації.
Лінія працюватиме у двох форматах – через аудіо- та відеозв’язок. Для отримання відеосеансу особам, які звернулися по допомогу, потрібно буде просто сказати про це оператору лінії.
До розробки гарячої лінії та підтримки її роботи також долучилися Американська психологічна асоціація та компанія Amazon.
Гаряча лінія – це одна з ініціатив, які впроваджує Національна психологічна асоціація у межах грантового проєкту з надання всебічної психологічної підтримки українцям, що здійснюється за сприяння ПРООН у межах Програми ООН із відновлення та розбудови миру.