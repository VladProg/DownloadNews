Уряд Хорватії пропонує лікування та реабілітацію пораненим українським військовим.

Про це заявив міністр у справах ветеранів Томо Медвед, передає Укрінформ із посиланням на Euractiv.
«Ми очікуємо, що Україна підготує першу групу з 20 поранених бійців, які будуть відправлені на лікування до Хорватії. Після одужання вони будуть залучені до реабілітаційної програми в наших ветеранських центрах», – зазначив Медвед.
У Хорватії на сьогодні є два спеціалізовані реабілітаційні центри для ветеранів війни за незалежність 1991-1995 років і планується відкриття ще двох.
Як повідомлялося, Прем'єр-міністр Хорватії Андрей Пленкович 31 березня взяв участь у заходах з нагоди річниці визволення Бучі від російських загарбників. Медвед був у складі делегації.