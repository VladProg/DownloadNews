Голова комітету з питань оборони німецького Бундестагу Марі-Агнес Штрак-Ціммерманн закликала Міжнародний комітет Червоного Хреста активніше розслідувати долю тисяч зниклих безвісти українців.

Про це політик заявила агентству dpa, передає Укрінформ.
За словами Штрак-Ціммерманн, МКЧХ дистанціювався від свого представництва в Білорусі, яке, очевидно, вивозило до Білорусі дітей з тимчасово окупованих Росією регіонів України. Німецький політик засудила цю практику, а також закликала організацію докласти більше зусиль для розслідування долі 20 тисяч зниклих під час війни українців.
«Жахливі повідомлення про ганебне вивезення дітей Червоним Хрестом у Білорусі порушують питання про те, наскільки незалежно Червоний Хрест виконує свої обов’язки у нинішньому конфлікті. Це одне з низки повідомлень про зловживання та корупцію в роботі Червоного Хреста, особливо під час війни в Україні», – сказала депутат.
Вона наголосила, що представники організації мають відвідати в’язниці в Росії і «подивитися, що відбувається там з українськими в’язнями».
«МКЧХ - єдина установа, яка взагалі може отримати туди доступ», - нагадала політик і додала, що організація мала би надати звіт про те, що зробила і не зробила за 17 місяців повномасштабної війни.
Як повідомлялося, нещодавно у Мережі з’явився репортаж, у якому генеральний секретар Білоруського Червоного Хреста Дмитро Шевцов під час поїздки на ТОТ України зазначив, що його організація причетна до “оздоровлення” українських дітей.
Уповноважений Верховної Ради з прав людини Дмитро Лубінець заявив, що після низки фактів порушень Білоруським Червоним Хрестом є достатньо підстав для його виключення з Міжнародної Федерації Червоного Хреста та Червоного Півмісяця.