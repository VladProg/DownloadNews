Міністерство цифрованої трансформації 13 грудня запускає в застосунку «Дія» дві нові послуги – йдеться про зміну місця реєстрації переселенців та скасування статусу ВПО.

Про це повідомляє Мінцифри у Телеграмі, передає Укрінформ.
«Відсьогодні в застосунку "Дія" доступні ще 2 нові автоматичні послуги для переселенців: зміна місця реєстрації (якщо ви переїхали до іншого міста України), скасування статусу ВПО (якщо повернулися додому). Обидві послуги автоматичні. Це означає, що процес відбувається без участі держслужбовця, а вам більше не потрібно чекати на його рішення», - йдеться в повідомленні.
У міністерстві нагадали, що на початку повномасштабного вторгнення в Дії з’явилась можливість отримати довідку внутрішньо переміщеної особи та оформити регулярні виплати від держави. За майже 10 місяців понад 1,4 мільйона українців скористалися цією послугою.
«Скористатися послугами можуть українці, які мають довідку ВПО в Дії. Також зверніть увагу, що для зміни місця реєстрації ВПО необхідно фізично перебувати на місці тимчасового місця проживання, щоб підтвердити геолокацію», - наголосили в Мінцифри.
Як повідомлялось, Міністерство цифрової трансформації розпочало на порталі "Дія" бета-тестування послуги, яка допоможе українцям миттєво отримати витяг з Єдиного державного реєстру.
Фото: Мінцифри