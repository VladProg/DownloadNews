На сайті Національного інформаційного агентства “Укрінформ” відкрили нову рубрику “Фактчеки”, у якій публікують матеріали щодо спростування російських фейків та дезінформації, що значно зросли після повномасштабного вторгнення.

Фактчекінг дає змогу відрізнити фейкову новину від справжньої, розпізнати маніпуляцію та пропаганду. Це - перевірка та спростування перекрученої інформації та пропаганди про події в Україні, що поширюються у ЗМІ, соціальних мережах тощо.
Наповненням рубрики “Фактчеки” займається група, створена на базі Головної редакції зарубіжної інформації та іномовлення Укрінформу. Журналісти редакції пройшли фактчекінгові тренінги інформагентства AFP - одного зі світових лідерів з верифікації інформації - та австрійського інформагентства АРА.
Також для інших журналістів Укрінформу були проведені семінари для ширшого використання інструментів фактчекінгу при підготовці новин.
Як зазначив генеральний директор Українського національного інформаційного агентства "Укрінформ" Олександр Харченко, “Укрінформ вже другий рік поспіль входить до дев’ятки найякісніших і відповідальних українських онлайн-медіа. Це є важливою оцінкою нашої роботи. Професійність та якість у журналістиці - це, насамперед, про достовірність, правдивість, публікацію лише перевірених фактів. З цього складається репутація ЗМІ”.
Він вказав, що дезінформація легко поширюється у суспільстві, тому Укрінформ бачить для себе завдання навчити своїх читачів розбиратися із сумнівними новинами. “Сумнів – найкращий друг фактчекінгу”, - підкреслив Харченко.
Він додав, що українські ЗМІ часто піддаються російським хакерським атакам, які іноді бувають такими потужними, що відновлення контенту вимагає кількамісячних зусиль. “Водночас ми розуміємо, що вороги вважають нашу діяльність небезпечною для себе. Вже сьогодні Україна перемагає в інформаційній боротьбі”, - підкреслив гендиректор Укрінформу і подякував колегам з AFP та АРА за можливість ще ефективніше розвінчувати російські фейки.
Фактчекінгова команда Укрінформу відкрита до пропозицій. Читачі можуть надіслати контент, який пов’язаний з російською дезінформацією і, на їх думку, потребує перевірки (фото, відео, статті, публікації в соціальних мережах) на електронні адреси: badrak@ukrinform.com, olenin@ukrinform.com.