Агенція ресурсного забезпечення армії почне закупівлі всього необхідного для військових, крім озброєння, на початку жовтня.

Як передає Укрінформ, про це в ефірі загальнонаціонального телемарафону «Єдині новини» сказав голова Агенції ресурсного забезпечення ЗСУ Арсен Жумаділов, відповідаючи на питання, коли агенція почне проводити закупівлі.
«Є кілька передумов, щоб це сталось. Основна – це нормативне регулювання нашої діяльності, яке врегульовується на рівні постанови КМУ і далі накази Міністерства оборони. Ми сподіваємось, що ці два рішення вийдуть до кінця вересня - початку жовтня цього року. Щойно ці рішення будуть ухвалені, агенція запрацює. Буде наповнена кадрово, буде наповнена в сенсі процесів структур з тим, щоб виконати весь обсяг закупівель, який буде покладено на цю агенцію», - зазначив Жумаділов.
Він нагадав, що йдеться про незбройні закупівлі - амуніції, палива, харчування та інших ресурсних речей. Він уточнив, що після старту роботи агенції лише вона опікуватиметься всіма закупівлями для потреб армії.
«У цьому полягає вся логіка і вся концептуальна ідея створення агенції, що ніякий структурний підрозділ в межах Міноборони не займатиметься закупівлями, цим займатиметься окрема агенція. При цьому Міністерство оборони сфокусується на формуванні політики, тобто встановлення стандартів і контроль за тим, як ці стандарти виконуються», - зазначив Жумаділов.
Він відзначив, що функція закупівель є складною, оскільки йдеться про бюджетні кошти і тут всі процеси зарегульовані в частині того чи іншого товарного ринку, цивільно-господарських відносин тощо. В цих процесах потрібно розбиратися, мати відповідних фахівців, які знають що вони роблять, відзначив голова агенції.
Відповідаючи на питання щодо запобіжників в новій агенції стосовно виникнення корупційних ризиків Жумаділов зазначив: «Принцип нульової толерантності до корупції є наскрізним для створення агенції. На кожному етапі її запуску, на кожному етапі її функціонування цей принцип буде вимогою для всього іншого. Що мається на увазі? Якщо ми говоримо про прийом людей на роботу, то нульова толерантність до корупції, несприйняття корупції, абсолютна готовність не толерувати будь-які корупційні прояви – це буде вимога до всіх кандидатів на роботу».
Він додав, що на етапі тендерних процедур також всі будуть поінформовані, що ніякі пропозиції неправомірної вигоди не будуть толеруватись.
«Якщо хтось спробує це запропонувати, він точно вилетить з тендеру, він буде позбавлений доступу до відповідних процедур. Відповідно антикорупційна складова має стати наскрізною для всіх процесів у межах агенції. Це реально зробити, якщо на це є політична воля керівництва. Така політична воля керівництва є, бо я є керівником агенції і для мене цей принцип є абсолютно точно засадничим у формуванні і в запуску цієї агенції», - запевнив Жумаділов.
Як повідомлялося, Арсен Жумаділов — державний управлінець, кримськотатарський громадський діяч. У квітні 2023 року він очолив команду реформи закупівель у сфері оборони у межах Офісу підтримки змін при Міністерстві оборони України.
28 серпня Міністр оборони Олексій Резніков своїм наказом призначив Арсена Жумаділова головою Агенції ресурсного забезпечення Збройних сил України.