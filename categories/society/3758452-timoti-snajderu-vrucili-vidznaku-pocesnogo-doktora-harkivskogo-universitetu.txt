Американському історику, професору Єльського університету Тімоті Снайдеру вручили відзнаку Почесного доктора Харківського національного університету імені Василя Каразіна.

Як передає Укрінформ, про це міністр освіти та науки Оксен Лісовий повідомив у Фейсбуці.
«Тімоті Снайдер – не лише видатний історик сучасності, а ще й справжній друг України. Саме з його праць безліч людей про всьому світу відкрили для себе Україну, нашу правдиву історію та цінності, які ми поділяємо та захищаємо у війні з російською ордою», - зазначив Лісовий.
За його словами, сьогодні у стінах МОН команда Каразінського університету вручила професору Тімоті Снайдеру відзнаку Почесного доктора університету.
«Вдячний професору Снайдеру за його послідовну підтримку України. Безцінно, коли інтелектуали такого рівня вступають у боротьбу на нашому боці. У єдності переможемо», - підкреслив Лісовий.
Як повідомлялось, Тімоті Девід Снайдер — американський історик та письменник. Професор Єльського університету. Фахівець з історії Східної Європи та, зокрема, історії України, Польщі, Росії. Займається переважно історією XX століття. Дослідник націоналізму, тоталітаризму та голокосту. Дійсний член НТШ-Америка. Володіє українською мовою, яку вивчив за один рік. Є амбасадором фандрейзингової платформи UNITED24.
Фото: Оксен Лісовий / Фейсбук