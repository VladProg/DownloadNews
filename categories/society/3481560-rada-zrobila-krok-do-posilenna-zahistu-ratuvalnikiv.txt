Верховна Рада ухвалила в першому читанні законопроєкт “Про внесення змін до деяких законодавчих актів України щодо соціального захисту осіб рядового і начальницького складу та умов проходження служби цивільного захисту” (реєстр. № 7284).

Як передає Укрінформ, про це повідомила у Телеграмі голова політичної партії “Слуга народу” Олена Шуляк.
“Парламент посилив соцзахист для рятувальників: про що прийнятий законопроєкт 7284”, - йдеться у дописі.
За словами Шуляк, згідно з документом надається можливість прийняття на службу до органів та підрозділів ДСНС на посади, що не пов’язані з підвищеним ризиком для життя або здоров’я, осіб, які були визнані лікарсько-експертними комісіями непридатними до служби за станом здоров’я через захворювання (поранення) та звільнені зі служби цивільного захисту.
Також законопроєктом передбачається забезпечення права осіб рядового і начальницького складу служби цивільного захисту та членів їх сімей на пільгове отримання (за медичними показаннями) санаторно-курортного лікування безвідносно до розміру середньомісячного сукупного доходу сім’ї та визначаються умови виплати одноразової грошової допомоги у разі загибелі (смерті), інвалідності або часткової втрати працездатності без установлення інвалідності особам рядового і начальницького складу служби цивільного захисту та членам їх сімей та підвищення її до рівня, передбаченого аналогічною виплатою для військовослужбовців, поліцейських та членів їх сімей.
Окрім того, встановлюється, що членам сімей та особам, які здійснили поховання особи рядового чи начальницького складу служби цивільного захисту, що загинула (померла) під час проходження служби надається право на отримання допомоги на поховання і компенсацію матеріальних витрат на ритуальні послуги та спорудження надгробка.
Також встановлюються додаткові підстави звільнення зі служби цивільного захисту, зокрема у зв’язку із допущенням особами рядового та начальницького складу правопорушень, не сумісних із подальшим її проходженням.
Окрім того, за словами Шуляк, законопроєктом узгоджуються норми Кодексу законів про працю та Кодексу цивільного захисту в частині права осіб рядового і начальницького складу служби цивільного захисту брати участь у захисті Батьківщини в лавах Збройних Сил України, інших військових формувань.
Документом визначається, що особам, прийнятим на службу цивільного захисту під час дії особливого періоду, зберігається виплата пенсії відповідно до Закону України «Про пенсійне забезпечення осіб, звільнених з військової служби, та деяких інших осіб».
Ще передбачається покращення медичного забезпечення та соціального захисту осіб рядового і начальницького складу служби цивільного захисту та деяких інших осіб, зокрема, шляхом забезпечення належного функціонування лікарської експертизи в системі ДСНС.
Згідно з інформацією про хід голосування за відповідний законопроєкт, його підтримали в першому читанні 322 народні депутати.