У Державній службі України з надзвичайних ситуацій наразі опрацьовують питання створення електронної інформаційної системи обліку та візуалізації фонду захисних споруд цивільного захисту.

Про це на брифінгу заявив директор Департаменту організації заходів цивільного захисту ДСНС України Віктор Вітовецький, передає кореспондент Укрінформу.
“Зараз на доручення уряду, МВС, РНБО України ДСНС опрацьовує питання створення інформаційної системи обліку і візуалізації фонду захисних споруд цивільного захисту”, - сказав він.
За його словами, ДСНС стикнулася з тим, що зараз в Україні є кілька схожих продуктів, і не завжди вдається зрозуміти, хто є власником того чи іншого продукту, хто проводить актуалізацію інформації, яка викладена на тому чи іншому ресурсі тощо.
“І при величезній кількості ресурсів, де можна подивитися укриття, достовірність інформації не можна гарантувати зараз, мабуть, ніде - бо немає вимог до періодичності актуалізації (інформації — ред.), до власника або головного адміністратора цієї бази. Це важливо, і у нас було розуміння, що необхідно створити єдиний ресурс, яким будуть користуватися всі”, - пояснив Вітовецький.
Директор Департаменту організації заходів цивільного захисту ДСНС розповів, що до цієї системи планується підключити представників обласних, районних держадміністрацій, органів місцевого самоврядування, а також територіальних органів ДСНС тощо, і ці органи будуть наповнювати цю систему та актуалізовувати інформацію у ній.
“Разом із цим, опрацьовується зручний для громадян інтерфейс, і будь-який громадянин зможе на єдиному ресурсі побачити захисні споруди цивільного захисту, укриття, визначити, яке до нього найближче, яке його влаштовує і де він може укриватися”, - зазначив він.
Вітовецький заявив, що для того, щоб ця інформаційна система запрацювала, було підготовлено зміни до постанови Кабінету міністрів №138 від 2018 року, щоб визначити, як працюватиме ця система. За його словами, зараз ця постанова погоджується і незабаром уряд її прийме.
Директор Департаменту організації заходів цивільного захисту ДСНС поінформував, що наразі із фахівцями з Міністерства цифрової трансформації України та з розробниками цієї бази пропрацьовується питання щодо можливості інтеграції цієї системи у застосунок “Дія”.
“Це суттєво зможе наблизити цей продукт до громадянина і забезпечити зручність користування ним”, - сказав він.
Як повідомлялося, усередині серпня у КМДА заявили, що у Києві була оновлена мапа укриттів.