Міністерство з питань реінтеграції тимчасово окупованих територій закликає громадян, які стали свідком незаконного переміщення дітей-сиріт на тимчасово окуповану територію або територію росії.

Звертатися слід до профільного фахівця відомства за телефоном 050-562-03-13 або на гарячу лінію Національного інформаційного Бюро 1648, передає Укрінформ із посилання на сайт Мінреінтеграції.

«Важливо, перед тим, як починати діяти, намагайтеся зібрати якомога більше інформації про незаконно переміщену дитину та обставини її переміщення. Записуйте всю зібрану інформацію відразу після її отримання, щоб не забути деталей», - закликають у міністерстві.
Зазначається, що треба повідомити, якщо така інформація доступна, ПІБ дитини, її дату народження, місце проживання, місце, з якого дитина була незаконно переміщена та обставини незаконного переміщення.
Якщо відомо, варто надати дані про поточне місце перебування дитини, її статус дитини: сирота, усиновлення, опіка. Також треба надати дані особи, яка повідомляє про незаконне переміщення дитини: ПІБ, місце поточного перебування, контактний номер телефону, електронна адреса.
Як тільки інформація надходить до Мінреінтеграції, дані дітей-сиріт вносяться до відповідного реєстру Національного інформаційного бюро для роботи з повернення їх додому.
24 лютого російська федерація розпочала новий етап війни проти України – повномасштабне вторгнення. російські загарбники обстрілюють та бомбардують міста й села України, катують і вбивають мирне населення, примусово вивозять з країни дорослих та дітей.