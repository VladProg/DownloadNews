Для представників Дніпропетровської та Одеської областей у Києві провели тренінг з міжсекторальних кризових навчань для майбутніх тренерів «Train the trainers» - пілотного робочого напрямку програми «Стійка Україна» з підготовки тренерів.

Про це йшлося на пресконференції в Медіацентрі Україна-Укрінформ.
Як зазначив директор програми «Стійка Україна», експерт з питань національної стійкості та громадянської безпеки країн Балтії та Східної Європи (Естонія) Дмитро Теперик, програма працює в Україні з 2016 року.
«Завдяки нашим партнерам цієї осені ми перейшли до нового етапу програми... І моя країна, Естонія, і ваша країна - Україна, мають дуже багато спільних загроз безпекового характеру», - зазначив Теперик.

За його словами, жодна урядова інституція чи агенція не може впоратися з навантаженнями і ризиками, викликаними війною, тому «необхідно застосовувати мультидисциплінарний підхід, коли з викликами будуть справлятися урядові та неурядові організації».
Він пояснив, що експерти програми «Стійка Україна» застосовують практичні навички, «аби навчати, як переживати війну».
Якщо раніше «Стійка Україна» більше діяла в навчаннях саме із взаємодії, комунікаціях у кризових ситуаціях, і створювалися окремі симуляції, то зараз акцент змістився більше на тренування експертів для того, щоб люди у своїх громадах могли поширювати ці знання, робити власні проєкти на підставі наданих знань, зазначила голова ГО «Школа медіапатріотів» Яна Бойко.

Вона наголосила, що Україні потрібно боротися з різноманітними викликами, зокрема з російськими наративами, працювати над відновленням автентичної культури, дбати про кібербезпеку, займатися мовним питанням тощо.
«Ці всі виклики стануть більш актуальними після перемоги та деокупації територій», - підкреслила Бойко.
Проєктний координатор програми «Стійка Україна», експерт проєкту «Train the trainers», проєктний координатор Національної платформи стійкості та згуртованості Іван Вартовник зазначив, що проєкт направлений на регіональний і локальний рівень.

«На локальному рівні краще знають місцевий контекст, які в них вразливості, куди їм є зростати, які в них сильні сторони. Формат тренувань - це в хорошому сенсі експеримент, бо не тільки естонські експерти передають досвід, а й також вчаться в учасників. Є зворотний зв'язок… Учасники роблять передовий практичний досвід, як виходити з кризових ситуацій, як краще адресувати певні проблеми», - розповів Вартовник.
Він повідомив, що тренування відбуваються на основі симуляційно-кризового сценарію.
«Він, звісно, до певної міри штучний, бо не можна повністю передати реалії, і створюється таке штучне, але безпечне середовище, щоб учасникам було комфортно опрацьовувати цей сценарій і вирішувати кризу. Сама криза багатофакторна, багатовекторна… Учасники намагаються навчитися тому, що одна структура, він сам чи вона сама не можуть вирішити кризу власноруч. Потрібно взаємодіяти, делегувати, вміти домовлятися тощо. Власне, їхня головна мета - вирішити, надати рекомендації владі, як з цієї кризи вийти з мінімальними втратами», - додав Вартовник.
Бойко зазначила, що тренінги в Києві були проведені для учасників із Дніпропетровської та Одеської областей.
«Всього їх було 16. 9 - з Дніпропетровської та 7 - з Одеської. Були 5 представників громадських організацій, 4 - з освіти, 1 представниця ДСНС, 1 представниця поліції. Ще 5 були з органів місцевого самоврядування», - розповіла про учасників Бойко.
Також вона поінформувала, що надалі планують проводити подібні навчання в Житомирській та Вінницькій областях, у Луцьку, Рівному, Тернополі.
«І на майбутнє у нас було бажання проводити такі навчання і в Автономній Республіці Крим», - додала вона.
Своєю чергою Вартовник уточнив, що сценарії симуляцій адаптивні та можуть формуватися відповідно до запитів учасників навчань.
Щодо місця і дати проведення наступних тренінгів поки що немає точної інформації. «Це приблизно грудень і січень. Подаватися на нього і всю інформацію про це можна знайти зі сторінок у Фейсбуці «Стійкої України» та «Школи медіапатріотів». На сайті «Стійкої України». Там будуть всі анонси та правила подачі заявок», - додала Бойко.
Як повідомлялося, «Train the trainers» — пілотний робочий напрямок програми «Стійка Україна» з підготовки тренерів, що передбачає проведення кризових навчань та одночасне тренування фахівців, здатних поширювати набутий досвід серед колег у своїх напрямках діяльності, проводячи міжсекторальні кризові навчання для посилення громадянської стійкості самостійно.
Проєкт реалізується за підтримки Посольства Естонії в Києві та ГО «Школа медіапатріотів».