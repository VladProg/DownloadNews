Громадяни України, позбавлені особистої свободи внаслідок збройної агресії росії, та члени їхніх сімей мають право на державну грошову допомогу та інші соціальні гарантії.

Як передає Укрінформ, про це уповноважений Верховної Ради України з прав людини Дмитро Лубінець заявив у Телеграмі.
За його словами, це передбачено Законом “Про соціальний і правовий захист осіб, стосовно яких встановлено факт позбавлення особистої свободи внаслідок збройної агресії проти України, та членів їхніх сімей”.
Як зазначив Лубінець, право на отримання такої грошової допомоги (на сьогодні це 100 тисяч гривень) мають як військовослужбовці, так і цивільні громадяни, стосовно яких встановлено факт позбавлення особистої свободи внаслідок збройної агресії, а також члени їхніх сімей. Встановленням такого факту займається спеціальна комісія, створена при Мінреінтеграції.
Закон гарантує:

щорічну державну грошову допомогу для осіб, стосовно яких встановлено факт позбавлення особистої свободи внаслідок збройної агресії проти України, або членів їхніх сімей під час перебування таких осіб у неволі;
одноразову державну грошову допомогу для осіб, стосовно яких встановлено факт позбавлення особистої свободи внаслідок збройної агресії проти України, після їхнього звільнення;
одноразову державну грошову допомогу у разі загибелі (смерті) особи, стосовно якої встановлено факт позбавлення особистої свободи внаслідок збройної агресії проти України, під час її перебування в неволі, або смерті протягом року після її звільнення.

Для встановлення факту позбавлення особи особистої свободи внаслідок збройної агресії проти України і подальшого отримання відповідної грошової допомоги необхідно звернутися до Мінреінтеграції.
Як повідомляв Укрінформ, у Координаційному штабі з питань поводження з військовополоненими закликали родичів передавати персональну інформацію полонених і зниклих безвісти військовослужбовців винятково державним органам.