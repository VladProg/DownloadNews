Кабінет Міністрів 9 травня прийняв постанову “Про Координаційні центри підтримки цивільного населення” та затвердив відповідне Типове положення.

Як передає Укрінформ, про це Міністерство з питань реінтеграції тимчасово окупованих територій України повідомляє у Телеграмі.
"Документ розроблено з урахуванням Стратегії державної політики щодо внутрішнього переміщення на період до 2025 року. Він буде реалізований в межах ініціативи першої леді Олени Зеленської з впровадження Всеукраїнської програми ментального здоров’я", - ідеться у повідомленні.
Координаційні центри діятимуть при обласних, Київській міській державних (військових) адміністраціях.

Вони надаватимуть підтримку та супровід населенню, постраждалому внаслідок збройного конфлікту, зокрема внутрішньо переміщеним особам та ветеранам війни.
Діяльність Координаційних центрів буде спрямована на розв'язання питань соціального захисту, в тому числі забезпечення житлом і сприяння зайнятості постраждалого населення, надання психосоціальної, медичної та правової допомоги.

Як повідомляв Укрінформ, у квітні у Львівській області стартував пілотний проєкт зі створення центрів соціального догляду для внутрішньо переміщених осіб, людей старшого віку та людей з інвалідністю.