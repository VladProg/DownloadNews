На автомобільних дорогах України з 11 серпня розпочнуть роботу ще 50 комплексів автоматичної фіксації правопорушень.

Про це в Телеграмі повідомляє Патрульна поліція України, передає Укрінформ.
За словами першого заступника начальника Департаменту патрульної поліції Олексія Білошицького, 31 комплекс працював до повномасштабного вторгнення Росії й наразі відновить свою роботу, а ще 19 приладів контролю запрацюють вперше.
Загальна кількість приладів фіксації від 11 серпня становитиме 215.

Як нагадав Білошицький, "понад 40% ДТП із загиблими та потерпілими трапляються саме через перевищення дозволеної швидкості руху".
За його словами, відповідальність за ст. 122 (перевищення встановлених обмежень швидкості) КУпАП: за перевищення швидкості більш ніж на 20 км/год становить 340 грн; більш ніж на 50 км/год — 1700 грн.
Як повідомляв Укрінформ, 8 серпня суд відправив під варту патрульного, який у Рівненській області збив жінку і втік з місця ДТП.