Під час пошуково-рятувальної операції в Туреччині працівники ДСНС у складі зведеного загону врятували жінку, розібрали завали 136 будівель та деблокували тіла 58 загиблих.

Про це повідомив на брифінгу в Медіацентрі Україна — Укрінформ пресофіцер ДСНС України Олександр Хорунжий.
«З 8 по 17 лютого силами зведеного загону було врятовано одну жінку, представники ДСНС деблокували тіла 58 загиблих, з них дев’ять дітей. Було обстежено 454 будівлі, розібрано завали 136 будівель і надано медичну допомогу 13 особам», - розповів Хорунжий.
Він уточнив, що 30-річна жінка, яку вдалося врятувати, пробула під завалами дев'ять днів.
Хорунжий підкреслив, що всі пошуково-рятувальні завдання зведений загін виконав на високому рівні. Крім того, медики, які були у складі ДСНС України, надали медичну допомогу 15 цивільним особам у Туреччині.
Речник зауважив, що українським рятувальникам дякували не лише громадяни Туреччини, а й колеги з інших країн. «З нами фотографувались, і в нас не вистачало шевронів, тому що всі хотіли мати у себе український прапорець. Було дуже почесно з нами сфотографуватись і взяти наш шеврон», - сказав він.
Хорунжий також додав, що «на щастя, росіяни знаходились від нас на відстані 100 км, і ми їх не бачили…».
За його словами, турецький народ вітав у аеропорту українських рятувальників оплесками, підходили і висловлювали їм підтримку. Але найбільше вразив характер руйнувань і горе людей. «В одному місці сконцентровано дуже багато горя. І це напевне найважче», - сказав речник.
Загалом на ліквідацію наслідків потужного землетрусу від України вирушили 87 чоловік особового складу, 18 одиниць техніки та 10 пошуково-рятувальних собак.
Як повідомлялося, 6 лютого на південному сході Туреччини сталося два землетруси: в районі Пазарджик провінції Кахраманмараш - магнітудою 7,7 та в районі Ельбістан тієї ж провінції — магнітудою 7,6.
Загальна кількість загиблих унаслідок землетрусів у Туреччині та Сирії, станом на 25.02, становила 50 132 людини.
На території Туреччини від природного катаклізму загинули 44 218 людей, у Сирії — 5 914.

Фото: ДСНС