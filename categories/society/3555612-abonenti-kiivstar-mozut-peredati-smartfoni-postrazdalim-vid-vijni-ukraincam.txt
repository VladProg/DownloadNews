У всіх фірмових магазинах Київстар абоненти мобільного оператора можуть передати смартфони, якими вони не користуються, разом із зарядним пристроєм для допомоги постраждалим від війни співвітчизникам.

Про це Укрінформу повідомили у пресслужбі національного мобільного оператора.
"Клієнти Київстар, які долучаються до благодійної ініціативи, отримають від оператора 90 днів безлімітного мобільного інтернету або 3 місяці “Київстар ТБ” безкоштовно", - йдеться у повідомленні.
Зазначається, що проєкт реалізується в партнерстві з міжнародним благодійним фондом “Карітас України”, через осередки якого по всій Україні громадяни зможуть отримати “девайси допомоги”. Перед відправкою новим власникам передані смартфони або кнопкові телефони консультанти магазинів Київстар перевірятимуть на справність та відсутність особистої інформації її попереднього власника.
“Під час евакуації з зони активних бойових дій багато українців залишилися без майна, зокрема без телефонів та зв’язку з рідними. Тому ми разом із партнером хочемо змінити ситуацію та до червня 2023 року плануємо збирати смартфони, які передамо вимушеним переселенцям. Наші співробітники так само долучаться до цієї важливої ініціативи”, - наголосив керівник монобрендового каналу продажу Київстар Костянтин Доронін.
“Цей проєкт є надзвичайно важливим, оскільки він допоможе з’єднати людей не лише якісним зв’язком, але й допоможе особам, які постраждали від війни, отримати заміну втраченого мобільного пристрою. В сучасному світі, особливо в умовах війни, бути на зв’язку - базова потреба кожної людини”, - підкреслив директор з комунікацій та мобілізації ресурсів Карітасу України Владислав Шелоков.
Підтримка вимушених переселенців - один із важливих напрямків соціальної відповідальності Київстар, разом із гуманітарною допомогою військовим, медикам та людям елегантного віку. Від початку повномасштабного вторгнення росії Київстар виділив вже понад 49 мільйони гривень благодійної допомоги. Та створив можливості для абонентів також доєднатися до цієї допомоги. Наприклад, приєднавшись до збору коштів на пікапи для ЗСУ в рамках проєкту #Дорогиперемоги з БО “Повернись живим” та гуртом “Океан Ельзи”, який триває до 24 серпня включно.
Як повідомлялося, для медичних закладів в Києві та Одесі передано обладнання, придбане в рамках проєкту «Дитяча надія» – спільної ініціативи Київстар та платформи dobro.ua від Української біржі благодійності.
Київстар – найбільший український оператор електронних комунікацій, що станом на червень 2022 року обслуговував 24,8 млн абонентів мобільного зв’язку та понад 1,2 млн абонентів «Домашнього інтернету». Компанія надає послуги на основі широкого спектра мобільних і фіксованих технологій, у тому числі 4G.