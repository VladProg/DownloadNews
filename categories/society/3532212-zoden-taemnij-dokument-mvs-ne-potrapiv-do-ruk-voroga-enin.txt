Жоден із матеріальних носіїв інформації, жодна база даних МВС не дісталися ворогу, а число зрадників фактично є мізерним.

Про це перший заступник міністра внутрішніх справ Євгеній Єнін сказав в інтерв’ю Укрінформу.
«У 2014 році ми стикнулися з тим, що під контроль росії чи так званої днр/лнр переходили цілі гарнізони як міліціонерів, так і пожежників. Сьогодні, на щастя, ми спостерігаємо відносно незначну кількість тих, хто спокусився працювати на стороні ворога. Ми дійсно нарахували не більше декількох сотень зрадників лише в більш ніж 130-тисячному колективі Національної поліції України», - сказав Євгеній Єнін.
Він зазначив, що в МВС активно працюють спільно з Державним бюро розслідувань з тим, щоб забезпечити притягнення до кримінальної відповідальності всіх і кожного, хто став на бік колаборантства, хто зрадив присязі або допустив злочинну недбалість.
«Ми пишаємося тим, що жоден з матеріальних носіїв інформації, жодна база даних, розпорядником яких є Міністерство внутрішніх справ, чи її окремі елементи не дісталася ворогу. Ані єдиний реєстр, ані демографічний реєстр, жодна база, розпорядником якої є Національна поліція України, жоден таємний документ не потрапив до рук ворога», - наголосив Єнін.
Окрім того він додав, що хоч це досить непопулярна тема, але слід пишатися тим, що число таких зрадників у системі МВС фактично є мізерним.
«Можна глибше розбиратися про причини кожного з таких випадків. Хтось можливо не був українцем, маю на увазі в сенсі громадянства, а не національності, до кінця всі ці роки. У когось були можливо матеріальні мотиви, хтось вирішив не лишати домівку чи сподівався на те, що від зміни влади нічого для нього персонально не зміниться. Водночас досвід 14-го року так само яскраво показав, що росіяни не церемоняться зі зрадниками», - підкреслив перший заступник міністра МВС України.
Він навів приклади, коли зрадники думали, що він продовжать службу на території Криму, були перекинуті в інші регіони росії з зовсім іншою зарплатнею, кліматичними і побутовими умовами. Адже той, хто зрадив один раз, зрадить і двічі – росіяни це чудово розуміють.
Крім того, зрадників у подальшому спіткали якісь життєві неприємності: чи то необережне ставлення з сірниками, чи якісь порушення швидкісного режиму, були й трагічні загибелі тих, хто став на шлях зради.
«Ні на що не натякаю, але хочу сказати, що кожен з них рано чи пізно постане перед кримінальним законом або перед Божим», - підсумував Єнін.