Уряд продовжив строк виконання АТ «Укрпошта» функцій організації, яка здійснює виплату і доставку пенсій та грошової допомоги за місцем фактичного проживання одержувачів.

Про це повідомив у Телеграмі постійний представник Кабінету Міністрів у Верховній Раді Тарас Мельничук, передає Укрінформ.
«Продовжено строк виконання АТ «Укрпошта» функцій організації, яка здійснює виплату і доставку пенсій та грошової допомоги за місцем фактичного проживання одержувачів, до останнього дня місяця, що передує місяцю набрання чинності договором із переможцем конкурсу», - йдеться у повідомленні.
За інформацією Мельничука, відповідні зміни було внесено до постанови Кабінету Міністрів України від 29.03.2021 №277 «Про додаткові заходи щодо організації виплати і доставки пенсій та грошової допомоги за місцем фактичного проживання одержувачів у межах України».
Змінами, зокрема, передбачено проведення Пенсійним фондом України конкурсу для вибору операторів поштового зв’язку для виплати і доставки пенсій та грошової допомоги протягом шести місяців після припинення або скасування воєнного стану в Україні.
Крім того, з переліку учасників конкурсу виключено суб’єктів господарювання, які провадять допоміжну діяльність у сфері фінансових послуг (оброблення та оплата фінансових трансакцій).
Як повідомлялося, 29 березня 2021 року Кабінет Міністрів прийняв постанову №277 «Про додаткові заходи щодо організації виплати і доставки пенсій та грошової допомоги за місцем фактичного проживання одержувачів у межах України», якою передбачено зміни в організації виплати і доставки пенсій та грошової допомоги. Зокрема, запроваджується конкурсний механізм відбору надавачів послуг з виплати та доставки пенсій, грошової допомоги за місцем проживання одержувачів.