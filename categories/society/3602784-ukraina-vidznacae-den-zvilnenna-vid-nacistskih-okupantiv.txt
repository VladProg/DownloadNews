В Україні 28 жовтня відзначають День звільнення від нацистських окупантів.

З нагоди пам’ятної дати до українців звернувся Голова Верховної Ради Руслан Стефанчук. Звернення він оприлюднив у Фейсбуці, повідомляє Укрінформ.
"Сьогодні (28 жовтня – ред.) Україна відзначає День звільнення від нацистських окупантів та віддає шану героїзму українського народу у Другій світовій війні", – зазначив спікер українського парламенту.
Стефанчук констатував, що майже 80 років тому наші предки воювали за наше майбутнє. Сьогодні ж своє майбутнє відвойовуємо ми.
"Десятиліттями світ жив з упевненістю, що зло не може відродитися, і людство винесло свої уроки історії. Але, як бачимо, не всі виявилися гарними учнями. Імперські амбіції взяли гору і призвели до порушення не просто чужих кордонів, а й світового порядку", – додав Голова ВРУ.
Він наголосив, що зло ніколи не перемагає і не переможе. "А той, хто цього не зрозумів, має залишитися не тільки поза власною, а й світовою історією", – підсумував спікер українського парламенту.
Прем'єр-міністр України Денис Шмигаль у 78-му річницю вигнання нацистів з України заявив, що тепер українці перемагають ідеологію рашизму, яка зростала на ідеях нацизму.
"Сьогодні Україна відзначає 78 років з дня звільнення від нацистів. Тоді ми побороли велике зло, яке загрожувало світу. Тепер перемагаємо інше зло, яке зросло на ідеях нацизму — рашизм. Ідеологію ненависті, загарбництва та геноциду", - сказав Шмигаль у п’ятницю під час засіданні Кабміну.
Він додав, що агресор, який розв'язав криваву війну, обов’язково заплатить за свої дії.
"Розплата буде неминучою і закономірною. Справедливість переможе, а разом з нею переможе й Україна. Дякую кожному, хто наближає цей день", - наголосив глава уряду.
Як раніше нагадали в Офісі Президента, вигнання нацистів з України тривало майже 700 днів - розпочалося наприкінці 1942 року, коли 18 грудня першим населеним пунктом, звільненим від окупантів, стало село Півнівка на Луганщині, а 28 жовтня 1944-го на Закарпатті почався бій за останнє окуповане місто, який зрештою закінчився перемогою та повним вигнанням нацистів з України.
День звільнення України від нацистських окупантів відзначається щороку 28 жовтня.