З початку повномасштабного вторгнення 233 медіа припинили роботу через війну росії проти України.

Про це під час круглого столу на тему: «Свобода слова в Україні: поточний стан і виклики» повідомила керівниця відділу моніторингу свободи слова ІМІ Катерина Дячук.
“Ми зафіксували понад 230 випадків закриття медіа. Насамперед, закривалися ті медіа, які потрапили під окупацію, і там, де були активні бойові дії”, - сказала Дячук.

Водночас вона зазначила, що медіа закривались і в глибокому тилу.
“Ми розуміємо, що це пов'язано з ринком, який став. Тобто елементарно не було на чому надрукувати газету”, - наголосила представниця ІМІ.
Вона зауважила, що за час повномасштабної агресії росіяни вчинили 50 кіберзлочинів проти медіа.

“Вони були досить інтенсивними на початку повномасштабного вторгнення. Тоді ми щодня фіксуали по декілька таких кейсів. На сайтах українських медіа розміщували пропагандиські картинки, на телеканалах ламали рухомі рядки, навіть, намагались створити діпфейки”, - підкреслила Дячук.
Крім того, вона повідомила, що ІМІ зафіксував 16 обстрілів та захоплень телевеж і 10 захоплень та нападів на редакції медіа. На її переконання, це робилося для того, щоб створити інформаційний вакуум та викликати паніку у населення.

Як повідомляв Укрінформ, Україна піднялася на 79 сходинку в Індексі свободи ЗМІ. Кризи, війни та постійне поширення авторитаризму призвели до того, що минулого року ситуація зі свободою преси була більш нестабільною, ніж протягом тривалого часу.
Фото з сайту imi.org.ua