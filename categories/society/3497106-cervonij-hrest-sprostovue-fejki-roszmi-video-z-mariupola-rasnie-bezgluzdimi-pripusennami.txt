У Міжнародному комітеті Червоного Хреста заявили, що відео, зняте в їхньому маріупольському офісі, яке поширюється в деяких ЗМІ, рясніє неправдивими твердженнями та безпідставними припущеннями щодо роботи організації.

Про це йдеться у пресрелізі МКЧХ, передає Укрінформ.
Як зазначається, однією з головних цілей МКЧХ є полегшення страждань цивільного населення під час збройного конфлікту. Тому один із основних напрямків роботи МКЧХ – підвищення обізнаності населення про небезпечність мін та інших вибухонебезпечних предметів. З метою виявлення та утилізації нерозірваних боєприпасів МКЧХ друкує та розповсюджує довідкові матеріали, що пояснюють загрозу, яку така зброя становить для цивільного населення на забруднених територіях.
«Ці довідкові матеріали МКЧХ не є конфіденційними. Фактично вони є у відкритому доступі в інтернеті кількома мовами. Ще один посібник, який показано на відео, зазвичай використовується командами, котрі працюють над знешкодженням небезпечних предметів для уникнення нещасних випадків», - зазначили в організації.
В МКЧХ також поінформували, що реалізують програми, які допомагають людям стати більш фінансово самостійними в умовах економічних проблем, спричинених збройним конфліктом.
«Дотримуючись повної прозорості з владою, ми протягом останніх років розповсюджували інкубатори в межах агроекономічних програм, щоб допомогти сім’ям вирощувати домашню птицю. Будь-які припущення про те, що ці інкубатори призначені для чогось іншого, є безглуздими», - заявили в МКЧХ.
В організації також звертають увагу на те, що на відео стверджується, нібито у МКЧХ є «стопка медичних карток дітей». «Але МКЧХ не збирає жодні такі документи. Відео також натякає на те, що МКЧХ причетний до торгівлі органами. Це ще одне категорично неправдиве звинувачення», - наголосили в комітеті.
Речник МКЧХ Джейсон Стразіузо підкреслив, що цілі МКЧХ мають виключно гуманітарний характер.
«Під час діяльності на територіях, постраждалих від збройного конфлікту, ми дійсно стикаємося з певними проблемами, але наша робота спрямована на полегшення страждань, ось і все. Ми віримо, що більшість людей розпізнають неправдиві та поспішні твердження, коли побачать їх», – сказав він.
Раніше російські ЗМІ повідомили, що Слідчий комітет рф 29 травня заявив, що вивчить відеокадри обстеження бази Червоного Хреста в Маріуполі, де буцімто знайдено сотні дитячих медичних карт з позначенням у них здорових органів, і дасть цій інформації «кримінально-правову оцінку».
Як повідомлялося, радник міського голови Маріуполя Петро Андрющенко 30 травня поінформував, що загарбники обшукали приміщення Червоного Хреста у Маріуполі, а їхня пропаганда поширює інформацію про «злочини». Зокрема, за твердженням загарбників, у приміщенні начебто знайшли понад тисячу медичних карт дітей "з поміченими здоровими органами", інструкцію про поводження зі зброєю для дітей та звіти про закупівлю інкубаторів нібито для лабораторій, які призначено для вирощування біологічних мікроорганізмів.