Голлівудська акторка Анджеліна Джолі у Львові відвідала медзаклад, де лікуються постраждалі від ракетного удару по Краматорську діти, поспілкувалася з волонтерами, сиротами в інтернатах і евакуйованими на вокзалі з власної ініціативи, а не за місією ООН.

Про це CBC News повідомив офіційний представник ООН Метт Солтмарш, передає Укрінформ.
«Анджеліна Джолі поїхала в Україну з власної ініціативи, Управління Верховного комісара ООН у справах біженців не має ніякого відношення до цього візиту», - повідомив Солтмарш електронним листом.






Анджеліна Джолі у Львові / Фото Володимира Лиса



















Він додав, що 46-річна актриса є спеціальним послом Верховного комісара ООН у справах біженців, але вона не перебувала у Львові по службових справах. Про те що Джолі в Україні, він дізнався із соціальних мереж.
Як повідомляв Укрінформ, 30 квітня голлівудська акторка, режисер, фотомодель та посол доброї волі ООН Анджеліна Джолі відвідала у Львові медзаклад, де лікуються постраждалі від ракетного удару по Краматорську діти.
Пресслужба Укрзалізниці також поінформувала, що Джолі у Львові завітала до вокзальних волонтерів, психологів та лікарів, подякувала їм усім та залізничникам та поспілкувалася з пасажирами евакуаційного поїзда з Покровська.
Окрім того, акторка відвідала дітей-сиріт та дітей позбавлених батьківського піклування, яких евакуювали з «гарячих» регіонів України у львівські інтернати.
Анджеліна Джолі від початку широкомасштабного російського вторгнення висловлювала підтримку Україні й українцям, які були змушені через війну покинути свої домівки.
Фото: НТА