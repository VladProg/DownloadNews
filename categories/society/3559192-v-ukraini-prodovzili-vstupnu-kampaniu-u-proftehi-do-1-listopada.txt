Заклади професійної освіти зможуть зараховувати вступників на вільні місця регіонального та державного замовлення до 1 листопада.

Про це повідомляється на сайті Міністерства освіти та науки, передає Укрінформ.


"Зазвичай Міністерство освіти і науки продовжувало вступну кампанію до профтехів до 1 жовтня. Однак цьогоріч через масштабну збройну агресію росії українські вступники мають багато перешкод для вчасного подання документів на вступ. Зокрема, йдеться про вступників із територій, які розташовані в районі проведення воєнних дій або які перебувають у тимчасовій окупації, оточенні, блокуванні. Для того, щоб вступники мали можливість здобути професійну освіту, донабір на вільні місця триватиме на місяць довше – до листопада", - йдеться у повідомленні.

У МОН зазначили, що через нестабільну безпекову ситуацію, загрозу ракетно-бомбових ударів та обмежень у використанні енергоресурсів, 2022-2023 навчальний рік матиме іншу структуру. Водночас першокурсники розпочнуть заняття традиційно з 1 вересня. По ходу комплектування нових груп або донабору до вже сформованих, учні розпочинатимуть навчання.
Як повідомляв Укрінформ, в Україні близько 85% закладів професійної освіти готові розпочати 2022/2023 навчальний рік, з них майже половина - у змішаному форматі.