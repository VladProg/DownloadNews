Польський Фонд міжнародної солідарності передав 800 ноутбуків, які закупив для закладів професійно-технічної освіти України.

Як передає Укрінформ, про це повідомляє Міністерство освіти і науки.
Як зазначили в МОН, профтехосвітяни, представники департаментів освіти і науки, навчально-методичних центрів профтехосвіти відвідали конференцію “Впровадження реформи професійної освіти”, що відбулася у Львові.
Під час конференції презентували прогрес реформи професійної освіти та новації у Національній системі кваліфікацій, обговорили функціонування профтехів під час війни та розвиток цифрових освітніх інструментів.
Учасники заходу окрему увагу надали створенню і діяльності центрів кар’єри та кар’єрному консультуванню, а також розвитку підприємницьких навичок в учнів.
На конференції профосвітянам передали 800 ноутбуків, які закупив польський Фонд міжнародної солідарності. Їх розподілили між 52 закладами, які мали найбільшу потребу в комп'ютерній техніці.
Захід організували МОН спільно з Програмою ЄС “EU4Skills: кращі навички для сучасної України”.
Як повідомляв Укрінформ, для забезпечення навчального процесу в режимі онлайн українські вчителі нагально потребують 80 тисяч ноутбуків і планшетів.
Фото ілюстративне