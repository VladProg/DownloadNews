На трансформацію закладів професійної освіти України у проєкті державного бюджету на 2024 рік передбачено 500 млн грн.

Як передає Укрінформ, про це інформує Урядовий портал із посиланням на Міносвіти.
«У проєкті державного бюджету на 2024 рік передбачено 500 мільйонів гривень на трансформацію профтехів України. Це означає створення 100 навчально-практичних центрів (майстерень) на базі закладів професійної освіти. Вони будуть оснащені сучасним обладнанням та покращать підготовлення студентів за професіями, що мають найбільший попит для відбудови країни», - йдеться в повідомленні.
Міністр цифрової трансформації Михайло Федоров зазначив, що потреба в робітничих професіях постійно зростає, і «85% відкритих на Work.ua вакансій — спеціальності, яким можна навчитися в профтесі».
«Макропрогноз Мінекономіки на 2027 рік демонструє, що найпопулярнішими видами економічної діяльності будуть будівництво, телекомунікації тощо. Крім того, багато будівельників, електриків, слюсарів просто зараз захищають Україну на фронті. Отже, запит на робітничі професії надзвичайно високий», — сказав Федоров.
Як зазначається, щоб отримати кошти на розбудову майстерень, заклади змагатимуться у прозорому конкурсі. Вони мають довести готовність до відкриття навчально-практичних центрів та співпраці з бізнесами.
«100 майбутніх майстерень — це не тільки про понад 50 тисяч учнів, які зможуть з наступного року навчатися в нових приміщеннях, це і про розвиток закладів профтехосвіти загалом. Адже, створюючи майстерню, заклади навчаються складати проєктні плани, прораховувати бюджети, аналізувати ринок та прогнозувати потребу в професіях. Крім того, згодом такі майстерні допоможуть їм стати автономними та заробляти кошти на свій розвиток», — прокоментував заступник міністра освіти і науки Дмитро Завгородній.
Зазначається, що майстерні будуть створені за різними профілями: від сільськогосподарських і ремонтних до дизайну одягу та приготування їжі. Конкретний профіль профтехи визначатимуть разом із місцевою владою та бізнесом, зважаючи на потреби регіону. У межах конкурсу вони, зокрема, надаватимуть прогноз впливу від відкриття центру на розвиток регіону.
У таких майстернях навчатися зможуть як учні після 9, 11 класів, так і дорослі — ветерани, внутрішньо переміщені особи, а також усі, хто хоче отримати нову професію.
Як повідомлялося, напередодні Кабінет міністрів подав до Верховної Ради проєкт закону про держбюджет-2024, підготовлений до другого читання.
Фото ілюстративне