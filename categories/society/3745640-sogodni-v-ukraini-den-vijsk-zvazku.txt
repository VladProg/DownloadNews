День військ зв'язку Збройних сил відзначається в Україні щорічно 8 серпня.

Високий рівень підготовки і злагодження військ зв'язку дозволило з перших днів війни утримувати стійку систему бойового управління військовими частинами і підрозділами Сил оборони, про це заявив Президент України Володимир Зеленський у своєму привітанні з Днем військ зв'язку, повідомляється на сайті Глави держави.
"Саме високий рівень підготовки і злагодженості військовослужбовців цього роду військ дав змогу з перших днів російської агресії розгорнути й надійно утримувати стійку систему бойового управління військовими частинами і підрозділами сил оборони, що є основою успіху у будь-яких умовах", - сказав Президент.
За його словами, у надзвичайно складних умовах війни з російським агресором українські військові зв'язківці героїчно виконують свій обов'язок, забезпечуючи наші органи управління і підрозділи безперебійним зв'язком та об'єднуючи всі складові українського війська в одну керовану силу.
Зеленський висловив подяку воїнам-зв'язківцям за професіоналізм, мужність та віддають справі, які вони демонструють під час виконання завдань за призначенням.
"Ушановуючи військовослужбовців військ зв'язку, низько вклоняємося світлій пам'яті полеглих і згадуємо всіх, хто віддав своє життя за свободу й незалежність України", - зазначив він
Президент висловив упевненість, що військовослужбовці цього роду військ і надалі надійно захищатимуть рідну землю.
Він побажав їм незламності духу у відстоюванні незалежності і територіальної цілісності України та нових перемог у боях з російським агресором.

Джерело: ОПУ
Головнокомандувач Збройних сил України Валерій Залужний привітав війська звʼязку та кібербезпеки ЗСУ з професійним святом та зазначив, що звʼязок між підрозділами - є запорукою успішного виконання бойових завдань, які наближають перемогу.
«Стабільний звʼязок між підрозділами - це запорука успішного виконання бойових завдань, які наближають нашу перемогу», - зазначив Залужний.
За його словами, війська звʼязку та кібербезпеки Збройних Сил України щодня виконують критично важливу функцію - забезпечують надійний та достовірний обмін інформацією. Подолання приголомшливих викликів сучасної війни, опанування новітньої техніки та застосування неординарних принципів цілодобової ефективної роботи на фронті та у кіберпросторі вкотре доводять, що звʼязківці - міцна опора всієї армії.
Військовий звʼязок у Збройних силах України забезпечують найкращі професіонали, заявив у Фейсбуці міністр оборони Олексій Резніков.
Як зауважив Резніков, зв'язок – це робота тисяч хоробрих воїнів, які підіймають щогли антен, тягнуть кілометри дротів, прошивають радіостанції, з’єднують штаби з підрозділами та попереджають кіберзагрози.
Цілодобово, у будь-яку пору, зокрема й під час ворожих атак, українські зв’язківці не припиняють працювати, дозволяючи військам перебувати "на звʼязку".
"Сьогодні їхнє професійне свято! Я знаю особисто наскільки важлива ця робота", – зазначив міністр.
Глава Міноборони нагадав, як у перші години повномасштабної війни російські загарбники намагалися "покласти" зв'язок, щоб українські військові не чули команди "До бою!".
Залишалися на звʼязку тоді вдалося завдяки подвигу кожного та кожної. У результаті Міноборони не припинило виконувати свою функцію, головнокомандувач зберіг керованість військами, Сили оборони розпочали відбиття нападу та визволення України від загарбників.
Резніков додав, що лінійка техніки звʼязку досить широка – від застарілого радянського до надсучасного, зокрема отриманого в межах міжнародної технічної допомоги. Окремі зразки українські військові опановували практично в ході ведення бойових дій.
Набутий бойовий досвід ліг в основу підготовки. Так, за найсучаснішими українськими методиками з урахуванням стандартів НАТО навчаються курсанти – майбутні офіцери-звʼязківці.
Очільник Міноборони наголосив, що навіть озброєні найсучаснішою технікою війська втрачають ефективність без звʼязку, а успіх бойових операцій значно залежить від збереження безперебійності управління підрозділами та протидії кіберзагрозам.
"Я чую та розбираю добре", – кажуть в радіостанції! Бо наш звʼязок підтримують найкращі професіонали", – підкреслив він.
Командувач Об'єднаних сил ЗСУ Сергій Наєв також привітав воїнів-зв'язківців із професійним святом.
Привітання Наєв оприлюднив на своїй офіційній сторінці у Телеграмі.
"Управління операціями на суші, морі чи в повітрі є неможливим без миттєвої передачі інформації підрозділам, які виконують бойові завдання, - йдеться у привітанні командувача Об'єднаних сил ЗСУ. - Ви цілодобово перебуваєте на бойових змінах, розуміючи, що військовий зв'язок є невід’ємною високотехнологічною складовою системи управління підрозділами Збройних Сил України.
Ваша роль у налагодженні безперебійної передачі розпоряджень та наказів командування є надзвичайно важливою і вкрай необхідною".
Наєв відзначив, що воїни-зв'язківці з початком повномасштабного вторгнення швидко розгорнули стійку систему бойового управління військовими угрупованнями й підрозділами Сил оборони. "Ця унікальна модель своєчасних тактичних рішень упевнено працює і сьогодні", - запевнив він.
Командувач подякував воїнам-зв'язківцям за безперебійний, надійний зв'язок, за безперервне функціонування важливих інформаційних систем, за самовідданість і стійкість, побажав міцного здоров’я, незламності у відстоюванні свободи й незалежності нашої країни.
"За кожним виграним боєм, успішною операцією і зрештою перемогою завжди проглядаються скромні постаті військових зв’язківців. Тому сьогодні важливо щиро подякувати тим, хто забезпечує надійним зв’язком нашу оборону", – наголосив начальник Генерального штабу Збройних сил України генерал-лейтенант Сергій Шаптала.
Як зауважив генерал-лейтенант, без ефективної комунікації управління військами неможливе, а в умовах війни ця аксіома стає критично важливою.
За словами Шаптали, переоцінити внесок бійців військ зв’язку у майбутню перемогу України неможливо.
"Дякую вам, воїни-зв’язківці! Ваша мужність та самовіддане виконання обов’язку забезпечило чітке функціонування системи зв’язку навіть у найскладніші періоди протистояння ворогу", – підкреслив начальник Генштабу.
"Вклоняюся перед пам’яттю військових зв’язківців , які віддали своє життя за майбутнє рідної країни", – додав він.

День військ зв'язку ЗСУ відзначається в Україні щорічно 8 серпня. Вперше День військ зв’язку України відзначили в 2000 році. Відповідний Указ «Про День військ зв'язку» від 1 лютого 2000 р. № 154/2000 був підписаний тодішнім Президентом України Леонідом Кучмою.
Голова Верховної Ради України Руслан Стефанчук привітав військових-зв’язківців з професійним святом.
«Сьогодні професійне свято у військових-зв’язківців. Вітаю кожну й кожного, хто щодня забезпечує звʼязок та управління військами Збройних Сил України», - зазначив Стефанчук.
Спікер українського парламенту зауважив, що саме від оперативності, якості, безпеки, стабільності звʼязку між підрозділами, налагодження каналів комунікації, своєчасної передачі інформації залежить успішність виконання бойових завдань.
«Дякую за майстерність, професіоналізм, стійкість, витримку та самовідданість! Дякую за щоденну службу у надважких умовах!Дякую, що наближаєте Нашу Перемогу! Слава Україні та слава її героям!», - резюмував Голова ВР.
День військ зв'язку ЗСУ відзначається в Україні щорічно 8 серпня. Вперше День військ зв’язку України відзначили в 2000 році. Відповідний Указ «Про День військ зв'язку» від 1 лютого 2000 р. № 154/2000 був підписаний тодішнім Президентом України Леонідом Кучмою.
Фото: Міністерство оборони України