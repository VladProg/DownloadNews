Президент України Володимир Зеленський висловив співчуття рідним і колегам французького журналіста, який загинув унаслідок російського обстрілу у Луганській області.

Про це він сказав у відеозверненні, передає кореспондент Укрінформу.
Глава держави зазначив, що 30 травня на Луганщині загарбники зірвали евакуацію, обстрілявши машину, яка їхала забрати людей. Смертельне поранення під час обстрілу дістав журналіст французького телеканалу BFM TV Фредерік Леклерк Імхофф.
"Трохи більш як місяць тому я дав інтервʼю саме цьому телеканалу. Це було моє перше інтервʼю представникам медіа Франції за час повномасштабної війни. Мої щирі співчуття колегам і рідним Фредеріка", – сказав Зеленський.

Глава держави також повідомив, що Леклерк Імхофф став 32-им медійником, який загинув після 24 лютого.
Як повідомлялося, через обстріл російськими загарбниками евакуаційного транспорту на Луганщині 30 травня загинув журналіст французького телеканалу BFMTV Фредерік Леклерк Імхофф.
Він мав прескарту журналіста, що дозволяла йому працювати в зоні бойових дій та в комендантський час. Імхофф готував матеріал про евакуацію.