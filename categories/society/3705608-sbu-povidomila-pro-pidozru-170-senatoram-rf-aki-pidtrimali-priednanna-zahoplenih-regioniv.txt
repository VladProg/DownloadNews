Служба безпеки України повідомила про підозру 170 російським сенаторам, які підтримали так зване “приєднання” до рф тимчасово захоплених регіонів України.

Як передає Укрінформ, про це СБУ повідомляє у Телеграмі.
СБУ та Офіс генерального прокурора зібрали масштабну доказову базу на 170 сенаторів ради федерації федеральних зборів рф, які сприяли тимчасовому ззахопленню частини східних та південних регіонів України.
У лютому 2022 року всі вони підтримали ратифікацію так званого “договору про дружбу, співробітництво та взаємодопомогу” між росією та терористичними організаціями “л/днр”.
Також посадовці одностайно підтримали звернення президента росії володимира путіна про використання збройних сил рф за межами країни.
Тим самим сенатори сприяли реалізації плану москви щодо ведення агресивної війни проти України.
Крім цього, у жовтні 2022 року ці особи ратифікували так звані “договори про входження” до складу рф тимчасово захоплених районів Донецької, Луганської, Херсонської та Запорізької областей.
На підставі зібраних доказів слідчі СБУ повідомили російським сенаторам про підозру за ч. 3 ст. 110 Кримінального кодексу України (посягання на територіальну цілісність та недоторканність України) та ч. 5 ст. 27, ч. 2 ст. 437 ККУ (планування, підготовка, розв’язування та ведення агресивної війни).
Зловмисникам загрожує до 15 років позбавлення волі або довічне ув’язнення з конфіскацією майна.
Як повідомляв Укрінформ, Президент Володимир Зеленський обговорив з президентом Міжнародного кримінального суду Пьотром Хофманскі та секретарем суду Освальдо Завалою Агілером питання притягнення російських злочинців до відповідальності за скоєне проти українців.