Служба безпеки України викрила схему розкрадання гуманітарної допомоги у Львівській області.

Як передає Укрінформ, про це СБУ повідомляє у Телеграмі.
За даними слідства, зловмисником виявився 42-річний керівник одного з рекламних холдингів України. Разом зі спільниками він організував завезення продукції військового призначення в Україну під виглядом гуманітарної допомоги.

«Аби отримати дозвільні документи для безперешкодного перевезення амуніції через кордон, ділки вводили в оману посадовців ЗСУ. Зокрема, брали гарантійні листи від військової частини і ввозили спорядження. А потім, замість безкоштовної передачі на потреби ЗСУ, продавали товари, отримуючи прибуток», - ідеться в повідомленні.
У ході обшуків правоохоронці виявили майже 3 тисячі бронежилетів на суму близько 25 млн грн, які були завезені в Україну як гуманітарна допомога армії.
Після проведення експертизи вилучена амуніція буде передана на потреби ЗСУ. Організатору схеми уже повідомили про підозру.
Як повідомляв Укрінформ, у травні на Черкащині СБУ викрила схему розкрадання гуманітарної допомоги, яка призначалася військовим ЗСУ на майже 200 тисяч гривень.