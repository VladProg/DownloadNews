Дружина Президента Олена Зеленська надала поради про першу допомогу людям, які опинились під завалами внаслідок ворожих обстрілів.

Як передає Укрінформ, про це Зеленська поінформувала у Телеграмі.
"Зранку Київ здригнувся від ракетного удару. І навіть ті, хто за тисячі кілометрів, здригнулися від фото руйнувань багатоповерхівки, де семирічну дівчинку рятувальники витягують з-під завалів. Ще одна ракета влучила у дитячий садок", - зазначила Зеленська.
Ризик опинитися під завалом нині є в кожного українця. За словами першої леді, у Міністерстві охорони здоров'я зауважили, що внаслідок цього у людини може розвинутися небезпечний стан — синдром довготривалого здавлення.
"Уламки зруйнованих споруд, масиви ґрунту давлять на кінцівки, людина перебуває у нерухомому стані, внаслідок чого порушується кровопостачання та розвивається ішемія й пошкодження м’яких тканин", - підкреслила Зеленська.
Щоб допомогти постраждалому в цьому невідкладному стані, в першу чергу потрібно викликати швидку. Поки вона їде - розпитати потерпілого про умови, за яких була отримана травма.
"Спитайте, як довго людина була під тиском? Якщо вона без свідомості, слід вважати, що більше 10 хвилин. Усю інформацію передайте медикам", - зауважила Зеленська.
Якщо з моменту стискання пройшло менш як 10 хвилин, потрібно звільнити стиснену частину тіла. Якщо є рана — накласти пов’язку, щоб зупинити кровотечу. Переламану кінцівку потрібно знерухомити за допомогою шини чи підручних засобів.
"Якщо пройшло більше 10 хвилин, звільняти стиснуту частину не потрібно — звісно ж, якщо нема гострої небезпеки. Коли ж потрібно терміново евакуювати людину, перед звільненням стиснутої частини накладіть кровоспинний джгут, вкрийте постраждалого термоковдрою (чи звичайною)", - порадила Зеленська і додала, що, на жаль, українці зараз мають знати, як надати першу медичну допомогу.
Як повідомляв Укрінформ, росія завдала ракетного удару по Києву вранці 26 червня. Під завалами житлового будинку у Шевченківському районі лишаються люди.
Фото: КМДА, Олексій Самсонов