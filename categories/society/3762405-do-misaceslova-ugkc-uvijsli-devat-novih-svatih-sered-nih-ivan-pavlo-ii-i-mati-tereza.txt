На Синоді Єпископів УГКЦ 2023 року ухвалено Місяцеслов УГКЦ із внесеними поправками та доповненнями.

До переліку святих - осіб, яких літургійно вшановують в УГКЦ, увійшли імена девʼяти святих Католицької церкви, серед них - Папа Римський Іван Павло ІІ, мати Тереза з Калькутти, арабський священник-чудотворець із Лівану Шарбель Махлуф та інші. Як передає Укрінформ, про це повідомляє Департамент інформації УГКЦ.
"На цьогорічному Синоді до Місяцеслова УГКЦ внесли відразу декілька святих Католицьких Церков свого права: блаженного священномученика Павла Гойдича (день його пам’яті в УГКЦ святкуватимуть 17 липня), блаженного священномученика Василя Гопка (23 липня), преподобного Шарбеля (24 липня), преподобну матір Терезу з Калькутти (5 вересня), святого отця Івана Павла ІІ, Папу Римського (22 жовтня), преподобного отця Івана Боска (31 січня), преподобного отця Антонія Падуанського (13 червня), преподобного отця Альфонса Ліґуорі (1 серпня). А також — блаженну Едігну (26 лютого)", - йдеться у повідомленні.
"Введення до нашого Місяцеслова імен святих з інших церков католицького сопричастя підкреслює нашу відкритість та пошану до традицій святості Західної Церкви та інших східних католицьких церков», — пояснив владика Григорій Комар, голова Патріаршої літургійної комісії УГКЦ.
За його словами, деякі з нових святих у Місяцеслові УГКЦ безпосередньо пов’язані з монашими чинами чи згромадженнями в Українській греко-католицькій церкві. Інші — досить поширені серед вірних УГКЦ: на їх честь будують храми і монастирі, називають вулиці, встановлюють пам’ятники та почитають мощі, практикують різні набоженства.
Як зазначається, у майбутньому для пошанування цих святих будуть створені відповідні Служби, згідно з вимогами обряду й уставу УГКЦ.
Місяцеслов УГКЦ — це перелік нерухомих свят і дні пам’яті святих, яких вшановують в Українській греко-католицькій церкві впродовж літургійного (церковного) року, що розпочинається 1 вересня.
Фото: ©kinpicderx.pw