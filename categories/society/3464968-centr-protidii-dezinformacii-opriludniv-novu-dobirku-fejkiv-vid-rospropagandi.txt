Центр протидії дезінформації при РНБО України представив добірку фейків, маніпуляцій та дезінформаційних «вкидів», які російська пропаганда спродукувала протягом 22 квітня.

Як передає Укрінформ, про це ЦПД повідомляє у Телеграмі.
Зазначається, що перша маніпуляція рф стосується «допомоги мешканцям Донбасу». Так, пресслужба кремля повідомила, що під час телефонної розмови з головою Європарламенту Шарлем Мішелем «путін розповів про заходи, що постійно вживаються щодо захисту цивільного населення Донбасу, а також про щоденне відкриття гуманітарних коридорів».
Друга маніпуляція або російська фантазія полягає в тому, що «російська армія під час другого етапу спецоперації має встановити повний контроль над Донбасом та південною Україною, щоб забезпечити сухопутний коридор до Криму».
Також російська пропаганда запустила неправдиву інформацію про те, що «ситуація в Маріуполі нормалізувалася, мешканці міста можуть вільно пересуватися вулицями, не ховаючись від обстрілів українських нацистів».
Як повідомляв Укрінформ, за допомогою інформаційної блокади російська федерація намагається приховати від своїх громадян перебіг і наслідки війни.