Комендант посольства України в Іспанії отримав незначні поранення і госпіталізований - конверт вибухнув у його руках. Решта співробітників не постраждали.

Про це повідомив речник МЗС України Олег Ніколенко у Фейсбуці, передає Укрінформ.
«До посольства України в Іспанії надійшов конверт. Під час огляду конверт вибухнув в руках коменданта. Комендант отримав незначні поранення, нині він госпіталізований, йому надається необхідна медична допомога. Загроз його життю немає. Решта співробітників посольства не постраждала», - зазначив речник.
Ніколенко додав, що міністр Дмитро Кулеба доручив терміново посилити безпеку всіх українських посольств за кордоном. Він також звернувся до свого іспанського колеги із проханням вжити термінових заходів задля розслідування нападу на українську дипустанову.
На місці вже працюють іспанські правоохоронці та піротехнічна служба, поінформував дипломат.
За словами речника, міністр також наголосив, що хто би не стояв за організацією цього вибуху, їм не вдасться залякати українських дипломатів чи зупинити їхню щоденну роботу над зміцненням України та протидією російській агресії.
Як повідомлялося, раніше іспанські ЗМІ інформували про вибух в українському посольстві в Мадриді.