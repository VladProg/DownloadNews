Служба безпеки України затримала інформатора ФСБ, який влаштувався до Запорізької обласної військової адміністрації, щоб передавати інформацію про ЗСУ на півдні країни.

Як передає Укрінформ, про це повідомила пресслужба СБУ.
«Контррозвідка Служби безпеки затримала у Запоріжжі ще одного інформатора ФСБ. Для виконання ворожих завдань фігурант у жовтні цього року влаштувався до обласної військової адміністрації», - йдеться в повідомленні.
Перебуваючи на посаді головного спеціаліста відділу кібербезпеки ОВА він намагався приховано отримати секретну інформацію про дислокацію ЗСУ та оборонні закупівлі на території регіону.

Щоб одержати таємні відомості, російський «кріт» намагався використати свій доступ до серверів держустанови.
Втім, співробітники СБУ спрацювали на випередження – своєчасно затримали зловмисника і тим самим запобігли передачі розвідданих агресору.

За даними слідства, ворожим інформатором виявився житель Запоріжжя, інженер-радіотехнік за освітою. До влаштування в обласну військову адміністрацію він працював на одному з місцевих підприємств, яке здійснює техобслуговування військової техніки Сил оборони.
Встановлено, що у вересні цього року він з власної ініціативи запропонував загарбникам свою «допомогу» у війні проти України. Про це він написав в один із російських чат-ботів, створених для збору інформації про переміщення підрозділів ЗСУ в прифронтових регіонах.

Згодом на нього дистанційно вийшов кадровий співробітник ФСБ і залучив до співпраці. За завданням російської спецслужби зловмисник приховано знімав на телефон виробничі потужності заводу та військову техніку, яка там знаходилася.
Також він намагався виявити ремонтні бази та інші логістичні центри українських захисників на території обласного центру.
Як зазначили в СБУ, для комунікації із загарбниками їхній поплічник використовував анонімні чати у месенджері.

Під час обшуків у затриманого вилучили мобільний телефон із доказами підривної діяльності на користь РФ.
Наразі слідчі Служби безпеки повідомили йому про підозру. Зловмисник перебуває під вартою. Йому загрожує до 12 років позбавлення волі.

Як повідомляв Укрінформ, СБУ викрила жителя Київської області, який мобілізувався у Національну гвардію України і збирав для Головного управління Генштабу ЗС РФ (відомого як ГРУ) дані про “Гвардію наступу”.