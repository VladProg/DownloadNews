Станом на ранок 3 червня рятувальники, поліцейські та представники місцевих органів виконавчої влади перевірили в Україні понад 4800 укриттів. Серед них зачиненими виявилися 252, а ще 893 - непридатними до використання.

Як передає Укрінформ, про це повідомляє в Телеграмі Міністерство внутрішніх справ із посиланням на главу МВС Ігора Клименка.
“Зачиненими виявилися 252 об’єкти цивільного захисту, непридатними до використання - 893. Усі порушення зафіксовані. Складені акти передані відповідальним органам для усунення недоліків“, - зазначив міністр.
Також очільник МВС повідомив, що більш як 5300 рятувальників, поліцейських та представників місцевих органів виконавчої влади проводять ревізії бомбосховищ на території України.
За його словами, такі перевірки триватимуть й надалі.

Як повідомляв Укрінформ, Президент України Володимир Зеленський доручив міністру з питань стратегічних галузей промисловості Олександру Камишіну провести повну ревізію всіх захисних споруд Києва, а міністру внутрішніх справ Ігорю Клименку - усіх споруд України.