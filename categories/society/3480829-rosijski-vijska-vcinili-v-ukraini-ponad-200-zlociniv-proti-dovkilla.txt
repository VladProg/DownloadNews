Міністерство захисту довкілля та природних ресурсів з перших днів повномасштабного вторгнення російської федерації в Україну зафіксувало 231 екологічний злочин, здійснений з боку ворога.

Як передає Укрінформ, про це повідомляє пресслужба Міндовкілля
«Міндовкілля спільно з підпорядкованими органами виконавчої влади та екологічними активістами з першого дня війни фіксує екозлочини рашистів та рахує збитки за спеціальними методиками», - розповів міністр захисту довкілля та природних ресурсів Руслан Стрілець.
За його словами, уже задокументовано 231 екологічний злочин рф на території України та в акваторії Чорного моря. Найбільше випадків екоциду виявлено на Київщині – 34, Донеччині – 27 та Дніпропетровщині – 22.

Міндовкілля


«Ця інформація доповнить загальний кошик збитків від військових дій росії, який формує Міністерство з питань реінтеграції тимчасово окупованих територій України, для підготовки позову у Міжнародний суд ООН», - додав Стрілець.
Як повідомлялось, Міндовкілля розробило Методику, за якою розраховуватимуть обсяг викидів забруднюючих речовин в атмосферне повітря від російських бомбардувань, а також розмір завданої такими викидами шкоди.