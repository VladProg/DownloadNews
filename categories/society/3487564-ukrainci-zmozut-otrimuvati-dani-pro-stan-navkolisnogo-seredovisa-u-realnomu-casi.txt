Польща передасть Україні обладнання, що дозволить отримувати якісні дані про стан навколишнього середовища у режимі реального часу.

Про це стало відомо за результатами зустрічі міністра захисту довкілля та природних ресурсів Руслана Стрільця з міністеркою клімату та навколишнього середовища Республіки Польща Анною Москвою, передає Укрінформ з посиланням на пресслужбу українського міністерства.
«Серед досягнутих домовленостей - передача Україні нового обладнання, що дозволить державі та кожному українцю отримувати якісні дані про стан навколишнього середовища у режимі реального часу», - повідомили в міністерстві.
Зазначається, сторони домовилися найближчим часом синхронізувати підпорядковані центральні органи виконавчої влади з обох сторін для обміну досвідом у сфері захисту довкілля, а також співпрацювати у питаннях моніторингу стану довкілля.
Як повідомлялось, 18 травня польська делегація прибула в Україну для обговорення питань подальшої співпраці та надання допомоги нашій країні у воєнний та післявоєнний період.
Як повідомляв Укрінформ, у кожній області України створені мобільні бригади для хімічного, радіаційного та біологічного моніторингу.
У Міністерстві захисту довкілля та природних ресурсів 11 травня поінформували, що з перших днів повномасштабного вторгнення рф в Україну було зафіксовано 231 екологічний злочин, здійснений з боку ворога.