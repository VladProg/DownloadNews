Дружина Президента Олена Зеленська переконана, що важливість якості життя, основою якого є ментальне здоров'я, має стати аксіомою в усьому світі.

Про це вона сказала під час виступу на третьому Саміті перших леді та джентльменів "Ментальне здоров'я: стійкість і вразливість майбутнього", повідомляє кореспондент Укрінформу.
"Уже давно для всіх свідомих людей є аксіомою, що людське життя важливе. Настав час зробити аксіомою і те, що важлива і його якість. Ментальне здоров'я - це саме основа цієї якості", - підкреслила Зеленська, додавши, що неможливо назвати якісним життя в постійній тривозі, страху, невизначеності.
Перша леді додала, що говорячи про Україну, у світі дуже часто використовують слово "стійкість".
Вона зазначила, що психологічна стійкість - це здатність проходити через випробування і жити повноцінним життям.
"Особиста стійкість кожної окремої людини складає стійкість суспільства, через людину до родини, від родини до громади, колективу, зрештою, до всієї країни. Тому немає більш стратегічного завдання для країни, ніж створити умови для стійкості кожної окремої людини", - сказала перша леді.
Дружина Президента зауважила, що коли експерти говорять про ментальне здоров'я, то у більшості випадків обговорення точиться навколо послуг, медичних сервісів, доказових практик тощо. Але, за її словами, справжня стійкість починається з усвідомлення спільних цінностей.
"Я пишаюся тим, що Україна сьогодні демонструє світові, на що здатні люди, об'єднані спільною цінністю. В основі нашої цінності - людське життя. А в основі людського життя завжди стоїть любов. І секрет нашої стійкості - в любові, любові до наших дітей, батьків, коханих, друзів, до свого дому, своєї вулиці, села, міста, країни, своєї справи, своєї мрії. Саме любов дає сили боротися, тримати зброю, терпіти, чекати, страждати і не зламатися", - наголосила Зеленська.
Як повідомлялося, у Києві в середу відбувався третій Саміт перших леді та джентльменів. Цьогоріч захід мав назву "Ментальне здоров'я: стійкість і вразливість майбутнього".