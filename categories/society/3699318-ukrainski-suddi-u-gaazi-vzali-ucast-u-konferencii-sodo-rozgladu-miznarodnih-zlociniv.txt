Сім українських суддів відвідали Гаагу із навчальним візитом, а також взяли участь у міжнародній конференції щодо розгляду міжнародних злочинів.

Як повідомляє кореспондент Укрінформу в Гаазі, з 18 до 21 квітня 2023 року делегація з 7 українських суддів Верховного суду та перших інстанцій відвідала Гаагу з навчальним візитом на тему розгляду справ про міжнародні злочини. Візит організовано Програмою USAID “Справедливість для всіх” у співпраці з Ассер Інститут в рамках проєкту МАТРА-Україна.
За час візиту українські судді зустрілись з колегами із Міжнародного кримінального суду (МКС) і Верховного суду Нідерландів, представниками Агентства Європейського Союзу з питань співробітництва у сфері кримінальної юстиції (Eurojust), Ради з питань юстиції, Служби державного обвинувачення, міністерств закордонних справ, юстиції і безпеки Нідерландів, посольства України, а також муніципалітету міста Гаага. Українська делегація також взяла участь у міжнародній конференції щодо розгляду міжнародних злочинів, яку організувало Бюро з міжнародних злочинів Нідерландського окружного суду Гааги 20-21 квітня 2023 року.
“Збройний конфлікт на території України поставив перед юридичною спільнотою чимало викликів – від розгляду кримінальних проваджень про воєнні злочини до злочинів проти довкілля. Питання засобів та джерел доказування, визначення розміру шкоди, так само як і проблеми юрисдикції були предметом обговорення з колегами з різних країн, включаючи такі держави, як Боснія і Герцеговина та Німеччина. Врахування їхнього досвіду та вивчення кращих міжнародних практик безперечно сприятиме якнайшвидшому ефективному переслідуванню згаданих явищ відповідно до принципу верховенства права, як і належить демократичній державі”, - зазначила суддя Очаківського міськрайонного суду Миколаївської області Тетяна Шевиріна.
Під час візиту українські судді обговорили з колегами особливості розгляду справ про міжнародні злочини національними судами, підходи до застосування міжнародного права в національній практиці, етичні питання, що стосуються захисту жертв та свідків у справах про воєнні злочини, а також ознайомились з найкращими міжнародними практиками судового розгляду в таких справах.
Як повідомляв Укрінформ, станом на 19 квітня Генеральна прокуратура України вже зареєструвала близько 80 тисяч воєнних злочинів, скоєних російськими військами і ця кількість стрімко зростає, особливо після звільнення тимчасово захоплених територій.