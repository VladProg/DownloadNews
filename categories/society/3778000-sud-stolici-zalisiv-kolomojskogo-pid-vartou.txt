Шевченківський райсуд столиці залишив бізнесмена Ігоря Коломойського під вартою.


Відповідне рішення оголосила суддя, передає кореспондент Укрінформу.
“Клопотання адвоката Лисака в інтересах підозрюваного Ігоря Валерійовича про зміну запобіжного заходу з тримання під вартою на домашній арешт залишити без задоволення”, - оголосила суддя.
Крім того, суддя зобов’язала Центр охорони здоров’я Державної кримінально-виконавчої служби у Києві та області провести невідкладне повне медичне обстеження Коломойського з метою встановлення, чи може він перебувати в умовах слідчого ізолятора без надання спеціалізованої медичної допомоги.
Також суддя зобов’язала керівника відділу забезпечення досудового слідства СБУ організувати Коломойському надання медичної допомоги та забезпечити йому необхідне лікування.
Під час судового засідання адвокат бізнесмена Олександр Лисак озвучив у суді клопотання про зміну Коломойському запобіжного заходу з тримання під вартою на нічний домашній арешт. Адвокат аргументував клопотання погіршенням стану здоров’я свого підзахисного через перебування у СІЗО і відсутність систематичного надання ліків.
Як повідомлялося, 6 жовтня Київський апеляційний суд відмовив у задоволенні скарги захисту колишнього бенефіціарного власника ПриватБанку Ігоря Коломойського на ухвалу Шевченківського райсуду Києва, якою тому було збільшено розмір застави до понад 3 млрд 891 млн грн.
2 вересня Коломойському оголосили підозру за двома статтями Кримінального кодексу: ст. 190 (шахрайство) та ст. 209 (легалізація (відмивання) майна, одержаного злочинним шляхом).
Шевченківський районний суд Києва тоді ж ухвалив рішення про призначення Коломойському запобіжного заходу у вигляді тримання під вартою до 31 жовтня з альтернативою у вигляді внесення застави у розмірі 509 млн 960 тис. грн. Коломойський перебуває у слідчому ізоляторі СБУ.
Працівники Бюро економічної безпеки і СБУ інкримінують йому легалізацію упродовж 2013-2020 років понад пів мільярда гривень шляхом виведення їх за кордон із використанням інфраструктури підконтрольних банківських установ.
За даними правоохоронців, було створено кредитні зобовʼязання товариства вже безпосередньо перед бізнесменом, та всі подальші перерахування заборгованості цього товариства надходили на особистий рахунок Коломойського.
Уже 15 вересня БЕБ оголосило Коломойському нову підозру. Йому інкримінують організацію підробки документів на переказ коштів, заволодіння чужим майном, вчинене організованою групою, в особливо великих розмірах, а також набуття та розпорядження майном, щодо якого фактичні обставини свідчать про його одержання злочинним шляхом.
Досудове розслідування встановило, що Коломойський організував та очолив організовану групу, до складу якої також входив керівник столичної філії ПриватБанку та інші службові особи філії і головного офісу ПриватБанку.
За інформацією правоохоронців, група розробила план, спрямований на заволодіння коштами ПриватБанку, який полягав у штучному створенні видимості внесення готівки від імені Коломойського до каси головного офісу банку, облікування її, оформлення перевезення неіснуючої готівки інкасаторами.
Правоохоронці поінформували, що таке штучне внесення готівкових коштів від імені Коломойського відбувалося від 26 березня 2013 року по 18 лютого 2014 року – на загальну суму 5 млрд 878 млн грн.
Фото: Громадське