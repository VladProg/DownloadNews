Верховна Рада ухвалила закон про зміни до деяких законодавчих актів щодо забезпечення дотримання прав і свобод засуджених громадян України, переданих в Україну для відбування покарання, а також екстрадованих для притягнення до відповідальності або виконання вироку.

Про це повідомив народний депутат із фракції «Голос» Ярослав Железняк у Телеграмі, передає Укрінформ.
Він уточнив, що законодавчу ініціативу №9451 підтримали 276 народних депутатів.
Документом пропонується внести зміни до Кримінально-виконавчого кодексу України та Закону України «Про попереднє ув’язнення» з метою врегулювання окремих проблемних питань реалізації виконання зобов’язань під час видачі (екстрадиції) в Україну підозрюваних, обвинувачених та засуджених, зокрема у воєнних злочинах.
Законом передбачено, що вид колонії, в якій засуджені до позбавлення волі відбувають покарання, визначається центральним органом виконавчої влади, що реалізує державну політику у сфері виконання кримінальних покарань. Центральний орган виконавчої влади, що реалізує державну політику у сфері виконання кримінальних покарань, визначає перелік колоній, у яких відбувають покарання засуджені до позбавлення волі, передані в Україну для відбування покарання, а також засуджені до позбавлення волі, стосовно яких компетентним органом іноземної держави було прийнято рішення про їх видачу в Україну (екстрадицію) для притягнення до кримінальної відповідальності або виконання вироку»
Зазначається, що сектори/дільниці вищезгаданих установ повністю відповідатимуть як вимогам національного законодавства, так і міжнародним зобов’язанням України у сфері прав людини.
Автори документа запевняють, що при створенні таких установ та функціонуванні буде враховано результати візитів Європейського комітету з питань запобігання катуванням чи нелюдському або такому, що принижує гідність, поводженню чи покаранню та розглянутих Європейським судом з прав людини справ у цій сфері проти України.


Водночас у Законі України «Про попереднє ув’язнення» (ст. 8) законом передбачено норми щодо роздільного тримання осіб, яких передано в Україну за процедурою видачі (екстрадиції).
Очікується, що реалізація закону забезпечить підвищення ефективності видачі (екстрадиції) в Україну підозрюваних, обвинувачених та засуджених, насамперед з країн Європейського Союзу.
Як повідомлялося, в Україні ув'язнених почали залучати до роботи на шахтах.