Громадська ініціатива «Орден святого Пантелеймона» попри війну, що триває в країні, назве найкращих лікарів та медичних працівників України 9 серпня, коли традиційно відзначається День святого великомученика і цілителя Пантелеймона.

Про це повідомив Укрінформу голова Поважної ради ініціативи Василь Князевич.
«Традиції щорічного відзначення найдостойніших у сфері охорони здоров`я вже майже 15 років. Після початку війни росії проти України ми вирішили призупинити конкурсний відбір 2021-2022 років на час воєнного стану в країні. Але не можна не бачити і не розуміти, наскільки важливу роль відіграють медики під час воєнних дій. Тому було б просто несправедливо втратити нагоду вшанувати тих, хто, жертвуючи собою, рятує інших. Відтак Поважна рада ордену прийняла рішення все таки вручати нагороду, так би мовити, скоротивши бюрократичну частину процедури та видозмінивши критерії конкурсу», - зазначив Князевич.
За словами керівника громадської ініціативи, на практиці це означає, що не буде кілька ступенів відбору претендентів, з кожного регіону буде подано лише одного претендента. Також до традиційних критеріїв для участі в конкурсі – духовність та порядність, гуманність та милосердя, проактивність та ініціативність, професійний та особистий розвиток, - додалися нові, зокрема: активна діяльність для перемоги над агресором та виконання своїх професійних обов`язків в Україні, тобто, враховуватиметься, чи виїхав медик після початку війни за кордон.
Як повідомлялося, Орден святого Пантелеймона – громадська ініціатива, що проводить суспільно-важливі акції на підтримку медиків, щороку визначає кращих медичних працівників, діє з 2009 року. До Поважної ради громадської ініціативи входять відомі медики, підприємці, громадські, релігійні та культурні діячі. Головою ради є ексміністр охорони здоров`я Василь Князевич. Відзнака "Орден святого Пантелеймона" має професійно-фахову спрямованість і присуджується в Україні з 2009 року за гуманістичну й благородну діяльність у галузі охорони здоров’я. Вручення відбувається 9 серпня, в День Святого великомученика і цілителя Пантелеймона.