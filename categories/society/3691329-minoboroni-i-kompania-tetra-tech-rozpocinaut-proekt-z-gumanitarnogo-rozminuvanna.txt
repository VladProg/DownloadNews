Міністерство оборони України та американська компанія Tetra Tech започаткували проєкт з гуманітарного розмінування.

Як передає Укрінформ, про це перший заступник міністра оборони України генерал-лейтенант Олександр Павлюк повідомив у Телеграмі.
“Ми робимо все для очищення території України від вибухонебезпечних предметів: максимально залучаємо іноземних партнерів. Один із прикладів – співпраця з американською компанією Tetra Tech”, - зазначив він.
Під час зустрічі представники Міноборони і фахівці Tetra Tech обговорили розвиток спроможностей з гуманітарного розмінування.
Компанія є основним партнером України з реалізації проєктної діяльності Державного департаменту США, має великий досвід реалізації проєктів із розмінування в світі та допомагає нарощувати можливості в цьому напрямку.

Американська компанія презентувала будівництво тимчасового навчального центру, де фахівці із передовим досвідом розмінування у різних країнах готуватимуть українських спеціалістів.
Центр зможе готувати близько 500 фахівців на рік. Це – потужний крок, що значно пришвидшить процес розмінування, і одна зі складових нашого загального плану з розмінування України, ідеться в повідомленні.
Унікальність проєкту – можливість зосереджувати увагу на підготовці фахівців з гуманітарного розмінування. Буде створено безперервний замкнутий цикл підготовки від початкового і до максимально можливого рівня EOD-3+.
Залучатимуться фахівці Міноборони, інших органів центральної виконавчої влади та представники операторів протимінної діяльності, які зараз працюють в Україні.
Міністерство оборони України є основним стейкхолдером процесу гуманітарного розмінування та з минулого року активно співпрацює з Tetra Tech.
Віцепрезидент компанії Tetra Tech Стів Прістлі заявив, що метою компанії є підтримка українського уряду, щоб він міг ефективно та безпечно проводити гуманітарне розмінування, щоб українці повернулись до своїх домівок, і щоб Україна почала економічно відновлюватись.
Як повідомляв Укрінформ, Національний орган з питань протимінної діяльності наприкінці березня 2023 року схвалив план заходів щодо гуманітарного розмінування земель сільськогосподарського призначення. В Україні буде обстежено та розміновано 470,85 тис. га сільськогосподарських земель на території Дніпропетровської, Київської, Миколаївської, Сумської, Харківської, Запорізької, Херсонської, Чернігівської та Черкаської областей.