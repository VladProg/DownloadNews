Львів’яни створили нову вишиванку у military style та подарували першу сорочку з колекції головнокомандувачу ЗСУ Валерію Залужному.

Про це повідомили на сторінці проєкту «Вишивка в одязі видатних українців» у Фейсбуці, передає Укрінформ.
«Була створена сорочка для захисника Бандера Military Stile! Ми пишаємося тим, що найперша сорочка з цієї колекції тепер належить нашому Головному захиснику! Нехай вона стане вишиваною бронею для нашого головнокомандуючого, бо саме він веде наших воїнів до Перемоги!», - йдеться у повідомленні.

Сорочку створили за схемами Вікторії Кривоніс, її пошили в ательє ZETA atelier, а вишивала майстриня Ольга Лелик.
Зазначається, що рік тому проєкт «Вишивка в одязі видатних українців» відтворив сорочку Степана Бандери. Разом з ініціативою «Всесвітній день вишиванки» провели не одну акцію «Вишиванка- духовна броня українців», що допомогло зібрати кошти та придбати бронежилети для воїнів, реанімобіль для госпітальєрів, та необхідне спорядження для ЗСУ.
Як повідомляв Укрінформ, засновницею проєкту «Вишивка в одязі видатних українців» є донеччанка Тетяна Зез, яка переїхала до Львова. За збереженими у музеях зразками одягу української інтелігенції минулих століть вона відтворює копії вишиванок Лесі Українки, Івана Франка, Тараса Шевченка, Марії Заньковецької, Максима Рильського, Михайла Старицького, Павла Полуботка, Степана Бандери.
Фото: Вишивка в одязі видатних українців