Папа Римський Франциск недільну зустріч із паломниками на площі Святого Петра у Ватикані завершив, як це робить вже понад півтора року, закликом молитися за багатостраждальний український народ.

Про це повідомляє Укрінформ із посиланням на Vatican News.
«Пам’ятаймо про мученицьку Україну та молімося за цей народ, який дуже страждає», - сказав понтифік.
Також в останню неділю вересня, що збіглася із завершенням 19-го місяця від початку широкомасштабного вторгнення РФ в Україну, Папа Франциск закликав до солідарності й молитви.
Промовляючи до паломників, які зібралися на площі Святого Петра у Ватикані на недільну молитву, Папа також зауважив, що цього дня відзначався Всесвітній день мігранта й біженця, тема якого «Вільні обирати мігрувати чи залишатися», щоб нагадати, що «міграція повинна бути вільним вибором» а не «єдиним можливим».
«Дійсно, право на міграцію для багатьох сьогодні стало обов'язком, тоді як має існувати право не мігрувати, щоб залишитися на своїй землі. Кожному чоловікові і кожній жінці повинна бути гарантована можливість жити гідним життям у суспільстві, в якому вони перебувають. На жаль, злидні, війни та кліматична криза змушують багатьох людей втікати. Тому ми всі покликані будувати громади, які готові та відкриті, щоб приймати, підтримувати, супроводжувати й інтегрувати тих, хто стукає у наші двері», – сказав Папа Франциск, зазначивши, що цей виклик був у центрі «Середземноморських зустрічей», які відбувалися у Марселі та в заключній сесії яких він напередодні брав участь.
Як повідомляв Укрінформ, Папа Римський Франциск під час спілкування з журналістами в літаку, повертаючись із Марселя, назвав український народ мучеником і висловив думку, що у війні зацікавлені торговці зброєю.
Фото: Vatican News