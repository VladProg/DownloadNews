Триває робота щодо забезпечення можливості складання національного мультипредметного тесту українськими випускниками, які опинилися за кордоном, зокрема у європейських країнах.

Про це заявив голова Комітету Верховної Ради з питань освіти, науки та інновацій Сергій Бабак на брифінгу у Медіацентрі Україна — Укрінформ.
“Ми працюємо над тим, щоб у кожній європейській країні перебування, залежно від кількості наших учнів, були створені пункти тестування. Ми це робимо у співпраці з міністерствами освіти і університетами відповідних країн, які дадуть свої приміщення і в першу чергу комп’ютерні класи для того, щоб діти змогли прийти туди і скласти цей іспит. Це буде в усіх країнах, я вас запевняю. Тож у випускників, які опинилися за кордоном, буде можливість здати тест, перебуваючи там", - заявив Бабак.
За його словами, цього року зареєструвалися на тестування приблизно скільки ж дітей, як і у попередні роки. Водночас якою буде вступна компанія, змоделювати наразі важко.
"Всі вступні документи подаються в електронному кабінеті в електронному вигляді. Так само й діти, які опинились на тимчасово окупованих територіях, можуть подавати документи онлайн, і вони вже це роблять”, - додав Бабак.
За його інформацією, близько 80% дітей, які виїхали за кордон, продовжують навчання у школах дистанційно. З частиною був втрачений зв’язок, але вони могли доєднатися до будь-якої школи, що надає ці послуги онлайн. Частина з них ходить у школи на території тимчасового перебування.
Раніше заступник керівника Офісу Президента Олексій Дніпров повідомив, що мультипредметний тест, який цього року запроваджений на заміну традиційному ЗНО, пройде у 23 країнах для випускників, що виїхали за межі України.
Як повідомлялося, у 2022 році через військову агресію росії скасовано зовнішнє незалежне оцінювання. Замість нього вступники будуть складати мультипредметний тест, до якого включили три предмети: українську мову, математику, історію України. Також при вступі до вишів діятимуть сертифікати ЗНО 2019-2021 років.