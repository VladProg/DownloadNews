Парламент схвалив постанову про деякі питання висвітлення роботи Верховної Ради України дев'ятого скликання в умовах дії воєнного стану.

Про це повідомляється на сайті Верховної Ради, передає Укрінформ.
У пояснювальній записці зазначається, що проєктом постанови № 7739, зокрема, пропонується встановити, що в період дії воєнного стану здійснення прямих трансляцій відкритих пленарних засідань Верховної Ради України може бути обмежено державним підприємством "Парламентський телеканал "Рада" в інтересах національної безпеки та з метою забезпечення заходів безпеки Верховної Ради.
Також доручається телеканалу "Рада" забезпечити створення та трансляцію новин, інших інформаційних та інформаційно-аналітичних матеріалів (в тому числі під час трансляції єдиних інформаційних платформ стратегічної комунікації та марафонів загальнодержавного значення), спрямованих на виконання рішень та нормативно-правових актів щодо забезпечення єдиної інформаційної політики в період дії в Україні воєнного стану.
Як повідомив народний депутат Ярослав Железняк у Телеграмі, постанову підтримав 241 народний депутат.
Проєкт було внесено напередодні - 5 вересня. Його ініціював народний депутат Олександр Божков ("Слуга народу").
Як повідомлялося, Верховна Рада прийняла постанову про роботу у воєнний час.