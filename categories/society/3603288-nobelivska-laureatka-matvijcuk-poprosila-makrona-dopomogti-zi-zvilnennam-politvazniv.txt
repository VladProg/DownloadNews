Голова Центру громадянських свобод Олександра Матвійчук попросила президента Франції Еммануеля Макрона сприяти звільненню політв'язнів.

Як передає Укрінформ, про це Матвійчук написала у Фейсбуці.
“Я мала тривалу зустріч із президентом Франції. Розповіла про українського диригента Юрія Керпатенко. росіяни вбили його за відмову проводити концерт в окупованому Херсоні”, - зазначила Матвійчук.
За її словами, Макрон переконаний, що мир без компромісів неможливий. “Але ми боремося не тільки за звільнення окупованих територій. Ми боремося за звільнення наших людей. Життя людей на окупованих територіях не може бути компромісом. Ми ніколи не залишимо їх на смерть та тортури”, - заявила вона.
Матвійчук зазначила, що мир у нашій частині світу неможливий без правосуддя.
“росіяни вчиняли воєнні злочини у Чечні, Молдові, Грузії, Сирії, Малі, Лівії та інших країнах. Вони десятиліттями лишалися безкарними. Вони повірили, що можуть робити усе, що захочуть. Тому я звернулася до президента Франції із проханням підтримати міжнародний трибунал та притягнути путіна, лукашенка та інших воєнних злочинців до відповідальності”, - заявила голова ЦГС.
Також вона розповіла кілька історій людей, які перебувають у російському полоні. Матвійчук переконана, що Франція має особливу відповідальність за їхні долі, адже вісім років була членом Нормандського формату, який мав би виконати це завдання.
“Я попросила президента Франції допомогти Україні у звільненні усіх військових та цивільних людей, яких утримує росія”, - заявила Матвійчук.
Як повідомляв Укрінформ, лауреатами Нобелівської премії миру 2022 року стали керівник білоруського правозахисного центру "Вясна" Алесь Біляцький, російська правозахисна організація "Меморіал" та українська правозахисна організація "Центр громадянських свобод".
Фото: Oleksandra Matviichuk, Facebook