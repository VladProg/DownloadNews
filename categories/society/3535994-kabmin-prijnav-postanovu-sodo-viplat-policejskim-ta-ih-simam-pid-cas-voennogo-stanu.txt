Уряд прийняв постанову №793 про внесення зміни до постанови Кабінету Міністрів України № 168 «Питання деяких виплат військовослужбовцям, особам рядового і начальницького складу, поліцейським та їх сім’ям під час дії воєнного стану».

Цю постанову було прийнято 7 липня, інформує сайт Міністерства внутрішніх справ, передає Укрінформ.
У МВС України пояснили, що зміни, запроваджені цією постановою, передбачають лише інший підхід у виплаті додаткової винагороди, а не її скасування.
«Так, запроваджено норму виплати до 30 тис. гривень пропорційно часу служби у розрахунку на місяць, а також залежно від місця несення служби та району ведення бойових дій. Саме це дозволить застосувати справедливий підхід до оплати праці та усунути зрівнялівку, здійснювати виплати особовому складу залежно від складності виконуваних завдань», - уточнили у МВС.
Там навели інформацію щодо виплат цих додаткових винагород у кількох ситуаціях. Зокрема, в областях, не віднесених до районів ведення бойових дій, розмір виплати додаткової винагороди становитиме до 10 тисяч гривень. А в областях, визначених районами ведення бойових дій, розмір виплати додаткової винагороди буде до 30 тис. гривень.
При цьому, при виплаті збільшеної додаткової винагороди до 100 тис. гривень застосовуватиметься коефіцієнт залежно від безпосередньої участі у бойових діях, виконання бойових розпоряджень, місця несення служби, виконання інших завдань та заходів з національної безпеки та оборони.
У відомстві також показали дані щодо застосування таких змін на прикладі розмірів виплат для окремих категорій працівників Національної поліції. Зокрема, в інспектора-вибухотехніка в районі, де бойові дії не ведуться, дохід на місяць буде 23 300 грн, з яких 15 000 грн - це грошове забезпечення, 8 300 грн – це додаткова винагорода.
У свою чергу, в інспектора-вибухотехніка, який працює у районі ведення бойових дій, дохід на місяць становитиме 101 600 грн, з яких 15 000 грн - це грошове забезпечення, 86 600 грн – це додаткова винагорода.
А поліцейський патрульної поліції, який працює у районі, де бойові дії не ведуться, матиме дохід на місяць 21 800 грн, з яких 14 800 грн - це грошове забезпечення, 7 000 грн – це додаткова винагорода.
Інший патрульний поліцейський, який працює у районі ведення бойових дій, матиме дохід на місяць 50 100 грн, з яких 14 800 грн - це грошове забезпечення, 35 300 грн – додаткова винагорода.
За інформацією МВС, наразі ці зміни не застосовуються до військовослужбовців ЗСУ.
«Такий підхід щодо пропорційної виплати додаткової винагороди буде застосовуватись для Національної гвардії України та Державної прикордонної служби, Національної поліції, а також осіб цивільного та начальницького складу цивільного захисту ДСНС», - уточнюється у повідомленні.
Як повідомлялося, 13 червня Кабінет Міністрів оприлюднив постанову про реалізацію експериментального проєкту щодо оформлення паспорта громадянина України та паспорта громадянина України для виїзду за кордон громадянам, які перебувають за межами нашої країни.