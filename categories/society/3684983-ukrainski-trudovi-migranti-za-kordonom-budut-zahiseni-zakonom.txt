Парламент ухвалив закон, спрямований на захист трудових мігрантів та боротьбу із шахрайством у працевлаштуванні за кордоном.

Відповідний законопроєкт №2365 в цілому підтримали 268 депутатів, передає Укрінформ з посиланням на Телеграм-канал Ярослава Железняка.
Законопроєкт, зокрема, передбачає скасування ліцензування діяльності суб’єктів господарювання, які надають послуги з посередництва у працевлаштуванні за кордоном, і пропонує запроваджити декларативний принцип здійснення такої діяльності.
Обов’язок ведення переліку суб’єктів господарювання, що надають послуги з посередництва у працевлаштуванні за кордоном, покладено на Міністерство економіки. Надання зазначених послуг без включення до переліку підлягатиме адміністративній відповідальності.
Також адміністративну відповідальність суб’єктів господарювання запроваджено за стягнення з громадян будь-яких гонорарів, комісійних, винагород, інших видів оплати послуг із посередництва у працевлаштуванні в Україні або за кордоном. Отримувати винагороду за свою роботу посередники зможуть тільки від роботодавців, які замовляють їхні послуги.
Згідно із законом, суб’єкт господарювання зобов’язується надавати громадянину до його виїзду для працевлаштування за кордоном, зокрема, проєкт трудового договору (контракту), засвідчений іноземним роботодавцем.
Як повідомлялося, для українців за кордоном створили застосунок I’m Ukrainian. За допомогою застосунку українці можуть знаходити необхідні послуги, варіанти для освіти або працевлаштування, а також корисні освітні курси.