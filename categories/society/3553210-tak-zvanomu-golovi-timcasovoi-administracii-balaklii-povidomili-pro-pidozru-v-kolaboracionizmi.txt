Так званому "голові тимчасової адміністрації" міста Балаклія, що на Харківщині, повідомили про підозру в колабораціонізмі.

Про це інформує пресслужба Офісу генпрокурора, передає Укрінформ.
За даними слідства, після вторгнення рф в Україну підозрюваний пішов на співпрацю з представниками окупаційної адміністрації.
“Чоловік, перебуваючи в м. Балаклія Ізюмського району, добровільно погодився на зайняття посади так званого «голови тимчасової адміністрації м. Балаклія Харківської області»”, - йдеться у повідомленні.
Зазначається, що псевдопосадовець виконує організаційно-розпорядчі та адміністративно-господарські функції у незаконному органі влади.
Як повідомляв Укрінформ, в ОГП поінформували, що правоохоронці повідомили про підозру у колабораційній діяльності так званому «голові адміністрації» одного з населених пунктів Скадовського району Херсонської області та псевдоректорці вищого навчального закладу.
У МВС заявили, що у провадженні Нацполіції знаходилося з початку вторгнення рф на територію України і до середини серпня загалом 1 200 кримінальних проваджень про колабораціонізм.