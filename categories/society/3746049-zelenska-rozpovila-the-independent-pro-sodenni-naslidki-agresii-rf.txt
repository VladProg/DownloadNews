Дружина Президента Олена Зеленська в інтерв’ю британському виданню The Independent наголосила, що Україна бореться не лише за себе, а й за те, щоб зберегти баланс у світі.

Як передає Укрінформ, про це Зеленська написала у Телеграмі.

“Ми постійно чуємо від наших західних партнерів, що вони будуть із нами так довго, як буде потрібно. Але слово “довго” – це не те слово, яке нам варто використовувати. Ми маємо використовувати слово “швидше”, - зауважила Зеленська.
Вона розповіла британському виданню The Independent "про щоденні жахливі наслідки російської агресії. Про загиблих і поранених, про понад 19 тисяч викрадених Росією дітей і понад 200 справ про зґвалтування українців російськими військовими, які розслідують наші прокурори".
Зеленська зазначила, що “говорили на тлі повітряної тривоги в Києві, після чергового обстрілу Кривого Рогу, а вийшло інтерв’ю під час нового російського злочину – кривавої атаки на Покровськ. Журналісти вкотре поцікавилися, як українці все це витримують".

“Але світ має цікавити також те, якими будуть наслідки для нього”, - підкреслила дружина Президента.
За словами Зеленської, “перемога агресора була б найгіршим сценарієм для людства, означала б, що глобальні чинники стримування не працюють. Що будь-хто, хто має владу, силу й достатні фінансові можливості, може робити в цьому світі все, що захоче”.
“Але поки світ платить за мир лише ресурсами, українці віддають за нього свої життя. Рада, що мої колеги – перші леді та джентльмени світу – це усвідомлюють”, - заявила перша леді.
Вона поінформувала, що “саме про усвідомлення загроз для світу, про те, як ми їх сприймаємо і їм протидіємо, говоритимемо на черговому Саміті перших леді та джентльменів на початку осені”.
“Україна бореться не лише за себе, а й за те, щоб зберегти баланс у світі, зокрема моральний”, - наголосила Зеленська.
Як повідомляв Укрінформ, перша леді України Олена Зеленська записала відео про майбутній Саміт перших леді та джентльменів, який відбудеться 6 вересня і буде присвячений ментальному відновленню.
Фото: Офіс Президента