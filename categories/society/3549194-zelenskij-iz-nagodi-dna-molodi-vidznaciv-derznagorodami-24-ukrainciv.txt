Президент України Володимир Зеленський із нагоди Дня молоді відзначив державними нагородами 24 українців.

Про це свідчить указ №571/2022, повідомляє Укрінформ.

Так, відзнаками постановляється нагородити за значні заслуги у зміцненні Української державності, мужність і самовідданість, виявлені у захисті суверенітету та територіальної цілісності України, вагомий особистий внесок у розвиток різних сфер суспільного життя, відстоювання національних інтересів нашої держави і з нагоди Дня молоді.
Зокрема, серед нагород – орден "За заслуги" ІІ ступеня, орден "За заслуги" ІІІ ступеня, орден "За мужність" ІІІ ступеня, медаль "За військову службу Україні", медаль "За врятоване життя", медаль "За працю і звитягу".
Державними нагородами відзначено силовиків, рятувальників, волонтерів, науковців, громадських діячів, спортсменів.
Як повідомляв Укрінформ, Президент України Володимир Зеленський у 2021 році підписав указ, яким переніс святкування Дня молоді в Україні на 12 серпня. Тепер свято збігається у даті з Міжнародним днем молоді.