Експерти розробили довідник із запобігання корупції в органах місцевого самоврядування.

Про це йшлося сьогодні під час круглого столу в Укрінформі «Стан реалізації антикорупційної політики у місцевому самоврядуванні», організованому Центром політико-правових реформ.
“Мета посібника — у простій та доступній формі роз'яснити роль, завдання і функції антикорупційних уповноважених ОМС, надати практичні рекомендації щодо розроблення й організації заходів із запобігання корупційним та пов'язаним з корупцією правопорушеннями в ОМС, допомогти посадовим особам місцевого самоврядування дотримуватися антикорупційного законодавства”, - наголосив директор з наукового розвитку ЦППР Микола Хавронюк.

Нині цей довідник готується до друку. Згодом його поширять серед ОМС.
Експерти вважають, що нині ефективна реалізація антикорупційної політики в органах місцевого самоврядування значно актуалізується у зв’язку з необхідністю розв'язання проблем, пов’язаних з війною та післявоєнним відновленням регіонів України. Це підтверджують й результати соціологічних опитувань, проведених протягом останнього року, згідно з якими корупція, поряд з війною, є найбільшою проблемою в державі.
У ході досліджень експерти Центру політико-правових реформ виявили низку проблем, пов’язаних з організацією роботи із запобігання корупції в ОМС та взаємодії з громадянами, а також напрацювали способи їх вирішення.
Як наголосила експертка ЦППР Ольга Піскунова, зокрема, було проведене опитування «Запобігання корупції в органах місцевого самоврядування» та дослідження антикорупційних програм обласних рад, результати якого є не дуже втішними та які продемонстрували, що питання боротьби з хабарництвом не є серед найактуальніших для місцевої влади. Є чимало випадків, коли в органах місцевого самоврядування антикорупційні програми вже не є актуальними та потребують оновлення.

“Для нас важливо донеси до органів місцевого самоврядування, місцевих рад те, що антикорупційна програма - це документ не просто для галочки, існування якого вимагається відповідно до законодавства. Це програма дій, виконання якої дозволить залучити додаткові кошти на розвиток громад”, - додала вона.
Дослідження експерти провели в рамках проєкту GIZ «Підтримка формування державної політики розвитку місцевого самоврядування та територіальної організації влади в Україні». Метою його є підтримка формування та реалізації державної політики України щодо зміцнення та розвитку місцевого самоврядування відповідно до Європейської хартії місцевого самоврядування, а також підготовка пропозицій щодо завершення реформи місцевого самоврядування та територіальної організації влади.