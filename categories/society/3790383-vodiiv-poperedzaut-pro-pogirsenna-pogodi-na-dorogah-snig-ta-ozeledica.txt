Через погіршення погодних умов в Україні Національна поліція закликає водіїв без нагальної потреби не виїжджати у дорогу.

Як передає Укрінформ, про це Національна поліція повідомляє у Фейсбуці.
"На території кількох областей країни сніг та ожеледиця. У зв’язку з ускладненням погодних умов закликаємо без нагальної потреби не виїжджати в дорогу", - ідеться у повідомленні.
Якщо ж поїздку немає змоги відкласти, у поліції наголосили на важливості неухильного дотримання правил дорожнього руху.
"Водії: будьте особливо уважними поблизу перехресть та пішохідних переходів, дотримуйтесь безпечної швидкості та дистанції. Пішоходи: переходьте дорогу лише у встановлених місцях та носіть на одязі світлоповертальні елементи, які дозволять водіям заздалегідь побачити вас та знизити швидкість руху", - підкреслили у поліції.
Як повідомляв Укрінформ, в Україні з початку доби станом на 12:00 четверга, 22 листопада, внаслідок дорожньо-транспортних пригод, що стались через негоду, загинули троє людей і 57 були травмовані.