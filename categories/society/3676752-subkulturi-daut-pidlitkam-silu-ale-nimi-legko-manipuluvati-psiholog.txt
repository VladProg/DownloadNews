Належність до певної субкультури дає підліткам відчуття сили, їм є на що спиратися, але водночас такими субкультурами дуже легко маніпулювати.

Так прокоментувала Укрінформу ситуацію, яка склалася навколо «флешмобу» ПВК «Редан» підлітковий психолог Діана Житня-Кебас.
«Підлітковий вік – це насамперед сепарація. І «турбулентність», яка хитає юну людину, спричинена необхідністю усвідомити, що вона вже самостійна, «розтотожнитися» з родиною, набувати самостійний життєвий досвід. Але досвіду бракує, і тому вони «кучкуються» з такими ж, як вони, щоб доводити світу: ось ми, ось на що ми здатні – ми самостійні, ми можемо діяти. Флешмоб – це те, що задіює маси, і це – приманка для підлітків, бо якщо маси роблять так, то і я приєднаюся, мені буде безпечніше. Це схоже на «рибний косяк», маленька риба збивається у косяк, щоб здалеку здаватися великою рибою, яку оминатимуть хижаки», – розповіла експерт.
За її словами, знаючи цей механізм, ворог легко починає керувати українськими підлітками.
«Усвідомлюючи цей «гачок», підлітки мали б «не вестися», бо якщо «вестися», то перемагають вороги, а так не мало б бути», – підсумувала Житня-Кебас.
Як повідомлялося, станом на ранок 1 березня у різних регіонах України відбулося вже 41 зібрання молоді у рамках нового молодіжного руху ПВК «Редан».
Раніше, 27 лютого, у поліції повідомили, що у Харкові через російський «флешмоб» мала відбутися масова бійка між підлітками, але цьому вчасно завадили правоохоронні органи. Неповнолітні є прихильниками субкультури ПВК «Редан» з відсилкою до аніме «Hunter x Hunter». Послідовники цієї нової субкультури нібито виступають проти так званих гопників і загалом хуліганів, скінхедів та осіб «неросійської» зовнішності.
У деяких російських містах уже відбулися затримання неповнолітніх, які влаштовували бійки з футбольними фанатами.
Останніми днями у Тік-Тоці з’явилися відео, що свідчать про те, що ця субкультура поширюється вже і в українських містах. Символом субкультури є білий павук на чорному тлі з цифрою «4». Вважається, що рух виник навесні 2022 року.
Детальніше читайте в матеріалі на сайті Укрінформу.