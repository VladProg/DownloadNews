Притягнення винних за неналежне утримання укриттів до відповідальності та контроль стану сховищ триватиме до кінця червня, наразі є перші кадрові рішення.

Про це зазначив заступник керівника Офісу Президента Олексій Кулеба у Телеграмі, передає Укрінформ.
«Маємо перші кадрові рішення. Йдеться про місто Київ, Київську, Житомирську, Сумську області. А також Харків, Запоріжжя, Миколаїв, Херсон. Це ще не всі рішення. Притягнення винних до відповідальності, як і контроль стану укриттів, триватиме до кінця червня», - підкреслив він.
Водночас Кулеба підкреслив, що одночасно також триває облаштування бомбосховищ.
«Вони мають бути обладнані, підготовлені належним чином, кожен повинен мати безперешкодний доступ. Над цим сьогодні працюють усі разом - виконавча влада та органи місцевого самоврядування», - пояснив заступник очільника ОП.
Він додав, що тепер укриття - об'єкти стратегічного значення, тобто за неналежний стан та закриті сховища буде посилена відповідальність посадових осіб.
Також, за словами Кулеби, впроваджуються системні перевірки укриттів.
Як повідомлялося, РНБО на засідання 23 червня доручила Кабінету Міністрів, обласним і місцевим органам влади вжити заходів для притягнення до дисциплінарної відповідальності осіб, під відповідальністю яких перебувають укриття в незадовільному стані, та забезпечити системні перевірки сховищ стратегічного значення.
У вівторок, 27 червня уряд погодив звільнення низки керівників РДА та винесення доган.