Голова Національного агентства з питань запобігання корупції Олександр Новіков та директор Спеціальної служби розслідувань Литви Лінас Пернавас підписали меморандум про співпрацю між відомствами.

Про це повідомляє Укрінформ із посиланням на НАЗК.
«Литовська Республіка має величезний досвід боротьби з корупцією та формування політики доброчесності на всіх рівнях держави. Ми готові переймати цей досвід, а найголовніше — ділитися своїм досвідом створення унікальної цифрової інфраструктури з розбудови доброчесності», — зазначив Новіков.

Керівник Спецслужби розслідувань Литви розповів про історію розвитку відомства та напрацьований досвід. Зокрема, Пернавас указав на ключову роль ефективних управлінських моделей та антикорупційної освіти для розбудови політики доброчесності.

«Ми не можемо змінити менталітет людей за один день, саме тому ми працюємо з управлінцями в бізнесі й державному секторі, а також з керівниками закладів освіти та вчителями, які здатні впливати на формування доброчесної поведінки суспільства», – розповів Пернавас.
Зі свого боку Новіков поділився з литовським колегою українським досвідом впровадження освіти доброчесності та розповів про розроблений НАЗК посібник для керівників з розбудови доброчесної організації.
Як повідомлялося, НАЗК та Міжнародна антикорупційна академія підписали меморандум про співпрацю для забезпечення навчання посадовців у рамках процесу відбудови.
Фото: НАЗК