У Міністерстві охорони здоров’я нагадали, скільки має тривати урок дистанційно в умовах воєнного часу.

Як передає Укрінформ, про це МОЗ повідомляє в Телеграмі.
“Для багатьох батьків відкритим питанням залишається, наскільки правильно організований процес дистанційного навчання та скільки мають тривати уроки на дистанційці”, - ідеться у повідомленні.
У МОЗ поінформували, що від 9 вересня оновлено обовʼязковий регламент тривалості занять у режимі реального часу в умовах воєнного стану.
Зокрема за цим регламентом тривалість занять для учнів 1-2-х класів – два уроки по 30 хвилин або три – по 20 хвилин.
Для учнів 3-4-х класів – два уроки по 45 хвилин або три – по 30 хвилин, або чотири – по 20 хвилин.
Для учнів 5-6-х класів – два уроки по 45 хвилин або три – по 35 хвилин, або чотири – по 25 хвилин, для 7-9-х класів – два уроки по 45 хвилин або три – по 40 хвилин, або чотири – по 30 хвилин, або п’ять – по 25 хвилин, для 10-11-х класів – три уроки по 45 хвилин або чотири – по 35 хвилин, або п’ять – по 30 хвилин, або шість – по 25 хвилин.
Для учнів, які перебувають за кордоном та здобувають освіту у другу зміну, заняття мають починатись не пізніше 16:00, а для учнів 1-4 класів, які перебувають за кордоном, допускається організація занять у другу зміну.
Як повідомляв Укрінформ, міністр освіти і науки Сергій Шкарлет звернувся до начальників обласних військових адміністрацій, керівників департаментів (управлінь) освіти і науки та керівників закладів освіти щодо визначення формату навчання з 17 жовтня. У Міносвіти зазначили, що формат навчання дитини - очний, дистанційний чи змішаний - повинні визначити батьки.