Верховна Рада підтримала у першому читанні зміни до Сімейного кодексу щодо можливості подання позову про розірвання шлюбу протягом вагітності дружини та протягом одного року після народження дитини.

Про це народний депутат із парламентської фракції "Голос" Ярослав Железняк повідомив у Телеграмі, передає Укрінформ.
Він уточнив, що за ухвалення законопроєкту №5492 за основу проголосували 232 депутати.
Метою документа є усунення перешкод у реалізації права на шлюб та права на його розірвання, що матиме наслідком, у тому числі, усунення порушення прав людини та випадків можливої дискримінації.
Водночас проєкт закону спрямований на запобігання та захист осіб, які страждають від домашнього насильства.
Документом пропонується виключити частини другу, третю та четверту статті 110 СК України, які регулюють питання неможливості подання позову про розірвання шлюбу протягом вагітності дружини та протягом одного року після народження дитини.
Також законопроєктом пропонується доповнити статтю 111 СК України частиною другою: «У випадку, коли причиною розірвання шлюбу є ознаки вчинення домашнього насильства, незалежно від результатів розгляду цивільних, кримінальних чи адміністративних справ щодо домашнього насильства, заходи, передбачені частиною першою цієї статті, судом не застосовуються».
Очікується, що ухвалення закону усуне перешкоди у реалізації права особи на розірвання шлюбу, що, серед іншого, допоможе особі припинити домашнє насильство у випадках його наявності та захиститися від нього.
Нині відповідно до ч. 2 ст. 110 СК України, позов про розірвання шлюбу не може бути поданий протягом вагітності дружини та року після народження дитини, крім випадків, коли один з подружжя допустив протиправну поведінку, яка містить ознаки кримінального правопорушення, щодо другого з подружжя або дитини.
Крім того, Сімейний кодекс встановлює ще дві підстави для розірвання шлюбу у подібних випадках (ч 3 і 4 ст. 110 СК): чоловік і дружина мають право подати позов про розірвання шлюбу протягом вагітності дружини, якщо батьківство зачатої дитини визнане іншою особою; чоловік і дружина мають право подати позов про розірвання шлюбу до досягнення дитиною року, якщо батьківство щодо неї визнане іншою особою, або за рішенням суду відомості про чоловіка як батька дитини виключено з актового запису про народження дитини.
Як повідомлялося, щороку в Україні, за інформацією Програми розвитку ООН (ПРООН), в результаті домашнього насильства гинуть 600 жінок.