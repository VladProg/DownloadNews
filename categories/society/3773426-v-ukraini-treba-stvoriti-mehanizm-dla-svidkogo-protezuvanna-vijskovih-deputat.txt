В Україні потрібно створити механізм, що забезпечить можливість якнайшвидшого протезування учасників бойових дій.

На цьому наголосив народний депутат Тарас Тарасенко (фракції «Слуга народу») на пресконференції в Укрінформі.
«Якщо ми говоримо більш конкретно про саме про ... поранення, то зараз мною як головою міжфракційного об'єднання реабілітаційних сил України ініційована нарада у Прем'єр-міністра щодо питання протезування», - сказав він.

Парламентарій зазначив, що на сьогодні в Україні немає відповідних стандартів і протезування «хлопці, дівчата чекають у чергах дуже довго».
Тому й ініціюється нарада, щоб зібрати всі профільні міністерства і напрацювати «необхідний механізм, єдину систему для того, щоб постраждалі учасники бойових дій могли швидко отримати допоміжний засіб та швидко відновити себе», сказав Тарасенко.
«Саме швидке протезування і швидка реабілітація - найкраще для якнайшвидшого відновлення особи», - наголосив політик.
Як повідомляв Укрінформ, у Міністерстві соціальної політики підготували дашборд з інформацією про виробників допоміжних засобів реабілітації.
В Урядовому контактному центрі з вересня запрацювала гаряча лінія з питань реабілітації та протезування військовослужбовців.