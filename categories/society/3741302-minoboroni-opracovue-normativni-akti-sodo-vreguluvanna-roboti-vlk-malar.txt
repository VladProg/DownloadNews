Міністерство оборони опрацьовує нормативні акти щодо врегулювання роботи військово-лікарських комісій.

Про це в ефірі загальнонаціонального телемарафону «Єдині новини» сказала заступниця міністра оборони Ганна Маляр, передає Укрінформ.
"Система військової медицини, в тому числі ВЛК, не була готова до збільшення кількості військовослужбовців на сотні тисяч. Вона обслуговувала 215 тисяч, що передбачалося за законом, це відкрита цифра. Під час війни виклики дуже серйозні, зокрема і за кількістю людей. Систему довелося змінювати докорінно, насамперед ухвалювалися закони. Це не швидкий процес... у нас ухвалені зміни до двох законів, які вже підписані Президентом. І зараз ми по деяких з них працюємо над підзаконними нормативними актами для того, щоб вони якнайшвидше запрацювали", - розповіла Маляр.
Так, за її словами, внесені зміни до статуту внутрішньої служби Збройних сил, до Основ законодавства України про охорону здоров'я.
Маляр зауважила, що питання інформації щодо військовослужбовців є дуже чутливим, навіть якщо це стосується довідок.
"І збір, і фіксація цієї інформації не завжди можлива за тими самими стандартами, що для цивільних осіб. Тому тут є певні нюанси і певні складнощі", - сказала вона.
На запитання щодо черг при проходженні ВЛК Маляр зауважила, що ця проблема мала бути вирішена за рахунок електронних черг. Втім, за її словами, причина того, що черги досі є, може бути і в організаційних питаннях та некоректному розподілі.
"Зараз ми комплексно працюємо. Я допускаю, що людський фактор є, і за рахунок десь слабкої організації можуть залишатися черги. Але ми з цим працюємо, і я прошу повідомляти, де вони формуються. Ми в кожному окремому випадку будемо розбиратися, чому там черги", - сказала Маляр.
Заступниця міністра нагадала, що на сайті Міністерства оборони у відкритому доступі є Довідник пораненого, в якому можна знайти відповіді та алгоритми дій з багатьох питань, зокрема лікування, проходження ВЛК, подальшої реабілітації, відновлення документів, довідок.
Як повідомляв Укрінформ, 24 червня, уряд затвердив план заходів з оптимізації процесів військово-лікарської експертизи на 2023 рік. Він має на меті забезпечити військовослужбовців належним і швидким сервісом проходження ВЛК та зменшити навантаження на заклади охорони здоров’я в системі Міноборони, інших складових сил оборони та комунальних закладах охорони здоров’я.