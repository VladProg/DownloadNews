Вільно володіє англійською мовою лише 1,1% опитаних українців, а 43,8% опитаних зовсім її не знають.

Про це директор соціологічної служби Центру Разумкова Андрій Биченко повідомив на пресконференції в Києві, передає кореспондент Укрінформу.
«Ми провели опитування щодо того, як би самі громадяни оцінили власний рівень володіння англійською мовою. Бачимо, що майже 44% опитаних... зазначили, що зовсім не знають англійської мови», - поінформував він.
Водночас 26,9% респондентів зазначили, що в окремих словах і простих фразах орієнтуються, але читати, писати або говорити англійською мовою зовсім не можуть.
19,2% громадян відповіли, що можуть трохи читати, писати або говорити ангійською, але погано.
Серед опитаних українців можуть читати, писати та говорити англійською, але не володіють нею вільно 7,5%.
Натомість лише 1,1% респондентів вільно володіють англійською мовою.
Опитування проводилося соціологічною службою Центру Разумкова з 5 по 11 липня в межах проєкту Програми MATRА, що фінансується посольством Королівства Нідерландів в Україні.
Загалом опитано 2017 респондентів віком від 18 років. Теоретична похибка вибірки не перевищує 2,3%.