Екскерівника Миколаївської окружної прокуратури визнали винним у державній зраді і засудили до довічного позбавлення волі.

Про це у Телеграмі повідомляє Офіс генерального прокурора, передає Укрінформ.
«За підтримання публічного обвинувачення прокурорів Спеціалізованої прокуратури у військовій та оборонній сфері Південного регіону колишнього керівника Миколаївської окружної прокуратури визнано винним у державній зраді (ч. 2 ст. 111 КК України)», - йдеться у повідомленні.







Екскерівника Миколаївської окружної прокуратури визнали винним у держзраді і засудили до довічного позбавлення волі / Фото: Ніна Ляшонок, Укрінформ


































Зазначається, що прокурори просили максимально можливе покарання ‒ довічне ув’язнення.

«Суд, врахувавши наявні доводи та позиції обох сторін, призначив йому покарання – довічне позбавлення волі з конфіскацію належного майна», - підкреслили в Офісі генпрокурора.
У суді довели, що на початку березня 2022 року колишній керівник окружної прокуратури з власної ініціативи сприяв державі-агресору у веденні війни проти України.
Як повідомлялося, за даними правоохоронців, екскерівник Миколаївської окружної прокуратури Микола Герман передавав спецслужбам рф за завданням кураторів інформацію про наслідки обстрілів Миколаївщини, кількість загиблих і поранених, паролі для проходження блокпостів, персональні дані військовослужбовців, фіксував роботу ДСНС з ліквідації обстрілів, збирав та надавав інформацію про місце дислокації військових підрозділів.