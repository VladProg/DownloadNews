Міністерство культури та інформаційної політики закликає українців запалити свічку для вшанування жертв Голодомору.

Як передає Укрінформ, про це МКІП повідомляє у Телеграмі.
“26 листопада о 16:00 долучіться до загальнонаціональної хвилини мовчання. Понад 4 500 000 українців у 1932-1933 роках стали жертвами Голодомору. Морячи голодом, їх вбивали через національну ідентичність. Сьогодні вбивці мають інші імена та зброю, але той самий мотив”, - ідеться в повідомленні.

Обов’язком українців є вшанування пам’яті убитих голодом. В умовах повномасштабної війни це можна зробити, долучившись до акції “Запали свічку”.
В МКІП закликають українців по всьому світу і громадян інших країн засвітити вогники у вікнах як вияв скорботи за загиблими, віри в перемогу України й готовності докласти зусиль, щоб геноциди не повторювалися.
Як повідомляв Укрінформ, Голодомор забрав мільйони життів українців. Цього року кремль розв’язав проти українського народу чергову війну на знищення і не приховує намірів вчинити геноцид. Сучасні російські воєнні злочинці намагаються повторити в Україні те, що вже робили їхні попередники: тотальний контроль, терор, депортації, вилучення майна та продовольства.