Президент Володимир Зеленський зустрівся з працівниками АТ «Українська залізниця» та вручив їм державні нагороди з нагоди професійного свята.

Як передає Укрінформ, про це повідомляє пресслужба глави держави.
«Ми разом пройшли вже 254 дні повномасштабного вторгнення. І важливо не тільки те, що ми пережили за цей час, а й те, що ми зберегли людяність, здатність допомагати одне одному попри все», – зазначив Зеленський.
Президент наголосив, що завдяки роботі української залізниці врятовано тисячі життів, попри те, що залізничники працювали під ворожими обстрілами.
«Робота української залізниці демонструє це дуже добре – демонструє, як ви захищали нашу державу впродовж цих більш, як восьми місяців», – сказав він.

Зеленський акцентував, що з перших годин повномасштабного російського вторгнення залізничники зуміли перебудувати свою роботу відповідно до нових умов, що дало змогу зберегти ефективність перевезень.
Так, за словами глави держави, з початку повномасштабної російської агресії завдяки роботі залізничників мільйони українців були евакуйовані з районів бойових дій.
«Повноцінно забезпечується оборона нашої держави. Підтримується наша економіка. Сотні тисяч робочих місць у різних галузях економіки залежать від чіткості роботи кожного й кожної з вас. І це добробут мільйонів людей», – переконаний Президент.
Він також відзначив вагомий внесок Укрзалізниці в подолання кризи з пальним і зауважив, що нині працівники підприємства допомагають боротися з енергетичним терором агресора.
Крім того, глава держави нагадав, що після звільнення тимчасово окупованих територій від росіян українські залізничники намагаються якнайшвидше відновити сполучення з містами й районами, із яких вигнали ворога.






Зеленський поспілкувався з залізничниками і вручив їм державні нагороди / Фото: Офіс Президента














































«Робота залізниці повністю відображає наш український дух – сміливість, завзяття, щира праця, впевненість, що ми своєї волі нікому не віддамо», – констатував Президент.
Зеленський вручив державні нагороди працівникам «Укрзалізниці», які відзначені за особистий внесок у розвиток залізничного транспорту, самовідданість і високий професіоналізм, виявлені в забезпеченні функціонування об’єктів залізничної інфраструктури в умовах воєнного стану.
У свою чергу міністр інфраструктури Олександр Кубраков відзначив, що з початком повномасштабного вторгнення рф Укрзалізниця зуміла надзвичайно швидко налагодити роботу відповідно до потреб воєнного стану.

«Перехід на воєнні рейки відбувся дуже швидко. Багато було зроблено з 24 лютого. Це і евакуація, і підтримка всієї економіки. Багато чого ми потребували з погляду нашого експорту. Коли не працювали порти – працювала залізниця, коли не було експорту аграрної продукції морем – експортувала залізниця», – сказав він.
Як повідомлялося, 4 листопада в Україні відзначають День залізничника.