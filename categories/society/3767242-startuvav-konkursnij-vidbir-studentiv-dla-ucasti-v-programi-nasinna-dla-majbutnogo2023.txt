В Україні розпочався конкурсний відбір студентів для участі у всесвітній освітній програмі «Насіння для майбутнього-2023» (Seeds for the Future), яка відбудеться з 6 до 13 листопада в Києві.

Про це Укрінформу повідомили у пресслужбі компанії «Хуавей Україна».
Як зазначається, до фінального відбору потраплять 20 найкращих українських студентів, які упродовж програми навчатимуться і працюватимуть у проєктних групах із менторською підтримкою, розробляючи стартапи для вирішення соціальних і екологічних проблем. Найбільш успішні студенти будуть запрошені на оплачуване стажування в «Хуавей Україна». За результатами програми найкращі стартапи з усього світу змагатимуться за право участі у міжнародному конкурсі Tech4Good Startup Sprint із призовим фондом 100 тис. дол., відбір до якого стартує у грудні 2023 року.
Учасниками «Насіння для майбутнього» зможуть стати студенти університетів (технічних та нетехнічних спеціальностей) з високими результатами навчання і прагненням працювати у сфері інформаційно-комунікаційних технологій, які живуть в Україні, активно цікавляться технологіями, хочуть працювати у сфері ІКТ та використовувати технології в різних галузях. До участі запрошуються студенти бакалаврату та магістратури, а також випускники, які отримали диплом у 2023 році.
Конкурсний відбір триває до 6 жовтня 2023 року. Для реєстрації потрібно заповнити онлайн-форму за посиланням. Зареєстровані студенти та випускники отримають запрошення на онлайн-співбесіду українською та англійською мовами. Після успішного проходження співбесіди учасники отримають інструкції щодо самостійного проходження онлайн-курсів і навчальної програми в Києві.
Як повідомили у компанії, в рамках програми учасники вивчатимуть технологічні тренди, 5G, штучний інтелект, хмарні обчислення, енергетику, основи створення стартапів тощо.
Програма «Насіння для майбутнього» у 2023 році складається із:
онлайн-тренінгів з іспитами на платформі Seeds for the Future Academy, які необхідно пройти і скласти самостійно до 4 листопада 2023 року;
навчальної програми за особистої участі студентів, яка відбудеться з 6 до 13 листопада 2023 року в м. Київ.
Для відібраних учасників проживання, харчування та проїзд Україною безоплатні. Мова навчання — англійська. Після проходження обов'язкових курсів із тестами, участі у проєктних групах зі створення стартапів учасники отримають сертифікат. Деталі — на сайті. Із запитаннями студенти можуть звернутися до старшої менеджерки зі зв’язків із громадськістю компанії «Хуавей Україна» Аліни Севастюк: sevastiuk.alina@huawei.com, +380 95 462 82 82.
Всесвітня програма «Насіння для майбутнього» є головною соціальною програмою компанії Huawei. Ця багаторічна ініціатива спрямована на розвиток навичок у сфері інформаційно-комунікаційних технологій (ІКТ), підтримку лідерів майбутнього та спільнот у цифровому світі. З моменту заснування в Таїланді у 2008 році програма «Насіння для майбутнього» проводиться в 139 країнах і регіонах по всьому світу. У ній взяли участь понад 15 тис. студентів. В Україні програма «Насіння для майбутнього» стартувала в 2016 році за підтримки Міністерства освіти та науки. Участь у програмі взяли понад 100 українських студентів.