В Україні 50-60% батьків обирають дистанційну форму навчання для своїх дітей з 1 вересня.

Про це освітній омбудсмен Сергій Горбачов повідомив під час брифінгу в Медіацентрі Україна — Укрінформ.
"50-60% батьків зараз обирають дистанційну форму навчання з 1 вересня, оскільки вони не впевнені в безпеці дітей, які підуть до школи. Насправді це дуже сумна цифра, вона мене дійсно пригнічує, і для цього є об'єктивні підстави. Я вважаю, для нас дуже важливо мати очне навчання там, де це важливо. Якщо аналізувати ситуацію наразі, то я дуже просив би всюди, де це можливо, починати офлайн навчання насамперед з початкової школи. Бо початкова школа - 1-4 класи - найбільш вразливі до недоліків дистанційної освіти", - сказав Горбачов.
Також він зазначив, що дуже важливо підтримувати зв'язок українських дітей за кордоном з українською освітою. За його словами, дуже невелика кількість дітей за кордоном мають можливість вивчати українську мову, українську літературу, історію України.
"Ми, якщо хочемо зберегти наших громадян, і зробити так, щоб вони потім могли повернутися в Україну, ми маємо подбати про те, щоб наші діти не втрачали зв'язок з Україною. Бо зараз в цьому сенсі у нас є величезна проблема. І цю проблему треба вирішувати на рівні міждержавних угод", - наголосив освітній омбудсмен.
Як повідомляв Укрінформ, 20 липня під час селекторної наради з очільниками регіонів прем’єр-міністр Денис Шмигаль заявив, що навчальний рік має розпочатися з 1 вересня в очному режимі там, де це можливо, а захисні споруди цивільного захисту закладів освіти мають бути приведені в готовність до використання за призначенням.