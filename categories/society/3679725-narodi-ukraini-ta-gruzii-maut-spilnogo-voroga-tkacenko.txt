Міністр культури та інформаційної політики Олександр Ткаченко наголошує, що народи України та Грузії мають спільного ворога.

Про це міністр написав у Телеграмі, передає Укрінформ.
«Українці та грузини мають спільні болі, спільні цінності, спільні політичні цілі. Ми маємо спільного ворога», – зазначив Ткаченко.
Він додав, що Україна підтримує грузинський народ у питаннях збереження суверенітету, територіальної цілісності та курсу європейської інтеграції.
«Ми стримуємо агресію на нашій землі та таким чином допомагаємо розв'язати проблему російського імперіалізму й іншим постраждалим країнам, зокрема й Грузії», – підкреслив Ткаченко.
Як повідомлялося, 7 березня під грузинським парламентом у Тбілісі відбулася масштабна акція проти двох законопроєктів – «Про прозорість іноземного впливу», що стосується недержавних організацій і медіа, які отримують іноземне фінансування, та «Про реєстрацію іноземних агентів», що стосується фізичних і юридичних осіб. Головним гаслом протестувальників стало: «Ні – російському закону в Грузії».
Під час акції протесту в Тбілісі правоохоронці затримали 66 осіб.