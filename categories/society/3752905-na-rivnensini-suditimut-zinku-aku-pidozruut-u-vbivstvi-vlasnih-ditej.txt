На Рівненщині сьогодні, 25 серпня, суд обиратиме запобіжний захід матері, яку підозрюють у вбивстві двох її синів.

Як передає Укрінформ, про це повідомляє Рівненська обласна прокуратура.
«Правоохоронці затримали жінку, допитали та повідомили про підозру, а сьогодні суд обиратиме їй запобіжний захід», – йдеться у повідомленні.
Як зазначається, досудовим розслідуванням встановлено, що 23 серпня приблизно об 11 годині, жінка, перебуваючи спільно зі своїми малолітніми синами 7 та 6 років на водоймі, яка розташована в межах колишнього кар'єру у Вараському районі, вирішила позбавити їх життя, втопивши.
Старшого сина вона із застосуванням фізичного примусу занурила у воду і утримувала його в такому положенні до моменту припинення ним супротиву.
Вийшовши на берег, жінка взяла за руку меншого сина та повела його до дерев’яного помосту, під яким була значна глибина, й штовхнула у воду, знаючи, що той не вміє плавати. При цьому стояла на тому ж помості і споглядала неминучість утоплення.
Як додала поліція Рівненської області у Телеграмі, "невдовзі до водойми прибіг 37-річний батько - одного із синів він зумів дістати самотужки. Проте реанімаційні заходи не дали результату — хлопчик помер. Іншу дитину дістали водолази".
Зазначається, що жінку затримали, вона перебуває в ізоляторі тимчасового тримання. З нею спілкувалися слідчі із залученням профільних спеціалістів. У скоєному вона зізналася.
Як повідомляв Укрінформ, на Чернігівщині поліцейські затримали киянина, який підозрюється у вбивстві і спаленні тіла колишнього банкіра.