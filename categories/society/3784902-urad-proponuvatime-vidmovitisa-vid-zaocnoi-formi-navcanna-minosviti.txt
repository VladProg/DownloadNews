Уряд буде пропонувати відмовитися від заочної форми навчання та замінити її дистанційною.

Про це в ефірі загальнонаціонального телемарафону "Єдині новини" сказав заступник міністра освіти та науки Михайло Вінницький, передає Укрінформ.
"У законопроєкті, який був поданий спочатку до ВР, була пропозиція не здійснювати набір на заочну форму наступного року, а було рішення Комітету з питань освіти, науки та інновацій, щоб цю норму зняти. Але треба розуміти, що у нас на черзі наступний законопроєкт, який має йти як урядовий, де ми пропонуємо міністерству все-таки відмовитися від заочної форми навчання і повністю замінити її дистанційною формою. І так само гнучкою формою денної форми, так званою індивідуальною траєкторією, де може бути менше навантаження за денною формою, що дасть можливість студенту одночасно навчатися і працювати", - розповів Вінницький.
За його словами, заочна форма, яка увійшла до української системи освіти як своєрідний рудимент радянської, себе вичерпала.
"За останні три роки в Україні сильно розвинулася дистанційна форма. В силу того, що був ковід, зараз повномасштабне вторгнення, технічно покращена дистанційна форма і зараз вона активно розвивається, у тому числі в асинхронних форматах, де здобувач освіти не обов'язково має бути присутній разом із викладачем під час навчання. Це виявляється значно більш ефективним, ніж заочна форма", - переконаний заступник міністра.
Він зазначив, що зараз заочна форма навчання, на жаль, не свідчить про якість освіти, а скоріше про отримання "корочки".
Вінницький додав, що будь-які трансформації у сфері вищої освіти пропонуються для вступників у 2024 році, тому ті, хто вже вступив за певною формою навчання, завершать навчання за тією формою, на яку вступали.
Він висловив сподівання, що парламент посприяє у запровадженні цих змін.
Як повідомляв Укрінформ, Верховна Рада ухвалила правила вступу у виші у 2024 році. Також у 2024 році згідно із змінами у законодавству не будуть проводити ДПА у 4, 9 та 11 класах. Натомість для випускників початкової школи проведуть пілотне ДПА.