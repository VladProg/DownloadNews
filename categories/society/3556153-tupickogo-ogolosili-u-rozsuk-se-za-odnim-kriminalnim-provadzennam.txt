Голосіївський райсуд Києва оголосив у розшук колишнього голову КСУ Олександра Тупицького по ще одному кримінальному провадженню – щодо підбурювання до несанкціонованого втручання у роботу автоматизованої системи «Клієнт Казначейства – Казначейство».

Про це поінформувала пресслужба ДБР, передає Укрінформ.
«Голосіївський районний суд міста Києва оголосив у розшук колишнього Голову Конституційного Суду України по ще одному кримінальному провадженню. Також експосадовцю обрано запобіжний захід у вигляді тримання під вартою», - йдеться у повідомленні.
У ДБР зазначили, що це судове рішення дасть змогу українським правоохоронцям клопотати перед судом про екстрадицію обвинуваченого в Україну.
За інформацією відомства, ексголова КСУ обвинувачується у підбурюванні до несанкціонованого втручання у роботу автоматизованої системи «Клієнт Казначейства – Казначейство» та пособництві такому втручанню з боку головного бухгалтера КС (чч. 4, 5 ст. 27, ч. 2 ст. 361 КК України). Санкція статті передбачає покарання у вигляді позбавлення волі на строк до 5 років.
У ДБР нагадали, що 5 листопада 2021 року працівники ДБР за процесуального керівництва Офісу генпрокурора направили до суду обвинувальний акт у цій справі.
Подільський райсуд Києва 29 липня 2022 року вже обрав щодо ексголови КСУ запобіжний захід у вигляді тримання під вартою у справі і звернув у дохід держави суму застави, внесеної за обвинуваченого.
Уточнюється, що у цьому кримінальному провадженні 27 травня 2022 року Тупицького було оголошено у міжнародний розшук і основою для його оголошення у міжнародний розшук стали матеріали ДБР про встановлення його місцеперебування в Австрії.
У відомстві зазначили, що у жовтні 2018 року в одному з кафе столиці експосадовець, який тоді обіймав посаду заступника голови КС, підкупив свідка у кримінальному провадженні.
Окрім того, як поінформували у пресслужбі, ексголова КСУ у 2018 та 2019 роках надавав неправдиві покази у справі протиправного заволодіння майновими активами «Зуївського енергомеханічного заводу», що знаходиться у місті Зугресі Донецької області.
Як повідомлялося, суд обрав для колишнього голови Конституційного Суду Олександра Тупицького запобіжний захід у вигляді тримання під вартою, що дозволяє клопотати про його екстрадицію з Австрії.