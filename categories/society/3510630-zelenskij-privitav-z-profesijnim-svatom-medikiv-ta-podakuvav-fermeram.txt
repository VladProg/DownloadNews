Президент України Володимир Зеленський подякував усім лікарям та медсестрам за десятки тисяч врятованих життів військових та цивільних українців в День медичного працівника і висловив слова підтримки фермерам, які обороняли свої громади та забезпечували посівну під час війни.

Як передає Укрінформ, про це він заявив під час традиційного відеозвернення.
«Хочу подякувати сьогодні всім нашим лікарям, усім українським медичним сестричкам, які від 24 лютого – буквально на передовій. Дякую за десятки тисяч других днів народження, які ви подарували нашим військовим, нашим цивільним, нашим українським дітям. Дякую за порятунок життів на фронті, за порятунок у лікарнях, в госпіталях по всій нашій державі», - наголосив Президент.
Він відзначив, що українські лікарі – це безліч прикладів надзвичайного героїзму тих, хто робив операції під обстрілами, хто працював у блокаді в Маріуполі, хто витримав окупацію, полон і навіть у таких умовах рятував життя.
Крім того, глава держави подякувати українським фермерам, які обороняли свої громади навіть голіруч, хто попри війну забезпечив посівну кампанію.
Зеленський наголосив, що зараз, коли росія заблокувала український експорт через чорноморські порти, увесь світ побачив, хто такі насправді українські фермери й чого варта праця нашого агросектору.
Також Президент звернувся до всіх батьків та подякував за те, що виховали своїх дітей хорошими, порядними, сміливими людьми, які захищають державу та роблять усе, щоб допомогти своїм ближнім пройти час війни.
В День батька він наголосив: «Українська сміливість, яка так надихає світ, українська свобода, яка посилює всю Європу, можливі лише тому, що українські батьки й матері виховали саме таких дітей. Дітей з розумінням, що таке цінності, здатних бути справжніми героями», - заявив Зеленський.

Як повідомлялось, 19 червня в України відзначають День медика, День батька і День фермера.