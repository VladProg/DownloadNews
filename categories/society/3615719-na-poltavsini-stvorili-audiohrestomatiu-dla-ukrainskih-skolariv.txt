На Полтавщині створили першу в Україні аудіохрестоматію з творами шкільної та позашкільної програми.

Про це Укрінформу повідомив ініціатор проєкту, голова Полтавської обласної ради Олександр Біленький.
"Попри постійні тривоги і віялові відключення світла освітній процес триває, і ми намагаємося його урізноманітнити та зробити доступнішим. Тепер школярам необов’язково мати при собі підручник із літератури – твори доступні в інтернеті. Їх можна слухати онлайн чи офлайн, коли немає світла”, – прокоментував Біленький.
Хрестоматія доступна для прослуховування на створеному ним Ютуб-каналі “Вінілосховище”. До Дня української мови та писемності, 9 листопада, там з'явилися 43 твори для учнів 5 класу, які навчаються за програмою Нової української школи. Література для старших класів буде начитана після укладання відповідних програм. Також голова облради обіцяє, що невдовзі на каналі з'являться твори української та світової класики, позапрограмна фантастика та пригодницькі романи.
Автори проєкту висловили подяку літературним консультантам: кандидатці філологічних наук, доцентові, завідувачці кафедри української літератури Полтавського національного педагогічного університету імені В. Г. Короленка Вірі Мелешко, завідувачці відділу розвитку суспільних, гуманітарних та мистецьких дисциплін Полтавської академії неперервної освіти ім. М. В. Остроградського Ользі Коваленко, доцентові кафедри української мови та літератури Державного вищого навчального закладу «Донбаський державний педагогічний університет» Віктору Разживіну.
Начитали твори провідні актори Полтавського академічного музично-драматичного театру імені М. В. Гоголя Богдан та Ольга Чернявські. Аранжування – композитора Олега Писаренка.