Історики Тімоті Снайдер, Сергій Плохій та Ярослав Грицак приєдналися до проєкту «Українська історія: глобальна ініціатива», який об’єднав 90 науковців навколо масштабної дослідницької програми з вивчення глибинної історії України.

Презентація проєкту відбулась у Британському музеї 27 листопада, повідомили Укрінформу у пресслужбі Фонду Віктора Пінчука.
«Українська історія: глобальна ініціатива» має на меті створити глибинну історію земель сучасної України і народів, які їх населяли. Завдяки використанню нових технологій ініціатива створюватиме нову міждисциплінарну модель історії і стане спільною роботою близько 50 українських та 40 міжнародних науковців. Вони розроблятимуть близько 70 тем, досліджуючи їхні зв’язки та взаємозалежність», - повідомили у фонді.

У межах цієї трирічної програми українські історики та їхні колеги з усього світу досліджуватимуть такі теми, як початок розселення людства, поширення індоєвропейських мов, відносини між класичною Грецією та Чорноморським регіоном, Європа епохи вікінгів, відносини між Візантією та Києвом, а також сучасні питання націєтворення та імперії.

«Україну» тут слід розуміти в дуже широкому контексті, як її землі та народи, які заселяли їх від самого початку. Можна багато цікавого сказати про походження нашої мови, про бронзову добу, про Середньовіччя, про сучасність від амазонок до вікінгів. Україна — це територія, де наше стандартне уявлення про історію може бути переглянуте і збагачене», - зазначив на презентації проєкту професор історії Єльського університету Тімоті Снайдер.

Професор історії та директор Українського наукового інституту Гарвардського університету Сергій Плохій своєю чергою зауважив, що цей проєкт «надає унікальну можливість співпрацювати з найкращими умами в цій галузі, щоб донести українську історію до світу та донести світову історію до України».
Водночас професор історії Українського католицького університету Ярослав Грицак висловив думку, що переосмислення української історії у глобальному контексті «може бути важливим для української перемоги, це шанс зробити світ кращим».

«Українська історія: глобальна ініціатива» - це благодійна організація, яка регулюватиметься Комісією з питань благодійності Англії та Вельсу. Проєктом керуватиме незалежна Рада директорів, до складу якої входять, зокрема, політик і дипломат Карл Більдт (голова), історик, лауреатка Пулітцерівської премії Енн Епплбаум, митрополит-архієпископ Української католицької архиєпархії Філадельфії Борис Ґудзяк, поет і новеліст Сергій Жадан і засновник ініціативи, бізнесмен та філантроп Віктор Пінчук.