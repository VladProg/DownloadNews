У Верховній Раді зареєстрований законопроєкт Кабінету Міністрів щодо розширення доступу до препаратів медичного канабісу для лікування низки хвороб.

Як передає Укрінформ, законопроєкт №7457 про регулювання обігу рослин роду коноплі (Cannabis) в медичних, промислових цілях, науковій та науково-технічній діяльності для створення умов щодо розширення доступу пацієнтів до необхідного лікування онкологічних захворювань та посттравматичних стресових розладів, отриманих внаслідок війни, передбачає встановлення жорсткого контролю над вирощуванням, виробництвом та реалізацією препаратів.
Текст проєкту оприлюднений на сайті Верховної Ради.
Уповноважена Верховної Ради у Конституційному Суді, народний депутат Ольга Совгиря заявила у Телеграмі, що діяльність з обігу таких засобів буде підлягати ліцензуванню виключно на об'єктах і в приміщеннях, які зазначені в ліцензії.
Діяльність з культивування та (або) використання рослин медичного канабісу зможе здійснюватися лише юридичними особами за наявності в них відповідної ліцензії в межах визначених КМУ квот.
Діяльність з виробництва, виготовлення, зберігання, перевезення, придбання наркотичних засобів, психотропних речовин, рослин, яких стосуватиметься закон, так само буде підлягати ліцензуванню і здійснювати їх зможуть лише юридичні особи.
Обіг рослин канабісу буде здійснюватися за умови забезпечення контролю та простежуваності на всіх етапах такого обігу: з маркуванням кожної партії, веденням електронного реєстру переміщення партій тощо.
Роздрібна торгівля відповідними препаратами буде здійснюватися виключно у ліцензованих аптеках із пред'явленням електронних рецептів.
Законопроєкт не передбачає легалізацію і вільний обіг канабісу, а так само не передбачає звільнення від відповідальності за незаконний обіг канабісу чи інших наркотичних засобів чи послаблення такої відповідальності, зазначила Совгиря.
Як повідомляв Укрінформ, уряд 7 червня підтримав цей законопроєкт. Міністерство охорони здоров'я очікує, що Верховна Рада підтримає його ухвалення, аби полегшити перебіг понад 50 патологічних станів.