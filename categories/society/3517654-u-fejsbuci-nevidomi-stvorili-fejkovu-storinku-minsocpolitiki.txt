У Фейсбуці створили фейкову сторінку «Міністерства соціальної політики».

Про це повідомляється на сайті проєкту «НотаЄнота» у Фейсбуці, передає Укрінформ.
"У фейсбуці створили фейкову сторінку «Міністерства соціальної політики». Створили 21 червня, підписників - сотня. Поки не розганяли. На аватарці - логотип Мінсоцполітики. Тон публікацій - від імені Мінсоцполітики. На сторінці поки два пости: один - про права літніх людей під час війни, інший - про реабілітацію дітей з інвалідністю у Чернівцях з рекламою конкретного закладу", - йдеться в повідомленні.

Зазначається, що обидва матеріали скопійовані зі сторінки справжнього Міністерства соціальної політики від 15 та 16 червня. З тими ж зображеннями та розділовими знаками. Фейкову сторінку мали запускати раніше, оскільки в одному з текстів, опублікованому 21 червня, йдеться: «Сьогодні день захисту прав літніх людей», а цей день відзначають 15 червня. Так само у цьому ж тексті «111 день війни», але 21 червня був 118 день війни.
"Ми не знаємо, хто автор цієї сторінки. Зазвичай зловмисники діють за однією і тітєю ж схемою: створюють фейкову сторінку, наповнюють її матеріалами, ідентичними до оригінальної сторінки, «набивають» підписників, створюють ілюзії дискусій та обговорень в коментарях. А далі - вкидають ворожі наративи та фейки. Ми поскаржилися на цю сторінку. Поскаржтеся і ви. Бачитимете подібні - будь ласка, надсилайте нам", - зазначають автори проекту.
Як повідомлялося, під час війни активізувалися шахраї з низкою шахрайських схем.