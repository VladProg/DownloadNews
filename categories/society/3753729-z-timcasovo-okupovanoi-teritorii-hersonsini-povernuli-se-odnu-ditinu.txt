За участі Мінреінтеграції з тимчасово окупованої території Херсонської області повернули ще одну дитину.

Як передає Укрінформ, про це повідомляє міністерство в Телеграмі.
Зазначається, що на початку серпня на гарячу лінію Мінреінтеграції 15-48 звернулася жінка, яка повідомила, що на тимчасово окупованій частині Херсонщини мешкає 14-річний хлопчик Іван. Після смерті бабусі, яка ним опікувалася, його збиралися оформити в дитячий будинок на ТОТ.
“Взяти опіку над хлопцем зголосилася сім’я внутрішньо переміщених осіб із ТОТ Херсонщини, яка наразі проживає у Київській області. Вони давно знали Івана, ще до переїзду. Але самотужки забрати його з ТОТ не могли. До справи долучилися Мінреінтеграції й «Українська мережа за права дитини». Весь процес повернення тривав 22 дні. Наразі хлопець перебуває серед своїх і починає нову сторінку свого життя”, - ідеться в повідомленні.
Мінреінтеграції дякує всім, хто долучався до цієї справи.
“Особлива подяка голові правління «Української мережі за права дитини» Дар’ї Касьяновій. Завдяки спільним зусиллям за три літніх місяці цього року в межах проєкту «Шлях додому» вдалося повернути 26 дітей”, - інформують у міністерстві.
Як нагадують у Мінреінтеграції, якщо ви стали свідком незаконного переміщення дітей на тимчасово окуповану територію або територію РФ, обов’язково повідомте про це профільному фахівцю Мінреінтеграції Наталії Ємець за телефоном: (050) 562-03-13. Також можна зателефонувати на гарячу лінію Національного інформаційного бюро 16-48.
Як повідомлялося, благодійна організація Save Ukraine у суботу заявила, що ще 11 українських дітей вдалося повернути з Росії і тимчасово захоплених територій.
Фото: Мінреінтеграції, ФБ