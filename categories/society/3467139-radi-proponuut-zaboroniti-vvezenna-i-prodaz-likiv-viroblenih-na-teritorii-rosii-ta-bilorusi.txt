У Верховній Раді зареєстрований законопроєкт, яким пропонується заборонити ввезення в Україну лікарських засобів, виробництво яких розташоване на території росії та білорусі.

Про це у Фейсбуці повідомив народний депутат, голова Комітету ВР з питань здоров'я нації Михайло Радуцький, передає Укрінформ.
"Пропонуємо заборонити ввезення та продаж лікарських засобів, виробництво яких розташоване на території росії та білорусі. Відповідний законопроєкт реєструємо у Верховній Раді", - написав Радуцький.
За його словами, в Україні вже діє заборона на ввезення медпрепаратів із росії та білорусі. Проте через інші країни до нас можуть потрапити препарати, вироблені на російських підприємствах міжнародних фармацевтичних компаній.
Законопроєктом пропонується внести зміни до Закону «Про лікарські засоби». Зокрема, передбачити, що у державній реєстрації лікарського засобу може бути відмовлено у разі, якщо встановлено, що один або декілька етапів виробництва здійснювалось підприємствами, розташованими на території росії та білорусі.


За словами Радуцького, така заборона важлива з огляду на те, що Україна має бути прикладом санкційної політики для своїх партнерів.
"Будь-що з росії не можете потрапляти до цивілізованого світу. Крім того, запропоноване рішення – це сигнал міжнародним фармацевтичним компаніям, які продовжують працювати в росії. Ваша продукція стає токсичною та підпадає під заборону! Комітет, до речі, вже звертався до таких компаній із закликом вийти з російського ринку. Значна частина міжнародної «фарми» зупинила інвестиції, клінічні випробування у путінській росії, але все одно продовжила працювати «на крові»", - заявив парламентарій.
За словами Радуцького, законопроєкт також передбачає, що уряд отримує повноваження на період воєнного стану тимчасово зупинити експорт лікарських засобів у разі, якщо система охорони здоров’я не забезпечена такими препаратами у повному обсязі.
Євросоюз від початку російського вторгнення продовжує надавати Україні суттєву економічну, фінансову, гуманітарну, політичну та військову підтримку. Країни ЄС запровадили 5 послідовних пакетів економічних та індивідуальних санкцій проти Росії. Вони готують шостий пакет обмежувальних заходів, який може передбачати заборону на імпорт російських енергоносіїв.