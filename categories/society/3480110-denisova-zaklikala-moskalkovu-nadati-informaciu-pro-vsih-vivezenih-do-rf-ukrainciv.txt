Уповноважена ВР з прав людини Людмила Денісова закликала омбудсмана рф Тетяну Москалькову надати їй інформацію про всіх вивезених до росії українців - дорослих та дітей.

Про це поінформувала пресслужба відомства, передає Укрінформ.
«Я вчергове закликаю пані Москалькову надати мені інформацію про всіх вивезених до росії українців,- дорослих та дітей, і забезпечити їх повернення до України або до інших країн за їх вільним вибором», - наголосила Денісова.
Вона нагадала, що в понеділок постійні представництва 50 країн-членів ООН виступили зі Спільною заявою з нагоди 77-ї річниці завершення Другої світової війни.
Зокрема, представництва країн-членів ООН зазначили, що впродовж багатьох десятиліть міжнародне співтовариство працювало над збереженням та зміцненням міжнародного миру, заснованого на свободі, рівності, справедливості та повазі до прав людини. Вони наголосили, що у Європу повернулася повномасштабна агресивна війна.
У Офісі Омбудсмана нагадали, що з 24 лютого 2022 року, коли рф почала нову хвилю агресії проти України, ситуація відроджує спогади про звірства Другої світової війни. Наслідки подальшого вторгнення рф є жахливими не лише для народу України, але і для людей у всьому світі.
50 країн-членів ООН зазначили, що є свідками цинічних спроб рф привласнити та використати пам’ять про перемогу над нацизмом для виправдання цього повномасштабного вторгнення в Україну.
«Ми не повинні допустити, щоб верховенство права було замінено правом сили, і ми повинні протистояти будь-яким спробам силою змінити міжнародно визнані кордони суверенних держав», - зазначили представництва країн-членів ООН у своїй заяві.
Наголошується, що наразі завданням кожної цивілізованої країни, кожної правозахисної інституції є вжиття максимальних заходів для повернення миру в Україну та Європу, недопущення гуманітарної катастрофи і голоду як наслідків війни, встановлення верховенства прав людини.
І Денісова, серед іншого, зазначила, що омбудсман рф, на яку покладено обов’язок забезпечувати гарантії захисту прав людини, не може і надалі залишатися осторонь та ігнорувати масові порушення прав українців як на території нашої держави, так і на території росії, куди їх примусово депортувала російська влада.
Тож український омбудсман закликала Москалькову надати їй інформацію про всіх вивезених до рф українців.
Як повідомляв Укрінформ, 14 березня український омбудсман Людмила Денісова заявила, що дії російського омбудсмана Тетяни Москалькової, яка, за її словами, підтримує агресію рф проти України, не сумісні з мандатом омбудсмана.