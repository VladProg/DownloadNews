Міністерство охорони здоров’я нагадало українцям про те, що для прийняття дитини у школу чи дитсадок потрібно надати довідку форми №063/о «Карта профілактичних щеплень» із позначками про вакцинацію та ревакцинацію в ній.

Про це повідомляє Укрінформ із посиланням на Фейсбук МОЗ.
«Для прийняття дитини у школу чи дитсадок потрібно надати довідку форми №063/о «Карта профілактичних щеплень» із позначками про вакцинацію та ревакцинацію в ній. Таку довідку можна взяти в педіатра чи сімейного лікаря вашої дитини», - зазначили у МОЗ.
Якщо люди переїхали в іншу область і не мають з собою документів про щеплення, їх можна відновити.
Крім того, для вступу дитини до дитсадка потрібно надати довідку від педіатра чи сімейного лікаря, що дитина здорова.
Для відвідування школи дитина має пройти профілактичний огляд та надати довідку форми № 086-1/о про його результати.
Жодних інших медичних документів заклади дошкільної та шкільної освіти вимагати не можуть. Виняток – спеціалізовані заклади освіти та діти, для яких створюють інклюзивні групи чи класи. Таким дітям необхідно надати витяг про комплексну оцінку з Інклюзивно-ресурсного центру.
Нагадаємо, навчальний процес в українських школах відновився із 1 вересня та відбувається за кількома формами.