Міністр соціальної політики України Марина Лазебна та представниця Управління Верховного комісара ООН у справах біженців (УВКБ ООН) в Україні Кароліна Ліндгольм підписали Меморандум про розширення доступу до соціальних послуг та грошової допомоги з метою вирішення основних потреб людей, які через війну стали внутрішньо переміщеними.

Про це повідомляє Укрінформ із посиланням на Агентство ООН у справах біженців.
З 24 лютого 12 мільйонів людей — це більше чверті населення України — були змушені покинути свої домівки. Понад 4,9 мільйона людей були змушені втекти з України, що робить цю кризу біженців найбільш швидкорослою з часів Другої світової війни. Крім того, ще 7,1 мільйона було переміщено всередині країни.
«Ця війна призвела до стількох страждань і переміщення в безпрецедентних масштабах. Потреби величезні і зростають щохвилини. Український уряд швидко адаптував свої програми соціального захисту та реєстрацію ВПО, щоб задовольнити нові потреби. Але криза такого масштабу потребує допомоги від кожного. Це партнерство ще більше посилить наші колективні зусилля, щоб допомогти переміщеним особам отримати доступ до допомоги та послуг, а також відновити їхнє життя там, де вони знайшли безпеку в країні», – сказала Кароліна Ліндгольм Біллінг.
Одним зі способів підтримки переміщених осіб в Україні УВКБ ООН є його багатоцільова грошова програма. Ця програма узгоджена із програмами соціальної допомоги уряду й Мінсоцполітики та доповнює їх, а також впроваджується в усіх областях, які приймають велику кількість переміщених осіб. Грошова допомога, надана УВКБ ООН переміщеним особам, які перебувають у особливо вразливому становищі, таким як пенсіонери з низькими доходами, допомагає вирішити їхні основні потреби, такі як необхідність платити оренду, купувати їжу та предмети гігієни.
«Уряд України та Міністерство соціальної політики лідирують у наданні різних форм допомоги людям, які постраждали від бойових дій, і УВКБ ООН вдячний за чудову співпрацю, надану для забезпечення того, щоб підтримка та допомога, яку надає наша гуманітарна організація, доповнювали і зміцнювали національні програми», — підкреслила Ліндгольм Біллінг. Завдяки цьому Меморандуму про взаєморозуміння, УВКБ ООН також сприятиме подальшому розвитку національної правової та політичної бази соціального захисту, надаючи юридичні та інші консультації, у тому числі щодо міжнародної практики, та підтримуючи потенціал департаментів соціального захисту по всій країні для обслуговування більшої кількості осіб, які потребують соціальних послуг через війну.
«У своїй діяльності УВКБ ООН керуватиметься думками, потребами та можливостями переміщених осіб та місцевих громад. Тому ми продовжуватимемо працювати на рівні громад та залучати місцеві громади та постачальників послуг до розробки програм, які впливатимуть на їхнє життя. Це ключ до стійкого розвитку в цьому – нічого для людей без людей», – додала представниця Управління Верховного комісара ООН у справах біженців (УВКБ ООН) в Україні.
Фото: Агентство ООН у справах біженців