Від 16 липня набирають чинності статті мовного закону, які регламентують використання державної мови в інтернеті та мови інтерфейсів комп'ютерних програм, встановлених на товарах.

Про це повідомляє пресслужба уповноваженого із захисту державної мови, передає Укрінформ.
"З 16 липня 2022 року будь-який товар, на якому встановлено комп’ютерну програму - від автомобіля до пральної машини чи електрокавоварки, - повинен бути “локалізований” для реалізації в Україні. На товарі має бути україномовний інтерфейс незалежно від того, чи цей інтерфейс використовує електронний екран, чи має вигляд панелі керування зі звичайними кнопками; усі інтернет-ресурси (вебсайти, сторінки в соцмережах, ютюб-, вайбер-, телеграм-канали, мобільні застосунки тощо), які використовуються в якості інтернет-представництв суб’єктів господарювання, зареєстрованих в Україні, у тому числі інформаційні інтернет-ресурси, повинні мати основну версію українською мовою, яка має завантажуватися для користувачів в Україні за замовчуванням", - йдеться у повідомленні.
Зазначається, що україномовна версія інтернет-представництва іноземного суб’єкта господарювання, який реалізує продукцію в Україні, може мати менший обсяг інформації, ніж основна версія, але достатній для того, аби користувач з України міг повністю розуміти мету діяльності суб’єкта.
При цьому наголошується, що суб’єкти господарювання, які здійснюють обслуговування українських споживачів в інтернеті, вже з 16 січня 2021 року зобов’язані розміщувати на відповідних вебресурсах інформацію про товари та послуги державною мовою. Однак відтепер вони зобов’язані мати повноцінну версію українською мовою, яка має бути основною та завантажуватися за замовчуванням.
Уповноважений із захисту державної мови Тарас Кремінь заявив, що відсутність україномовної версії інформаційного інтернет-ресурсу після 16 липня може означати свідоме порушення його власником вимог закону про державну мову або факт відсутності державної реєстрації засобу масової інформації та/або власника як суб’єкта підприємницької діяльності.
Крім того, з 16 липня мовний обмудсмен зможе накладати штраф на посадових осіб органів державної влади та місцевого самоврядування, керівників та працівників підприємств, установ та організацій усіх форм власності, інших фізичних осіб, які порушуватимуть закон.
Розмір штрафу становитиме від 3400 до 8500 грн, якщо порушення вчинено вперше. За повторне порушення накладатиметься штраф від 8500 до 11 900 грн.
Як повідомлялося, уповноважений із захисту державної мови Тарас Кремінь заявив, що у сфері обслуговування зріс рівень використання української державної мови.