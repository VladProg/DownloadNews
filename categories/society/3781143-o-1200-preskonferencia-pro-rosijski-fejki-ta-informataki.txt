1 листопада о 12:00 - пресконференція на тему: "Дезінформація та геноцидна риторика: як Росія воює з українцями у медіапросторі?".

Організатори: Медіацентр Україна – Укрінформ, Коаліція “Україна. П’ята ранку” у рамках співпраці з Міністерством закордонних справ Нідерландів.
Спікери: Оксана Романюк - директорка Інституту масової інформації; Володимир Зеленчук - юрист Інституту масової інформації; Ольга Вдовенко - юристка Платформи прав людини; Лідія Чорна - соціальна психологиня Інституту соціальної та політичної психології НАПН України, членкиня Національної психологічної асоціації.

Питання до обговорення:


Як в Україні збирають дані у медіапросторі та які російські наративи мають шанс стати доказовою базою для Гааги?


Які ключові повідомлення просуває Росія?


У які суспільні розломи цілиться ворог, чи йому це вдається?


Як можна розвивати стійкість та що кожен з нас може для цього зробити?


Формат заходу – офлайн (Зала 1).
Дивіться на YouTube-каналі Укрінформу.


Чому це важливо?
Представники Коаліції “Україна. П’ята ранку” поділяться дослідженнями медіапростору і тим, які тенденції щодо інтенсивності та тематики токсичних повідомлень вони фіксують.
Після повномасштабного вторгнення українські медіаексперти фіксують зростання обсягів фейкових повідомлень та дезінформації, що циркулюють у соцмережах. В той самий час російські телеканали конструюють нову реальність з демонізацією українців та відвертими закликами до знищення.
Дослідники з Платформи прав людини у 2023 році фіксують зростання обсягів дезінформації в інтернеті удвічі. Російські пропагандисти не обмежуються простором України та Росії, а щедро провадять інформаційні атаки по світу, щоб підірвати довіру союзників до українців.
Довідково. Коаліція «Україна. П'ята ранку» почала роботу 25 лютого 2022 року. На сьогодні Коаліція об'єднує 35 неурядових організацій та чотирьох індивідуальних експертів. Вони поєднали свої зусилля для системного документування воєнних злочинів і злочинів проти людяності, скоєних у ході російської збройної агресії проти України. Також Коаліція займається захистом жертв російсько-української війни через державні та міжнародні механізми правосуддя. Все це спрямоване на досягнення справедливості через притягнення до відповідальності владної верхівки РФ за скоєння злочину агресії проти України.