Дружина Президента Олена Зеленська у Польщі від імені народу України отримала нагороду «Лицар свободи».

Вручення відбулося на Варшавському безпековому форумі, повідомляє кореспондент Укрінформу.

Під час церемонії прем'єр-міністр Литви Інґріда Шимоніте зазначила, що Україна показала всьому світові, як друга армія світу виявилася неспроможною перед мужністю та сміливістю волелюбного народу.

«Ті, хто волів закривати очі, зараз чітко бачать, що українці стоятимуть за кожен дюйм своєї території, за право кожної дитини в Україні зростати на вільній і незалежній Батьківщині, що Україна зрештою переможе в цій війні», - заявила вона.
Приймаючи нагороду у вигляді точної репліки шаблі генерала Казимира Пуласького - учасника боротьби за свободу народів Польщі та США у 18 столітті, перша леді України зауважила: «Відчуття, що ти тримаєш відображення лицарського духу самої Польщі».

«Ви надаєте нам духовну зброю кожного дня. Є один старий польський девіз, який знають усі українці.., а зараз ці слова відображають всю сутність нашого братерства: «За нашу і вашу свободу», - сказала Олена Зеленська.
Премію «Лицар свободи» з 2005 року вручає Фонд імені Казимира Пулавського за значний внесок у просування демократії, свободи і рівності в усьому світі.
У 2021 році її лауреатом став російський опозиційний політик Олексій Навальний.
Фото: Олена Зеленська/Facebook