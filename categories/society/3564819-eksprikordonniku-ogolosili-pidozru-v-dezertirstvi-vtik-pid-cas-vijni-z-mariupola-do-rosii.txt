Колишньому прикордоннику, який утік із Маріуполя до росії після початку повномасштабного вторгнення, оголосили заочно підозру в дезертирстві.

Як передає Укрінформ, про це повідомляє пресслужба ДБР.
Зокрема, встановлено, що 19 березня головний корабельний старшина одного із прикордонних загонів морської охорони Державної прикордонної служби утік з місця служби в Маріуполі. Згодом у соціальних мережах з’явилося відео, де ця особа заявляла, що перебуває в місті Пенза та вирішує питання щодо отримання російського громадянства.

Фігурант підозрюється в дезертирстві, вчиненому в умовах воєнного стану. Йому загрожує позбавлення волі терміном до 12 років.
Як повідомляв Укрінформ, днями ДБР повідомило про підозру в дезертирстві та державній зраді дев'ятьом колишнім військовим, які у 2014 році залишилися в тимчасово окупованому росією Криму та перейшли на бік ворога.
Фото: ЕРА