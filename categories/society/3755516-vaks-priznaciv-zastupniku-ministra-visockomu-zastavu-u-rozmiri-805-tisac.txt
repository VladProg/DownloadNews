Вищий антикорупційний суд обрав першому заступнику міністра аграрної політики та продовольства Тарасу Висоцькому запобіжний захід у вигляді застави у розмірі 805 тисяч гривень.

Про це Спеціалізована антикорупційна прокуратура повідомила у Телеграмі, передає Укрінформ.
Як нагадали в САП, заступник міністра є одним із підозрюваних у справі щодо зловживань на суму понад 62 млн гривень під час закупівель продуктів як гуманітарної допомоги.
Крім застави, суд зообов’язав Висоцького прибувати за вимогою до детектива, прокурора і суду, повідомляти їм про зміну свого місця проживання чи роботи й утримуватися від спілкування зі свідками та іншим підозрюваним – колишнім заступником міністра економіки.
Також посадовець зообов’язаний здати на зберігання до відповідних органів державної влади свій паспорт (паспорти) для виїзду за кордон й інші документи, що дають право на виїзд/вʼїзд в Україну.
Виїжджати з Києва без дозволу детектива, прокурора та суду підозрюваному заборонено.
Термін дії покладених на заступника міністра обов’язків — до 24 жовтня поточного року.
Після ознайомлення з повним текстом рішення суду буде вирішене питання про оскарження обраного запобіжного заходу.
Як повідомляв Укрінформ, 24 серпня правоохоронці викрили зловживання на суму 62,5 млн гривень під час закупівель продуктів харчування, які призначалися як гуманітарна допомога для населення Києва і восьми областей.
Підозри у справі отримали перший заступник міністра аграрної політики та продовольства і колишній заступник міністра економіки.
У Міністерстві аграрної політики відкинули звинувачення, висунуті першому заступникові міністра Висоцькому.
САП внесла клопотання про обрання Висоцькому запобіжного заходу у вигляді тримання під вартою з можливістю внесення застави розміром 4 мільйони 997 тисяч 608 гривень.