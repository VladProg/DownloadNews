Російська пропаганда поширює неправдиву інформацію про створення в Україні кол-центрів Збройних сил, головним завданням яких є поширення фейків про «мирну» рф.

Як передає Укрінформ, про це повідомляє Центр протидії дезінформації при РНБО України.
«Роспропаганда створила новий фейк про кол-центр ЗСУ. Повідомляється, що у соцмережах триває набір від імені ЗСУ до спеціальних кол-центрів. Основні критерії відбору - знання російської мови та обов'язкові антиросійські погляди. Завдання працівників: поширювати фейкові повідомлення про мінування цивільних об'єктів рф.", - йдеться в повідомленні.
Також зазначається, що «київський режим» таким чином створює кіберармію, що буде прирівняна до терористичної організації, оскільки здійснюватиме диверсії та провокації у «мирній» російській федерації.

«Українцям не потрібен спеціальний кол-центр. Усі необхідні російські дані завдяки нашій кіберармії є у відкритому доступі. І кожен охочий може поспілкуватися з окупантами та їх родинами», - наголосили в Центрі протидії дезінформації.

Як повідомляв Укрінформ, російські пропагандисти знову вдаються до прийому «інформаційного алібі», «попереджаючи» про можливі провокації в українських містах під час святкування Великодня.