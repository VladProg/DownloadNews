Українські громадяни, які отримали тимчасовий захист або статус біженця, відтепер можуть отримувати пенсійні виплати та грошову допомогу безпосередньо в країні перебування.

Як передає Укрінформ, про це повідомив у Телеграмі уповноважений Верховної Ради України з прав людини Дмитро Лубінець.
Як зазначив омбудсмен, постановою уряду № 328 передбачена можливість отримувати пенсійні виплати міжнародними переказами через Укрпошту, за умови наявності в неї технічної можливості. Особливо це актуально для пенсіонерів, які не мають поточних рахунків, відкритих в українських банках.
Крім того, передбачено, що заяву про виплату пенсії або грошової допомоги може приймати орган Пенсійного фонду України або орган соцзахисту населення через установи уповноваженого банку, зокрема в електронній формі з використанням електронного підпису, що базується на кваліфікованому сертифікаті електронного підпису, одержувача та уповноваженого працівника банку.
Лубінець зауважив, що підтримує затверджені зміни до законодавства, “адже вони врегульовують питання виплати пенсій та грошової допомоги для громадян України, які внаслідок повномасштабного вторгнення рф на територію України вимушені були покинути свої домівки та шукати захисту за кордоном, відповідно до наданих мною з цього приводу рекомендацій Міністерству соціальної політики України”.
Таким чином, для українських громадян, які отримали тимчасовий захист в інших країнах або статус біженця, спростили механізм отримання пенсійних виплат і грошової допомоги без виїзду на територію України.
Ухвалені зміни сприятимуть реалізації права громадян України на державне пенсійне забезпечення та грошову допомогу.
Як повідомляв Укрінформ, після вторгнення росії в Україну в лютому 2022 року Європейський Союз вперше у власній історії активував так звану Директиву тимчасового захисту для прийому біженців з України, якою вже скористалися 3,8 млн українських громадян.