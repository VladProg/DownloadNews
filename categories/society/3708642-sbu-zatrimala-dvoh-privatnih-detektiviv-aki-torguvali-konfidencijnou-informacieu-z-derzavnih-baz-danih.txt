У Києві Служба безпеки України затримала двох приватних детективів, які торгували інформацією із закритих баз даних державних установ.

Як передає Укрінформ, про це СБУ повідомляє у Телеграмі.
За даними слідства, незаконну діяльність організував колишній слідчий одного зі столичних райвідділів міліції, який відмовився проходити атестацію у лави поліції і у 2015 році звільнився з правоохоронних органів.
Згодом він спільно зі знайомим створив приватне детективне агентство.

Під виглядом легального бізнесу вони збирали для своїх клієнтів конфіденційну інформацію про інших громадян, у тому числі діставали дані, які зберігаються у державних реєстрах.
Для цього зловмисники використовували власні зв’язки серед чиновників і правоохоронців.

Вартість досьє на одну людину сягала від 800 до 2,6 тис. доларів. Сума залежала від обсягу персональних даних і терміновості замовлення.

Так, наприклад, до розгорнутих анкет, окрім паспортних даних громадян, входила інформація про номери їхніх телефонів та автомобілів, а також відомості про перетин кордону і вчинення адміністративних правопорушень.
Співробітники СБУ затримали зловмисників під час одержання ними другої частини грошей за папку з даними про жителя столиці.
Під час обшуків за адресами проживання фігурантів виявлено мобільні телефони та комп’ютери із доказами протиправної діяльності.
Зловмисникам повідомили про підозру за ч. 2 ст. 361-2 Кримінального кодексу України (несанкціоновані збут або розповсюдження інформації з обмеженим доступом, яка зберігається в електронно-обчислювальних машинах (комп’ютерах), автоматизованих системах, комп'ютерних мережах або на носіях такої інформації).
Перевіряється інформація щодо можливого продажу конфіденційної інформації до росії.
Як повідомляв Укрінформ, кіберфахівці СБУ викрили міжрегіональну мережу ботоферм, які поширювали дезінформацію для розхитування суспільно-політичної ситуації в Україні.