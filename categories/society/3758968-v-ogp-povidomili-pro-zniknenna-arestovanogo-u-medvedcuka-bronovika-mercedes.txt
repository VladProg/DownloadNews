Броньований автомобіль Mercedes-Benz S500 4 Matic, який належить обвинуваченому в державній зраді колишньому народному депутату від ОПЗЖ Віктору Медведчуку й арештований у межах досудового розслідування, оголосили в розшук.

Про це йдеться у відповіді Офісу генерального прокурора на запит проєкту журналістських розслідувань "Схеми", передає Укрінформ із посиланням на Радіо Свобода.
"Ухвалою слідчого судді Личаківського районного суду Львова накладено арешт на майно підозрюваного М., у тому числі на автомобіль марки MERCEDES-BENZ S500 4 MATIC 2014 року випуску, держномер АА1937ОІ, про що внесено відповідні відомості до Державного реєстру обтяжень рухомого майна. Вказаний автомобіль оголошено у розшук відповідно до постанови слідчого. На теперішній час його місце перебування невідоме", – повідомили в ОГП.
Щодо місцезнаходження згаданого автомобіля журналісти звернулися також до Державного бюро розслідувань, яке вело слідство у справі Медведчука.
Зазначається, що надавати будь-яку інформацію ДБР відмовилося, аргументуючи це таємницею досудового розслідування.

Як повідомлялося, колишній народний депутат від забороненої нині "Опозиційної платформи — За життя" Віктор Медведчук фігурує у кримінальних справах щодо змови для видобутку нафти та газу в Чорному морі і сприяння діяльності терористичної організації через поставки вугілля з тимчасово окупованих територій сходу України.
У квітні 2022 року суд арештував 154 об’єкти рухомого й нерухомого майна Медведчука та його дружини Оксани Марченко, а у липні за ініціативи СБУ були арештовані їхні додаткові активи.