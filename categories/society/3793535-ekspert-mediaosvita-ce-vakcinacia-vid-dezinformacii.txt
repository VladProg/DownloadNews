В.о. директора Українського інституту підвищення кваліфікації працівників телебачення, радіомовлення і преси Гліб Головченко переконаний у необхідності медіаосвіти, аби українці незалежно від віку не ставали споживачами дезінформації.

Таку думку він висловив на міжвідомчому круглому столі «Поширення дезінформації як загроз національній безпеці: пошук ефективних засобів протидії», що відбувся в Укрінформі.
«Що можна протиставити дезінформації? Тільки правду, а точніше — факти. Для цього нам потрібна система стратегічних комунікацій на рівні держави. Ми повинні чітко доносити наші меседжі, наші позиції, наші факти не тільки до наших громадян, а й до громадян країн-партнерів», - переконаний Головченко.
За його словами, Укртелерадіопресінститут готує фахівців, які кваліфіковано спростовують російські фейки. Водночас потрібно вчити й громадян відрізняти факти від дезінформації.
«Ми можемо сформувати таку систему, яка, з одного боку, буде спростовувати фейки та дезінформацію, а з іншого — навчатиме громадян відрізняти факти від фейків. І в цьому нам може допомогти медіаосвіта, яку Україна вже запроваджує. Ми повинні вчити наших дітей змалечку аналізувати інформацію, яку вони споживають. Ми повинні вчити медіаграмотності українців різного віку на різних майданчиках для того, щоб вони не ставали споживачами фейків та дезінформації, а користувалися тільки перевіреною інформацією. І це завдання освіти дорослих. Медіаосвіта - це вакцинація від дезінформації», - переконаний Головченко.
Він наголосив на необхідності об’єднання зусиль організацій та органів влади, які працюють над темою протидії дезінформації.
Водночас перший заступник голови Державного комітету телебачення та радіомовлення Богдан Червак зауважив, що ворог на цьому етапі війни надає величезного значення питанням пропаганди, інформаційної експансії.
«Ми зараз перебуваємо в стадії інформаційних атак з боку Російської Федерації, яка намагається нав’язати нам порядок денний, який не відповідає інтересам Української держави, намагається вбити клин між політичним і військовим керівництвом», - сказав Червак.
За його словами, у цьому агресор навіть досягає певних «успіхів»: «Ще зовсім недавно ми вважали, що військово-політичне керівництво - це щось єдине,.. зараз навіть у нашій риториці ... є політичне керівництво, а є – військове».
«(Росіяни) докладають великих зусиль для того, щоб переконати цивілізований світ, що їхня правда війни - це і є справжня правда. І теж, на превеликий жаль, досягають успіхів. Те, що відбувається у країнах Західної Європи, коли до влади приходять не налаштовані на підтримку України політичні сили, вказує на те, що їхня пропаганда за кордоном також інколи є успішною. Але це не означає, що Україна має опустити руки, визнати це все і змиритися. Навпаки», - переконаний Червак.
Як повідомлялося, у бюджеті РФ на 2024-2026 роки фінансування держпропаганди залишиться на рекордних рівнях: держЗМІ отримають із бюджету 121,3 млрд рублів проти 122 млрд цього року. Витрати за статтею «культура та кінематографія», куди «зашиті» бюджети на створення провоєнних пропагандистських фільмів, збільшаться на 11% - до 234 млрд рублів.