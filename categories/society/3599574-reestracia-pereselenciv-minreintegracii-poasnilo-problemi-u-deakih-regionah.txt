У Міністерстві з питань реінтеграції тимчасово окупованих територій України пояснили, чому у деяких регіонах виникли проблеми з реєстрацією внутрішньо переміщених осіб та виплатами на проживання.

Як передає Укрінформ, про це повідомляє Мінреінтеграції.
“На "гарячу лінію" Міністерства з питань реінтеграції тимчасово окупованих територій України надходить багато дзвінків з приводу затримки реєстрації нещодавно переміщених внутрішніх переселенців у деяких регіонах та, відповідно, виникли проблеми з виплатами на проживання”, - Ідеться у повідомленні.

За роз’ясненнями у Мінреінтеграції звернулися до Міністерства соціальної політики, де відповіли, що наразі у деяких районах може відбуватись тимчасова затримка у прийомі заяв на реєстрацію ВПО через перехід даних зі старої системи до нової Єдиної інформаційної системи соціальної сфери (ЄІССС). Виконання цього процесу дозволить внутрішньо переміщеним особам отримувати послуги за місцем свого фактичного перебування.
“Більшість управлінь соціального захисту цю роботу вже здійснили. На початку наступного тижня планується її повне завершення. Отже, допомогу на проживання нові зареєстровані у жовтні ВПО отримають вчасно”, - зауважили у міністерстві.
У Мінреінтеграції нагадали, що подати заяву на оформлення допомоги для ВПО можна онлайн у застосунку "Дія".
Також в будь-якому регіональному управлінні соціального захисту переселенці зможуть: швидко змінити у довідці ВПО неактуальне місце проживання, виправити помилкові чи некоректні дані у заяві на отримання довідки ВПО, з’ясувати й усунути причину затримки допомоги на проживання.
Як повідомляв Укрінформ, у жовтні Єдина інформаційна система соціальної сфери (ЄІССС) стала доступною в управліннях соціального захисту населення по всій території України. Тепер кожен переселенець зможе скористатися соціальними послугами за місцем свого фактичного перебування.