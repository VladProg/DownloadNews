Державна прикордонна служба України виступає за об'єктивне розслідування справи за фактом можливого побиття прикордонника у відділі поліції.

На цьому речник Держприкордонслужби Андрій Демченко наголосив у коментарі кореспонденту Укрінформу.
«ДПСУ виступає за об’єктивність у цій ситуації. Управління прикордонного загону, де служить військовий, також призначило службове розслідування для повної і достовірної інформації того, що сталося», - сказав Демченко.

Відео: Поліція Києва
За його словами, інцидент стався у районі залізничного вокзалу в Києві. На момент інциденту прикордонник повертався у місце розташування з лікарні, де проходив обстеження після отримання на фронті акубаротравми (контузії).
Як повідомлялося, у соцмережах шириться відео, на якому нібито поліцейський побив військового у відділку поліції. Також була оприлюднена інформація про те, що військового після поранення направили до Києва на ВЛК.
Національна поліція розпочала службову перевірку за фактом цього конфлікту. Як зауважили в поліції Києва, під час патрулювання наряд поліції виявив чоловіка, який перебував на вулиці у комендантську годину. Оперативник Шевченківського управління поліції звернувся до перехожого з проханням перевірити його документи та поцікавився, чому він перебуває на вулиці під час комендантської години. У цей момент до них підійшов чоловік напідпитку в камуфляжі, почав агресивно поводитися й кілька разів штовхнув оперативника.
Працівник поліції запросив незнайомця пройти до відділу задля перевірки його особи. Втім, останній ігнорував законні вимоги поліцейського та продовжував конфліктувати.
Згодом стало відомо, що чоловік несе службу в одному із прикордонних підрозділів.
Прокуратура розпочала кримінальне провадження у зв’язку з оприлюдненням відео побиття військовослужбовця в районному управлінні поліції у Києві.
Фото: КОС ЗСУ