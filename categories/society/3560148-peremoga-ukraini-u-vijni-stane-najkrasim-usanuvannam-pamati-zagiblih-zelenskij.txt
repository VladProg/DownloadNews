Український народ завжди пам'ятатиме своїх захисників, а перемога України у війні стане найкращим ушануванням пам'яті загиблих воїнів.

На цьому наголосив Президент Володимир Зеленський у Телеграмі у День памʼяті захисників України, передає Укрінформ.
«Наш народ ніколи не забуде кожного й кожну, хто бореться за Україну, хто віддав за неї своє життя. І наша пам'ять – це не все, що в нас є. Наша незалежність, яку ми збережемо й передамо нашим дітям і онукам, наша перемога, яка обов'язково буде, стануть найкращим ушануванням пам'яті всіх, хто загинув у цій війні», - заявив Зеленський.
Він додав, що Герої живуть вічно.

Як повідомлялося, 29 серпня відзначається День пам’яті захисників України, які загинули в боротьбі за незалежність, суверенітет і територіальну цілісність України. Дата приурочена до дня виходу з оточення в Іловайську 29 серпня 2014 року.