Укравтодор продав на благодійному аукціоні тубус від протитанкової керованої ракети (ПТКР), оздоблений петриківським розписом, за 155 тис. грн.

Як передає Укрінформ, про це свідчать дані аукціону, організованого у "Прозорро.Продажі".
Учасниками торгів були чотири приватні особи. Стартова ціна становила 50 тис. грн і під час торгів зросла більш ніж утричі. У "Прозорро.Продажі" повідомили, що кошти, отримані від продажу тубуса, будуть спрямовані на офіційний рахунок фонду "Повернись живим".

Фото: Андрій Івко, Фейсбук

Зазначається, що на продаж виставлявся тубус від ПТКР комплексу 9M113, якою підбили російський танк під час АТО в Донецькій області у 2014 році. Його розписали майстри петриківського розпису з Дніпропетровщини та передали регіональній Службі автомобільних доріг.
Як повідомлялося, у межах проєкту RevengeFor в Україні запускають онлайн-платформу, яка допоможе залучати з-за кордону донати для фонду компетентної допомоги армії "Повернись живим".