У Міністерстві цифрової трансформації очікують, що бета-тестування пенсійних посвідчень у застосунку "Дія" може завершитись за один-два тижні.

Про це повідомив керівник із розвитку електронних послуг у Міністерстві цифрової трансформації Мстислав Банік на брифінгу у Медіацентрі Україна — Укрінформ.
"Я думаю, що за тиждень-другий ми зможемо закінчити тестування пенсійних посвідчень і зробити цей документ доступним для всіх, у кого він є", - сказав Банік.
Банік зазначив, що пенсійні посвідчення за віком будуть автоматично підтягуватися у застосунок, а за інвалідністю чи за вислугою років потрібно буде додати, скориставшись відповідною опцією.
За словами Баніка, у застосунку відображатимуться ті посвідчення, які були видані після 2017 року. Для того, щоб у "Дії" з'явилися посвідчення, видані раніше, потрібно звернутися до Пенсійного фонду й обміняти старе посвідчення-книжечку на документ нового зразка.
Як повідомлялося, з 4 липня Мінцифри запустило у "Дії" бета-тестування пенсійного посвідчення та посвідки на тимчасове або постійне проживання.