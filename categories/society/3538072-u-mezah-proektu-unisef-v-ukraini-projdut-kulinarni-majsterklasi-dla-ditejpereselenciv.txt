За підтримки Міністерства освіти і науки в межах проєкту Дитячого фонду ООН (ЮНІСЕФ) та шеф-кухаря Євгена Клопотенка в низці областей України пройдуть кулінарні майстер-класи для дітей-переселенців.

Як передає Укрінформ, про це повідомляє Міносвіти.
Зазначається, що за підтримки відомства Дитячий фонд ООН та ініціатива з покращення культури харчування Cult Food шеф-кухаря Євгена Клопотенка розпочали проєкт "Спільно. Твоя підтримка поруч".
Метою проєкту є психологічне відновлення дітей під час відвідування кулінарних майстер-класів. Узяти участь в активностях зможуть понад 5 тисяч дітей, які через війну вимушені були разом із родинами покинути свої домівки.
Кулінарні майстер-класи від професійних кухарів пройдуть у Закарпатській, Львівській, Рівненській, Хмельницькій, Тернопільській, Івано-Франківській та Чернівецькій областях.
Як зауважили в Міносвіти, під час зустрічі діти разом із батьками зможуть відновити відчуття психологічного комфорту та зменшити рівень тривожності.
У відвідувачів майстер-класів буде нагода поспілкуватися зі психологами та нутриціологами, ознайомитися з прийомами психологічної стабілізації, дізнаютися про формування здорових харчових звичок у приготуванні та споживанні їжі.
Зареєструватися можна за посиланням.
Як повідомляв Укрінформ, у березні в Україні стартував проєкт психологічної підтримки "Поруч". Це онлайн та очні групи психологічної підтримки для підлітків і батьків, чиє звичне життя зламала війна.
Онлайн-зустрічі відбуваються в ZOOM. У кожній групі щонайбільше 10 учасників і ведучий-психолог. Участь у групі безоплатна.
Фото: Міносвіти