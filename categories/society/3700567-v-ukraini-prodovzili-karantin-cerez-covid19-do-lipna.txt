Кабінет Міністрів через COVID-19 продовжив режим надзвичайної ситуації в єдиній державній системі цивільного захисту, а також карантин на всій території України до 30 червня 2023 року.

Про це за підсумками засідання уряду 25 квітня повідомило Міністерство охорони здоров'я, передає Укрінформ.
«Повномасштабна війна відвернула нашу увагу від пандемії, водночас COVID-19 нікуди не зник. Люди продовжують хворіти, а дехто – помирати. Через коронавірус ми щотижня втрачаємо близько ста людей. І хоча загалом у світі є загальна тенденція до зниження захворюваності на COVID-19, однак в Європейському регіоні спостерігається зростання цього показника. Очікувати на збільшення кількості нових випадків COVID-19 на території України можна буде цієї весни. Проте динаміка зростання захворюваності залежатиме від варіанту SARS-CoV-2, який циркулюватиме, та рівня охоплення вакцинацією населення», – зазначив заступник міністра охорони здоров’я – головний державний санітарний лікар Ігор Кузін.
Як зазначають в МОЗ, прийнята Кабміном 25 квітня 2023 р. постанова передбачає зміни до розпорядження Кабінету Міністрів України від 25 березня 2020 р. № 338«Про переведення єдиної державної системи цивільного захисту у режим надзвичайної ситуації» і постанови Кабінету Міністрів України від 9 грудня 2020 р. № 1236 «Про встановлення карантину та запровадження обмежувальних протиепідемічних заходів з метою запобігання поширенню на території України гострої респіраторної хвороби COVID-19, спричиненої коронавірусом SARS-СоV-2».
У міністерстві наголошують, що рівень вакцинації в Україні залишається недостатнім для формування колективного імунітету до COVID-19.
Станом на 16 квітня від початку вакцинальної кампанії проведено понад 35,3 млн щеплень. Одну дозу щеплення отримали 16 327 904 людини, дві дози – 15 477 258, отримали першу бустерну дозу – 3 171 471 людина, другу бустерну дозу – 296 892 людини.
Як повідомляв Укрінформ, за даними МОЗ в Україні доступні біля 8 млн доз вакцини проти COVID-19. Зараз використовуються чотири типи вакцини проти ковід: однодозова Janssen виробництва Johnson & Johnson, вакцина Комірнаті виробництва Pfizer — дитяча та доросла форми, вакцина CoronaVac китайського виробництва.