В Україні не було випадків виселення внутрішньо переміщених осіб з гуртожитків вищих навчальних закладів у зв'язку з початком нового навчального року.

Про це віцепрем’єр - міністр з питань реінтеграції тимчасово окупованих територій Ірина Верещук сказала в ефірі українських телеканалів, передає Укрінформ.
«Ні, немає (випадків виселення ВПО з цих гуртожитків – ред.). Є випадки переселення. Тобто, виселити в нікуди людей не можна. Це заборонено, і це знають усі ректорати, знають всі, кому це потрібно. Йдеться тільки про переселення», - сказала вона.
При цьому Верещук запевнила, що наразі гуртожитків достатньо, бо далеко не всі виші почали офлайн-навчання, тому, за її словами, тут проблеми немає.
«Проблема в іншому – щоб якомога швидше люди евакуювалися і якомога швидше адаптувалися, бо гуртожитки потребують, зокрема, і ремонту, і додаткової уваги місцевої влади тощо. Тому процес евакуації має бути якомога швидший. Освітянські заклади готові, наскільки вони можуть бути готові», - заявила урядовиця.
Вона зазначила, що українська влада чекає людей з тимчасово непідконтрольних територій.
«Наша армія зробить усе, аби деокупація була якнайшвидшою. І щоб допомогти їй це зробити, щоб рф не використовувала наших дітей ні ментально, ні фізично, утримуючи їх як живий щит, потрібно зважитися, прийняти відповідальне рішення батькам і вивезти своїх дітей, допомогти їх урятувати... А ми - допоможемо. Самі вони тут не залишаться», - запевнила віцепрем’єр.
У відповідь на зауваження, що виїхати з тимчасово захоплених територій не дуже просто - зокрема, у Василівці люди помирають у чергах на виїзд, - Верещук заявила, що можна виїхати й через рф: «Якщо є такий шлях, його треба теж використати».
«Можна виїхати через тимчасово окупований український Крим, і люди цим теж користуються. Як і через Василівку. Дійсно, там дуже важко, там жахливі умови. Туди поїхала місія МАГАТЕ, вони, напевно, побачать, які там черги і страшні умови, у яких люди змушені чекати добами... Але це не має зупиняти батьків, які хочуть урятувати своїх дітей», - наголосила Верещук.
Як повідомлялося, Верещук заявила, що на тимчасово захоплених росією територіях можуть загалом залишатися 100-120 тисяч українських дітей.