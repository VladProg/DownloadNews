Заступник міністра внутрішніх справ Богдан Драп’ятий обговорив з азербайджанською делегацією на чолі з послом Азербайджану в Україні Сеймуром Мардалієвим організацію майбутніх тренінгів задля обміну досвідом у питанні гуманітарного розмінування.

Як передає Укрінформ, про це повідомляє МВС.
“Головною темою перемовин стало питання гуманітарного розмінування України та допомога офіційного Баку у цьому напрямку”, - йдеться у повідомленні.

Драп’ятий подякував партнерам за всеосяжну допомогу Україні на фоні повномасштабного вторгнення Росії, зокрема відзначив нещодавню допомогу Азербайджану в ліквідації наслідків підриву загарбниками Каховської ГЕС.

Окрім того, заступник міністра поінформував партнерів, що вторгнення на територію України військ РФ та масове застосування ними різноманітних систем озброєння і мінування призвело до масштабного забруднення територій, населених пунктів та об’єктів інфраструктури вибухонебезпечними предметами.

“Внаслідок військової агресії РФ орієнтовно 174 тисячі квадратних кілометрів потенційно забруднено мінами та іншими вибухонебезпечними предметами. У тому числі потребують очищення від мін та інших вибухонебезпечних предметів близько 14 тис. квадратних кілометрів акваторій річок, водойм та водосховищ України, прибережних акваторій Азовського та Чорного морів, гідротехнічних споруд і морських портів”, – зазначив Драп’ятий.

Він поінформував посла Азербайджану, що саме працівники системи МВС першими заходять на звільнені від ворога території. За його словами, міжнародна допомога у забезпеченні необхідною технікою дуже важлива для України, адже від цього залежать людські життя.
“У першу чергу здійснюється розмінування деокупованих територій. Представники Національної поліції першими заходять у ці населені пункти і проводять оперативне розмінування. Ми робимо все для того, аби забезпечити життєдіяльність, а громадяни змогли повернутись до своїх домівок”, – заявив Драп’ятий.
Заступник міністра наголосив, що “наразі Україна докладає максимум зусиль у питанні гуманітарного розмінування, утім країні потрібна допомога у забезпеченні технікою, а саме – машинами механізованого розмінування”.
За його словами, “один день роботи цієї машини замінює 100 днів роботи саперів”.
Своєю чергою, Мардалієв заявив, що його країна повністю стоїть на стороні офіційного Києва і буде й надалі підтримувати Україну на фоні повномасштабного вторгнення Росії.

“Ми хочемо висловити захоплення вашою стійкістю і мужністю у відсічі агресії РФ. Саме тому вирішили збільшити розмір пакета допомоги Україні, зокрема і в питанні гуманітарного розмінування. Ми вже взяли на себе політичні зобов‘язання щодо допомоги Україні”, – повідомив посол.
Мардалієв пояснив, що йдеться про чотири напрямки співпраці, у яких офіційний Баку готовий допомогти Україні. Йдеться про медико-психологічну реабілітацію українських дітей, які постраждали внаслідок вторгнення Росії, реабілітацію військовослужбовців, надання допомоги в енергетичному секторі та післявоєнну відбудову України.
“Ми обрали для нашого співробітництва Ірпінь, ми говоримо про відбудову інфраструктури міста. Концепція проєкту передбачає відбудову архітектурного центру, спортивного комплексу, розбудову нового мистецького центру для дітей, надання медичного устаткування для госпіталю”, - додав посол.
Окрім того, сторони обговорили організацію майбутніх тренінгів на території Азербайджану задля обміну досвідом у питанні гуманітарного розмінування.
“Азербайджан долучається до списку країн, які проводитимуть тренінги для українських спеціалістів у сфері розмінування. Наш досвід дуже цікавий для вас. Ми говоримо не лише про національні можливості, але й про міжнародні місії у яких був залучений Азербайджан”, – сказав Мардалієв.
Також азербайджанська сторона анонсувала новий пакет допомоги Україні, у який увійде машина для механізованого розмінування.
“Ми будемо продовжувати надавати вам усю необхідну допомогу. Наш Президент тримає ситуацію на контролі та постійно проводить перемовини з вашим Президентом Володимиром Зеленським”, - підсумував посол.
Як повідомляв Укрінформ, Україна активно долучатиме до робіт з гуманітарного розмінування іноземних та вітчизняних приватних операторів протимінної діяльності, для чого розбудовує ринок з можливістю закупівлі послуг через аукціони.
Фото: mvs.gov.ua