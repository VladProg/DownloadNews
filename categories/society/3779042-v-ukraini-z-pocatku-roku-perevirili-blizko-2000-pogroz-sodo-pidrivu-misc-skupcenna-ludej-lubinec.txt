Станом на вересень з початку 2023 року Служба безпеки України, а саме Департамент захисту національної державності, отримав і перевірив близько 2 тисяч погроз щодо підриву місць масового скупчення людей, зокрема, шкіл та лікарень.

Про це повідомив Уповноважений Верховної Ради України з прав людини Дмитро Лубінець у Телеграмі, передає Укрінформ.
«Станом на вересень з початку 2023 року СБУ, а саме Департамент захисту національної державності, отримав і перевірив біля 2 тисяч анонімних погроз щодо підриву місць масового скупчення людей, зокрема шкіл та лікарень», - зазначив він.
За його словами, інформація про псевдомінування найчастіше надходить з території Російської Федерації.
«Проте іноді такі дзвінки “передаються” й від українських “абонентів”. Але й тут не без російського сліду - спецслужби РФ вербують українських дітей для своїх злочинних дій», - поінформував Лубінець.
Омбудсмен пояснив, що росіяни роблять це через Телеграм-канали, ігрові інтернет-платформи, а також всім відомі російські соцмережі, там окупанти пропонують неповнолітнім співпрацю й схиляють до злочинних дій. Іноді роблять це методами шантажу та психологічних маніпуляцій, пропонують гроші.
«Мета ворога – дестабілізувати ситуацію в Україні. На жаль, найгірше те, що страждають від цього діти: на різних рівнях такої протиправної діяльності, яка в умовах воєнного часу фактично є терором», - зауважив Уповноважений ВР з прав людини.
Водночас він підкреслив, що загарбники не тільки ошукують українських дітей задля своїх цілей, але й порушують право українців на безпеку, а також перешкоджають безпечному освітньому процесу.
«Звертаюся до батьків: проведіть бесіди зі своїми дітьми, аби їх не використовував ворог у своїх цілях!», - резюмував Лубінець.
Як повідомляв Укрінформ, Уповноважений ВР із прав людини Дмитро Лубінець зустрівся з Коаліцією правозахисних організацій "Україна. П’ята ранку", де обговорив питання цивільних заручників, депортованих дітей, військовополонених та безвісти зниклих.