Національна рада з питань телебачення і радіомовлення ухвалила положення "Про особливості ліцензування у період дії воєнного стану в Україні".

Рішення прийнято під час чергового засідання регулятора, передає Укрінформ.
"Медіарегулятор має затвердити підзаконний акт про порядок видачі ліцензій і пролонгацію строків ліцензування для мовників на територіях, що межують з державою - окупантом або є прифронтовими", - зазначив на засіданні член Нацради Олександр Бурмагін.
За його словами, документ передбачає можливість відступу для провайдерів програмної послуги від обов'язку 50% пакетування національними телеканалами, а також оперативну комунікацію регулятора з ліцензіатами.
Зазначається, що проєкт положення було виставлено на публічне обговорення, пропозиції від Асоціації громадських організацій Нацрада врахувала в остаточному тексті.
Представники медіарегулятора одностайно ухвалили рішення про затвердження акта. Текст документа буде оприлюднено на офіційному сайті Нацради.
Як повідомлялося, на визволених територіях поновили мовлення 27 телерадіокомпаній.