До Православної церкви України з УПЦ московського патріархату за 100 днів повномасштабного вторгнення російської федерації перейшли вже понад 600 громад.

Про це предстоятель Православної церкви України, митрополит Київський і всієї України Епіфаній сказав в ефірі телемарафону, передає Укрінформ.
«Від часу Об'єднавчого собору вже є понад 1000 громад, а протягом трьох останніх місяців до Православної церкви України з боку московського патріархату доєдналися близько 600 нових громад. Ми чуємо практично кожного дня про те, що та чи інша громада в тій чи іншій області ухвалює відповідне рішення, проводить збори та більшість одноголосно приймає рішення про те, щоб долучитися до визнаної автокефальної помісної православної церкви», - сказав Епіфаній.
За словами предстоятеля ПЦУ, нині на духовному полі спостерігаються певні зрушення щодо єдності православних українців у єдиний вже визнаній помісній українській православній церкві.
«Бо всі українці у час випробувань війною повинні об'єднатися. Православні українці – в єдиній автокефальній православній церкві», - наголосив він.
Епіфаній наголосив на важливості діалогу з тією частиною вірних, які перебувають у лоні російської православної церкви.
"Ми закликали їх до діалогу. Ми вітаємо, що з їхнього боку є певна відповідь, але поки що до кінця не зрозуміла. Бо дехто говорить, що вони відокремились від московського патріархату, але насправді немає достатньо свідчень. З москви ми чуємо про те, що вони разом і надалі перебувають у єдності з УПЦ", - підсумував предстоятель ПЦУ.
Як повідомлялось, 15 грудня 2018 року в Києві відбувся об'єднавчий церковний Собор, на якому створили ПЦУ та обрали її предстоятелем митрополита Епіфанія.
Через три місяці від початку повномасштабного вторгнення росії в Україну, 27 травня 2022 року, УПЦ (МП) провела Собор, на якому заявила про "самостійність і незалежність", а також висловила незгоду з позицією патріарха кирила щодо війни в Україні.
У Православній церкві України вважають, що оголошена Собором УПЦ (МП) незгода з патріархом Кирилом ще не означає розірвання зв’язків з російською православною церквою.
На думку заступника голови Управління із зовнішніх церковних зв’язків ПЦУ, архиєпископа Чернігівського і Ніжинського Євстратія (Зорі), Собор УПЦ (МП) "ні слова не сказав про автокефалію – навіть про теоретичне бажання її досягнення", а зміна статуту й відсутність слів "московський патріархат" в офіційній назві - це спроба приховати те, що УПЦ залишається в юрисдикції московського патріархату.