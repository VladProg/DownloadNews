В одному з прифронтових шпиталів лікарі врятували важкопораненого захисника України, який дістав множинні ушкодження черевної порожнини та серця.

Як передає Укрінформ, про це заступниця міністра оборони Ганна Маляр повідомила в Телеграмі.
"Дива не просто трапляються — вони втілюються руками наших хірургів!Операція, що була втілена днями в одному з прифронтових шпиталів у народі називають "дістали з того світу", — зазначила вона.

За даними Маляр, військовослужбовця евакуювали з вогнепальним уламковим пораненням лівої плевральної порожнини та порожнини перикарда, а також лівих камер серця.
Прийнявши рішення про негайне оперативне втручання, лікарі успішно виконали низку маніпуляцій, зокрема ліквідували парціальну тампонаду серця, зашили пошкодження бокової поверхні лівого шлуночка й зупинили кровотечу.
Також була успішно здійснена ліквідація масивного згорнутого лівобічного гемотораксу, дренування порожнини перикарда та лівої плевральної порожнини й герметизація грудної клітки.
"Станом на сьогодні найстрашніше для пацієнта, на щастя, позаду. Стан воїна стабільний", — повідомила заступниця міністра оборони.
Захисника транспортували для подальшого лікування й одужання.
Операцію виконували хірург Дмитро Бешлей та команда у складі Андрія Собка, Сергія Заячківського і Романа Собка.
Як повідомляв Укрінформ, у Національному реабілітаційному центрі "Незламні" лікарі провели реконструктивну операцію та сформували новий череп захиснику, якому ворожий снаряд влучив у голову.