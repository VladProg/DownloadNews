До України за період воєнного стану загалом надійшло 12,8 тис. тонн медичної гуманітарної допомоги на понад 13,5 млрд грн.

Як передає Укрінформ, про це повідомляє Міністерство охорони здоров'я.
Допомога надійшла від 35 країн, міжнародних і партнерських організацій, українського та іноземного бізнесу та безпосередньо від медичних закладів інших країн.
Зокрема надійшло лікарських засобів – 526 571 390 одиниць, витратних матеріалів та засобів індивідуального захисту – 202 903 066, інструментів – 1 365 151, комплексних наборів – 13 924, обладнання – 460 344, укомплектованих тактичних аптечок – 147 685, медичних меблів – 618, медичного транспорту – 633, бронежилетів та касок для медичних працівників – 1 632.
Завдяки своєчасному реагуванню і наданню партнерами необхідної гуманітарної допомоги МОЗ забезпечило безперебійну роботу медичних закладів, що опинились у зоні підтоплення після підриву Каховської гідроелектростанції.
У МОЗ висловили подяку країнам, міжнародним та благодійним організаціям, іноземному та українському бізнесу за допомогу.
Допомогу надали Австрія, Бельгія, Болгарія, Велика Британія, Греція, Данія, Естонія, Ізраїль, Індія, Ірландія, Іспанія, Італія, Казахстан, Кіпр, Латвія, Литва, Люксембург, Мальта, Норвегія, Нідерланди, Німеччина, Польща, Португалія, Румунія, США, Словаччина, Словенія, Туреччина, Угорщина, Франція, Фінляндія, Хорватія, Чехія, Швеція, Японія.
Серед міжнародних та благодійних організацій - ВООЗ, ЮНІСЕФ, Direct Relief, Americares, "Лікарі без кордонів", британський ПЛАСТ, HOPE Worldwide.
Також допомогу надав іноземний та український бізнес, зокрема компанії Teva, Bayer, "Дарниця", Novo Nordisk, Pfizer, Abbot, Amarox, Nestle, "Біофарма", Stada, "Фармак", "Кернел".
Окрім того, медичну гуманітарну допомогу Україні надали медзаклади. Серед них клініка Ernst von Bergman, німецька університетська клініка Schleswig-Holstein, польська клініка Vetspec – Centrum Zdrowia Małych Zwierząt, а також University Hospital Basel and University of Zurich.
Як повідомляв Укрінформ, на початку липня Україна отримала 7 автомобілів швидкої медичної допомоги, ліки та одяг.