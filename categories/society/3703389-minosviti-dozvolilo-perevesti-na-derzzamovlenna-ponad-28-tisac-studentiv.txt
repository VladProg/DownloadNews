Міністерство освіти і науки надало дозвіл закладам фахової передвищої та вищої освіти перевести на навчання за держзамовленням 28,3 тисячі осіб.

Про це повідомляє МОН, передає Укрінформ.
"Станом на 1 травня 2023 року за рахунок внутрішнього перерозподілу, перерозподілу місць між закладами фахової передвищої та вищої освіти, що отримують державне замовлення МОН, місць державного замовлення 2022-го та 2023 року підтверджено та надано дозвіл для переведення на навчання за державним замовленням 28 348 здобувачів", - зазначається у повідомленні.
Зокрема, йдеться про дітей загиблих захисників України, учасників бойових дій та осіб з інвалідністю внаслідок війни, їхніх дітей, а також жителів особливо небезпечних територій, які зараховані до закладів освіти до 2021 року.
У МОН уточнили, що 24 637 з-поміж цих осіб навчаються на денній формі, 3711 – заочно.
Наступний етап переведення проводитиметься наприкінці осені 2023 року.
Як повідомляв Укрінформ, реєстрація для участі в цьогорічному Національному мультипредметному тесті розпочалася 3 квітня і триває до 3 травня.