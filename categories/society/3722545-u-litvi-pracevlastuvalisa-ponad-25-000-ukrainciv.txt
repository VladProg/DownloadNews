У Литві, згідно з даними Служби зайнятості, за трудовими договорами працюють 25 600 українців.

Про це повідомляє Delfi, передає Укрінформ.
Як зазначається, найбільше громадян України без держпідтримки працевлаштували компанії PKC Group у Литві, Manvesta, Elixus, Rimi Lietuva, AQ Wiring Systems, Biovela – Utenos Mesa, Premier Restaurants, Costo, Marino grupė, Baltic Transline Transport.
У Литві в разі субсидованого працевлаштування роботодавцю компенсується заробітна плата. «Ця цільова підтримка пов'язує роботодавців та працівників - при оновленні або набутті навичок на конкретних робочих місцях люди швидше адаптуються, а компанії швидше знаходять працівників», - пояснила радниця відділу організації реалізації заходів Служби зайнятості Бригіта Блаващюнене.
За словами фахівців, інтеграція українців у литовський ринок праці допомагає вирішити проблему нестачі кадрів. «Це амортизує потребу в робочій силі, особливо у сфері послуг з розміщення та харчування, виробництва, будівництва, оптової та роздрібної торгівлі», - сказала Блаващюнене.
Зараз на платформі литовської Служби зайнятості зареєстровано 9,9 тисячі вакансій.
Як повідомлялося, у березні Департамент міграції зареєстрував у Литві близько 42 тис. українських біженців, які мають тимчасову посвідку на проживання в країні на підставі тимчасового захисту.
Фото: Shutterstock