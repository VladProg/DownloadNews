Служба безпеки України передала до суду справу колишнього президента АТ “Мотор Січ” Вʼячеслава Богуслаєва та арештувала його активи на понад 12 млрд грн.

Як передає Укрінформ, про це повідомляє пресцентр СБУ.
“Служба безпеки спільно з Офісом генерального прокурора завершила розслідування і передала до суду обвинувальний акт щодо експрезидента АТ “Мотор Січ” і директора департаменту зовнішньоторговельної діяльності підприємства, які підозрюються в роботі на агресора”, - йдеться в повідомленні.
Крім того, у межах кримінального провадження накладено арешт на все майно обвинувачених на загальну суму понад 12 млрд у гривневому еквіваленті.
Йдеться про кошти, нерухомість, корпоративні права обох посадовців, а також їхнє майно, яке вони здобули злочинним шляхом і оформили на своїх родичів за кордоном.
У спецслужбі нагадали, що обидва зловмисники були затримані співробітниками Головного слідчого управління та контррозвідки СБУ у жовтні 2022 року.
За даними слідства, керівництво заводу у Запоріжжі налагодило транснаціональні канали незаконного постачання оптових партій українських авіадвигунів та запчастин до них до країни-агресора.
Посадовці діяли у змові з наближеними до Кремля представниками російської корпорації “Ростех”, яка є одним із головних виробників озброєнь для загарбницьких угруповань РФ.
Отриману продукцію росіяни використовували для виробництва та ремонту ударних гвинтокрилів, які масово застосовували для повномасштабного вторгнення в Україну.
Також встановлено, що у квітні 2022 року Богуслаєв навмисно заблокував поставку гелікоптера для потреб Головного управління розвідки Міністерства оборони України.
Для цього ексочільник підприємства дав вказівку своїм підлеглим розібрати повітряне судно на деталі та приховати експлуатаційну документацію до нього.
На підставі зібраних доказів слідчі СБУ скерували до суду обвинувачення на експрезидента "Мотор Січі" за чотирма статтями Кримінального кодексу України: ч. 4 ст. 111-1 (колабораційна діяльність); ст. 111-2 (пособництво державі-агресору); ч. 1 ст. 114-1 (перешкоджання законній діяльності Збройних сил України та інших військових формувань); ч. 1 ст. 258-3 (участь у терористичній групі чи терористичній організації).
Як зазначили в СБУ, при цьому його підлеглий – очільник департаменту зовнішньоторговельної діяльності підприємства – обвинувачується за трьома статтями Кримінального кодексу України: ч. 4 ст. 111-1 (колабораційна діяльність); ст. 111-2 (пособництво державі-агресору); ч. 1 ст. 258-3 (участь у терористичній групі чи терористичній організації).
Зловмисникам загрожує до 15 років позбавлення волі з конфіскацією майна.
Як повідомляв Укрінформ, 23 жовтня 2022 року СБУ затримала Богуслаєва і начальника департаменту зовнішньоекономічної діяльності "Мотор Січі" за підозрою у колабораційної діяльності та пособництві державі-агресору.
Затримання відбулося в межах кримінального провадження про незаконне постачання з боку "Мотор Січі" товарів військового призначення для російської штурмової авіації. За даними слідства, посадовці налагодили транснаціональні канали незаконного постачання оптових партій авіадвигунів до країни-агресора. Отриману продукцію загарбники використовували для виробництва та ремонту ударних вертольотів.
Підозрюваним обрали запобіжні заходи у вигляді тримання під вартою.