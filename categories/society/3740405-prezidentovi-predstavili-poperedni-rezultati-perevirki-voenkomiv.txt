Президентові Володимиру Зеленському представили попередні результати перевірки воєнкомів.

Про це Глава держави повідомив у вечірньому відеозверненні, передає Укрінформ.

Відео: Офіс Президента, Телеграм
Зеленський також повідомив, що у вівторок йому представили попередні результати перевірки «воєнкомів», серед яких є і невтішні.
“Сьогодні представили мені деякі попередні результати перевірки інших «воєнкомів», окрім колишнього одеського. І невтішні результати. Звичайно, правоохоронці реалізують їх у законний спосіб, і суспільство все побачить”, - сказав він.
“Але хочу сказати всім таким «воєнкомам» і будь-яким іншим чиновникам, які чомусь думають, що суспільство нібито просто почекає, нібито можна нахабнішати десь у тилу. Ми виграємо цю війну, яку почала Росія. І ми виграємо для України таке державне життя, яке буде гідним наших героїчних захисників, кожного й кожної, хто зараз усі свої сили віддає захисту. Негідним у такому житті місця немає”, - додав Зеленський.
Як повідомляв Укрінформ, Печерський райсуд столиці обрав колишньому начальнику Одеського обласного центру комплектування та соціальної підтримки Євгену Борисову, якому інкримінують незаконне збагачення, запобіжний захід у вигляді тримання під вартою з можливістю внесення ₴150 мільйонів застави.