Уповноважений Верховної Ради з прав людини Дмитро Лубінець узяв під особистий контроль справу про смерть мобілізованого чоловіка, хворого на епілепсію.

Як передає Укрінформ, про це омбудсмен повідомив у Телеграмі.
«Смерть мобілізованого українця, який помер після прибуття до військової частини, – необхідне справедливе розслідування. Будь-яку ситуацію такого роду я беру на особистий контроль», – зазначив він.
Для отримання необхідної інформації уповноважений ВР скерував листи до державних структур.
За його даними, на сьогодні триває встановлення фактичних причин смерті чоловіка в день прибуття до військової частини.
Досудове слідство має визначити законність призову на військову службу з урахування стану здоров’я мобілізованого та своєчасність надання чоловіку кваліфікованої невідкладної медичної допомоги після приступу епілепсії.
«У разі виявлення порушень відповідно до законодавства – винні мають бути покарані. Адже безкарність приводить до нових правопорушень», – наголосив Лубінець.
Як повідомляв Укрінформ, в Одеській області прокуратура розпочала перевірку щодо раптової смерті мобілізованого чоловіка із селища Ширяєве, який був хворим на епілепсію.