Національна рада з питань телебачення і радіомовлення привітала працівників радіо, телебачення та зв’язку з професійним святом.

Про це пресслужба відомства повідомляє на сторінці у Фейсбуку, передає Укрінформ.
"Ми розуміємо, наскільки робота українських медійників і зв’язківців важлива для світу. Українські медіа не дають забувати про трагедію, яку принесла в нашу країну кремлівська навала, підтримують наших співгромадян, які опинилися за кордоном, і розповідають про наші військові перемоги — світ знає правду про Україну. Дорогі друзі, колеги, звитяжні українські воїни інформаційного фронту, ми дякуємо вам за відвагу й мужність, за ваш внесок у Перемогу!", - зазначає Нацрада.
Водночас відомство наголошує, що наявність українського мовлення на окупованих територіях "є синонімом визволення з-під російської окупації". Заразом медіарегулятор підкреслив, що після звільнення територій українці найперше приєднуються до марафону "Єдині новини" та вітчизняних радіохвиль, за повернення яких медійники йдуть і на самопожертви.
"Яскраві приклади професіоналізму та самопожертви медійники і зв’язківці демонстрували в Маріуполі й Тростянці, Бучі й Харкові, Чернігові і Слов’янську, Запоріжжі та Ізюмі, Куп’янську й Херсоні, у багатьох українських деокупованих містах і селах.Ми не лише вдячні за їхню відданість, творчість, креативність, подвиг із ризиком для себе передати людям інформацію — дякуємо за надію і за врятовані життя", - зауважує Нацрада.
День працівників радіо, телебачення та зв'язку — професійне свято, яке щорічно відзначається 16 листопада, запропоноване Укртелерадіокомпанією у 1994 році - саме цього дня у 1924 році в Харкові вийшла в ефір перша передача Українського радіо.