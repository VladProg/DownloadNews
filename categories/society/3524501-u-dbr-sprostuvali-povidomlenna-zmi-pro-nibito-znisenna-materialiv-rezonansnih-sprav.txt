У Державному бюро розслідувань заявили, що поширена низкою ЗМІ інформація про нібито знищення матеріалів резонансних кримінальних проваджень на початку широкомасштабного російського вторгнення не відповідає дійсності.

Як передає Укрінформ, про це ДБР повідомило у Телеграмі.
«Вчора, 7 липня, деякі ЗМІ поширили «інсайди» про нібито знищення ДБР на початку повномасштабного вторгнення росії в Україну матеріалів низки резонансних кримінальних проваджень. Серед таких справи щодо підписання Харківських угод, розгону Майдану, «вугільної справи» та інших. Такі звинувачення не відповідають дійсності та носять відверто маніпулятивний характер», - ідеться у повідомленні.

У ДБР запевнили, що жодна із зазначених справ не знищена. Усі матеріали збережені, а провадження розслідуються відповідно до раніше затверджених планів і будуть передані до суду у визначені терміни.
«Навіть більше: деякі «знищені», на думку журналістів провадження, вже завершені та передані в суд за останніх три місяці», - додали у бюро.
У ДБР нагадали, що до суду скеровуються виключно оригінали матеріалів. Це стосується у тому числі справ Майдану, а з інформацією про їх завершення можна ознайомитись на сайті ДБР.
Серед резонансних справ останніх місяців: завершення розслідування щодо колишнього Президента Віктора Януковича та колишнього заступника міністра юстиції України через захоплення державної влади у 2010 році; отримання дозвілу суду для спецрозслідування щодо підозри у держзраді експрем'єра Миколи Азарова.
У ДБР закликали журналістів не поширювати неперевірену та маніпулятивну інформацію і наголосили, що бюро відкрите до співпраці та комунікації в межах, визначених законодавством.
Як повідомляв Укрінформ, ДБР наразі розслідує майже 600 кримінальних проваджень щодо державної зради та колабораціонізму.