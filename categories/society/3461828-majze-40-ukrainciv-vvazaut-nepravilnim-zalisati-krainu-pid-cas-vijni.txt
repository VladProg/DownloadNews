Більш як третина українців (39%) переконані, що залишати свою країну під час війни – неправильно і неприйнятно.

Про це свідчать результати опитування, яке провела дослідницька компанія Gradus Research на замовлення Київської школи економіки, передає Укрінформ.
Також серед причин залишатися у країні 35% респондентів вказали небажання покидати близьких людей.
Водночас серед сімей, що лишилися в Україні, 24% не мають грошей для переїзду за кордон, а 22% – переїхали у достатньо безпечні місця в межах України.

При цьому 18% респондентів, які залишилися в Україні під час війни, пояснили своє рішення тим, що не зможуть адаптуватися до життя в іншій країні; 15% не виїжджають через вікові або фізичні обмеження; 13% – не хочуть полишати тварин, а взяти з собою не можуть; 9% – бояться залишитися без роботи, якщо переїдуть за кордон; 8% – бояться мародерства.
Також, згідно з опитування, 53% українців, які не виїхали за кордон, заявили про намір залишатися на місці навіть при загостренні ситуації; 16% будуть переміщатися далі від епіцентру в межах України, і тільки 6% – їхати за кордон. Водночас 8% заявили, що хотіли б переїхати при ескалації, але не мають такої можливості.
Опитування було проведено 12 квітня методом самозаповнення анкет у мобільному додатку. В ньому взяли участь 500 чоловіків та жінок віком від 18 до 60 років, що проживають у містах з населенням понад 50 тисяч.