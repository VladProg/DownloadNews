Європейська комісія спільно з Польщею започатковують програму пошуку та повернення українських дітей, які були викрадені або примусово вивезені до російської федерації.

Про це повідомила речниця Єврокомісії Дана Спінант на брифінгу у Брюсселі, повідомляє кореспондент Укрінформу.
«Єврокомісія та Польща започатковують нову ініціативу за лідерства президента Єврокомісії фон дер Ляєн та прем’єр-міністра Польщі Моравецького щодо (повернення) українських дітей. Ви знаєте про драматичну ситуацію з українськими дітьми, які були викрадені росією та вивезені до рф для всиновлення. Від початку (повномасштабного) вторгнення, за попередніми оцінками, тисячі українських дітей були депортовані в росію. Викрадення українських дітей є величезною соціальною проблемою, трагедією та злочином», - наголосила речниця ЄК.
Вона зазначила, що за підтримки агенцій ООН європейські фахівці збиратимуть інформацію й докази, аби повернути викрадених українських дітей на Батьківщину та притягнути до правосуддя причетних до скоєння цих злочинів.
Як повідомлялося, примусове переміщення та депортація українських дітей у росію, а також їх насильницьке всиновлення російськими родинами є порушенням українського та міжнародного законодавства. Насильницьке передання дітей з однієї групи до іншої є злочином геноциду відповідно до Статті II Конвенції про запобігання злочину геноциду та покарання за нього.
Наприкінці лютого уповноважений Верховної Ради з прав людини Дмитро Лубінець заявив, що до депортації українських дітей залучено найвище керівництво рф, включаючи уповноважену з прав дитини при президенті рф Марію Львову-Бєлову. За словами Лубенця, до нього особисто із заявами про насильницьку депортацію дітей вже звернутися понад 20 тисяч громадян України.
За даними українських правозахисників, загальна кількість українських дітей, що були примусово вивезені з України в росію, може становити від 260 тисяч до 700 тисяч.
Фото: CTK Photo