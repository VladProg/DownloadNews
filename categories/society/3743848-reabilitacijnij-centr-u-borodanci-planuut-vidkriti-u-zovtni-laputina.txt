Бородянський центр соціально-психологічної реабілітації населення планують відкрити вже у жовтні, наразі Центр активно відбудовується.

Про це міністр у справах ветеранів Юлія Лапутіна повідомила під час огляду будівництва разом із колишньою президенткою Хорватії Коліндою Грабар-Китарович, повідомляє кореспондент Укрінформу.
"Зараз відбувається будівництво та відновлення реабілітаційного центру психологічної підтримки ветеранів та членів їх родин... Будівництво рухається, вже відбудоване бомбосховище на 200 осіб. Потенційно, в разі тривоги, тут можуть також розміщувати цивільне населення, хто проживає поруч. Зараз відбудований вже моноліт першого поверху. Очікуємо, що до Дня Незалежності будуть повністю залиті монолітні конструкції", - сказала Лапутіна.
За її словами, вже у жовтні планується відкрити Центр і надавати там послуги. Водночас важливе не тільки будівництво Центру, а ще й наповнення його тими сучасними методиками, які допоможуть інтегрувати ветеранів до цивільного життя.
"Надаватимуть їм психологічну підтримку. Будуть працювати також із родинами. Особлива увага до членів родин загиблих, щоб також надавати їм всілякий супровід і підтримку. Також ми хочемо, щоб цей Центр став загальнонаціональним, як один із елементів загальнонаціональної інфраструктури ветеранської політики", - сказала міністр.
“Бородянка-Центр” буде пілотним проєктом створення сучасної моделі соціально-психологічної реабілітації ветеранів, що включає психологічні, юридичні, соціальні, інформаційні та інші послуги.






Юлія Лапутіна разом з колишньою президенткою Хорватії відвідали Бородянський центр реабілітації / Фото: Володимир Тарасов. Укрінформ














































Лапутіна зауважила, що Хорватія надала Україні свої нормативно-правові акти щодо того, як працює реабілітація та напрямки ветеранської політики в Хорватії. "Ми це аналізуємо і вже закладаємо в нормативно-правову базу. Адже це дуже важливо, а вже потім будуть знаходитися інструменти та рішення", - додала очільниця Мінветеранів.
Як повідомлялося, внаслідок влучання снаряда з російського танка в Бородянці на Київщині був знищений Центр соціально-психологічної реабілітації населення Міністерства у справах ветеранів.
У серпні минулого року розпочалася його відбудова, планується створити науково-практичний центр психічного здоров’я.