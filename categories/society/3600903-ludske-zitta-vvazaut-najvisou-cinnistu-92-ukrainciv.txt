Переважна більшість українців (92%) вважають життя людини найвищою цінністю.

Як передає Укрінформ, такий результат показала десята хвиля національного дослідження соціально-політичних настроїв українців під час повномасштабного вторгнення росії в Україну, яке соціологічна компанія Gradus Research проводить за підтримки Європейського Союзу та в партнерстві з Центром економічного відновлення.
Також у топі відповідей на запитання, що є найвищою цінністю, — свободи та права людини (89%), взаємна допомога (86%), взаємна довіра (82%) та суспільна злагода (71%). Всі ці дані виглядають логічним підтвердженням сучасних тенденцій в українському суспільстві, які у Gradus Research досліджували раніше, зокрема зростання взаємної довіри та альтруїзму, збільшення значущості суспільних інтересів порівняно з власними тощо. Адже це базові речі для сучасного розвинутого суспільства, тоді як для країни-агресора ані життя людей, ані інші вищезгадані демократичні принципи цінності не несуть.

"У складні часи в суспільстві посилюється важливість наявності "здорових" моральних цінностей та світогляду. Війна, несучи багато втрат та страждань, сприяє тому, що українці гостріше почали усвідомлювати цінність людського життя, гуманістичних принципів та конструктивних взаємовідносин. Чи зробила нас такими війна? Ні, не зовсім. Все це не з’явилося вчора чи після 24 лютого, українці й раніше жили із подібним сприйняттям світу, просто зараз воно викристалізувалось", — вважає Євгенія Близнюк, соціологиня, засновниця та директорка Gradus Research.

Що ж стосується цінності виконання розпоряджень керівництва, то тут аналогічного консенсусу немає — 37% погоджуються з такою тезою, 41% не погоджується та ще 22% не змогли дати однозначну відповідь. Що цікаво, у вікових категоріях 18-24 та 25-34 роки показники щодо цінності виконання розпоряджень керівництва є найвищими (45% та 47% відповідно), тоді як люди 45+ частіше не погоджуються із цим твердженням.
В українському суспільстві добре розвинені горизонтальні зв’язки, ініціативність, здатність домовлятися між собою, самостійно приймати рішення, і війна лише посилила ці явища. Тож вертикальна ієрархія та цінності беззаперечного підпорядкування знаходять менший відгук серед українців, зазначають у Gradus Research.

Важливо, що ключові цінності демократичного суспільства також вийшли на високий рівень. Більше 90% українців відзначили, що для них є важливим дотримання поваги до прав людини та людської гідності, принципів свободи та рівності між людьми. 85% також обрали принципи демократії і 80% — верховенство права. Частка незгодних з важливістю цих засад є дуже низькою і не перевищує 4%.
Опитування було проведено дослідницькою компанією Gradus Research методом самозаповнення анкети в мобільному додатку. Онлайн-панель Gradus відображає структуру населення міст розміром більше 50 тис. жителів віком 18-60 років за статтю, віком, розміром населеного пункту та регіону. Період проведення поля: 23-26 вересня 2022 року, розмір вибірки: 2000 респондентів.