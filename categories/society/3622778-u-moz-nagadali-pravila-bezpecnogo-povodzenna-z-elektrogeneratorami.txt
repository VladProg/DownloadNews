Електрогенератори та пальне для них мають використовуватися тільки на відкритому повітрі, не менше, ніж в шести метрах від житлових приміщень.

Про це йдеться на сайті Міністерства охорони здоров'я, передає Укрінформ.
"Генератори та пальне мають використовуватися тільки на відкритому повітрі на відстані не менше 6 метрів від вікон, дверей та гаражів", - наголошують в МОЗ.
В МОЗ також нагадали, що купувати необхідно тільки сертифіковану продукцію і тільки в ліцензованих точках продажу. А під час експлуатації - ретельно дотримуватися інструкцій виробника. Також у міністерстві наголосили, що використання подібних приладів заборонено дітям.
Необхідно тримати генератор сухим, захищати від дощу та затоплення. Дотик до мокрого генератора або пристроїв, підключених до нього, може призвести до ураження електричним струмом. Перед заправкою треба дати генератору охолонути. Пальне, пролите на гарячі деталі двигуна, може спалахнути.
Також в МОЗ наголошують на необхідності встановити в приміщенні детектори чадного газу і обов'язковій наявності вогнегасника.
Як повідомлялося, на Київщині сталося отруєння чадним газом. Потерпілі використовували для освітлення генератор, який встановлений прямо в приміщенні.