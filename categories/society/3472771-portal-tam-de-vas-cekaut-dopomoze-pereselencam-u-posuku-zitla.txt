На порталі “Там, де вас чекають” внутрішньо переміщені особи можуть знайти житло та отримати гуманітарну допомогу в межах всієї України.

Як передає Укрінформ, про це Міністерство цифрової трансформації України повідомляє у Телеграмі.
“На порталі “Там, де вас чекають” можна знайти житло та отримати гуманітарну допомогу в межах всієї України. Проєкт запустили Офіс Президента спільно з Укрзалізницею та за підтримки Мінцифри”, - ідеться в повідомленні.
На карті можна дізнатись, скільки місць є в певній області для безкоштовного розселення, а також знайти телефони контактних центрів і звернутися за допомогою самостійно.
У Мінцифри додали, що співробітники Укрзалізниці оперативно шукатимуть тимчасове житло українцям, які прибули з евакуаційних потягів, а також разом із місцевими органами влади будуть супроводжувати людей до місця розселення.
На вокзалах Києва, Харкова, Одеси, Запоріжжя та Лозової працівники Укрзалізниці реєструватимуть у системі тих, хто евакуюється, і допомагати з поселенням.
Для цього Мінцифра за кошти криптофонду Aid For Ukraine закупила 68 планшетів для працівників і волонтерів Укрзалізниці.
Як повідомляв Укрінформ, в Україні внаслідок нападу росії зафіксовано 7 мільйонів внутрішньо переміщених осіб. Держава планує побудувати кілька десятків тисяч нових квартир для вимушених переселенців. Крім цього, планується викуп квартир у будинках, які майже зведено, але так і не введено в експлуатацію.