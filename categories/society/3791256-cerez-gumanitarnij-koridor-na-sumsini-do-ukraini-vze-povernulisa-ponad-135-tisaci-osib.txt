Через гуманітарний коридор у Сумській області від початку відновлення його роботи в Україну з Росії повернулися вже понад 13,5 тисяч громадян, зокрема 1653 дітей і 131 маломобільна людина.

Про це повідомило Міністерство з питань реінтеграції тимчасово окупованих територій, передає Укрінформ.
Роботу гуманітарного коридору обговорили на нараді щодо евакуації через Сумську область під головуванням віцепрем’єр-міністра – міністра з питань реінтеграції тимчасово окупованих територій Ірини Верещук.
Як зазначається, для громадян, які перетинають кордон, на території регіону був облаштований транзитний центр із «пунктом незламності» й укриттям.
Робота зі встановлення ще одного укриття на 100-150 осіб триває. Очільниця Мінреінтеграції висловила подяку гуманітарній місії «Проліска» за ініціативу облаштувати захисну споруду всім необхідним.
Загальна сума виплат грошової допомоги українцям, які прибули через згаданий гумкоридор, за даними міністерства, на сьогодні становить понад 18 млн гривень.
Від компаній мобільних операторів громадяни безкоштовно отримали, зокрема, 545 стартових пакетів.
Для людей, які перетнули кордон, функціонує додатковий автобусний маршрут евакуації Суми – Полтава – Дніпро.
Як повідомляв Укрінформ, на початку серпня в Сумській області відновили роботу гуманітарного коридору Колотилівка (Росія) – Покровка (Україна).