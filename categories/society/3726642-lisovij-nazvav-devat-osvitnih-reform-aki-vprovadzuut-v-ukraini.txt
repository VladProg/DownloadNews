Міністерство освіти і науки впроваджує шість реформ для модернізації навчання на всіх рівнях, а також реформи з євроінтеграції, цифровізації та у питанні оплати праці вчителів.

Про це заявив міністр освіти і науки Оксен Лісовий під час фестивалю «Вчителі майбутнього», що проходить у Львові, повідомляє кореспондент Укрінформу.
«Коли наша команда заходила в уряд, нам було поставлене завдання за два місяці зробити дизайн проєкту реформування освіти, тобто візійні моменти. Ми це зробили. А тепер починається стадія «Б» - втілення проєкту. Із 22 червня ми активно розпочинаємо цю роботу, бо отримали схвалення від Президента, і стартуємо із Офісом впровадження, який буде мати багато груп із залученням експертів з педагогічного кола... Сьогодні ми говоримо про шість реформ: дошкілля, школа, старша школа і профтех, виші та наука і позашкілля, а також три наслідкові реформи: євроінтеграція, цифровізація і заробітна плата. Ось такий виклик стоїть перед нами», - сказав Лісовий.
Він наголосив, що основна робота буде проводитися з освітніми колами.
«Наш проєкт пройшов погодження на рівні політиків. Тепер ми вже маємо політичну волю, підтримку, гроші. Ми вже можемо говорити про конкуретні зарплати, щоб відстоювати нашого вчителя, щоб він повернувся назад чи то з Польщі, чи з Німеччини, бо тут йому буде вигідніше», - сказав міністр.
За його словами, децентралізація додала значних ресурсів громадам, і є можливість їх залучати у реалізації зазначених рішень. "...Багато громад мають професійний бюджет. І наше завдання - знайти комплексні рішення з органами місцевої влади, щоб скомбінувати, додавши туди державні кошти, фінансування від міжнародних партнерів, скерувати на розвиток освіти", - зазначив очільник МОН.
Водночас він наголосив, що освіта буде серед ключових пріоритетів після перемоги.
«Звичайно, ми спочатку мусимо виграти війну, і ми це зробимо, бо докладаємо для цього максимуму зусиль. Але нашою справжньою, остаточною перемогою буде, якщо ми виграємо освіту. Тоді ми виграємо завтрашній день і переможемо остаточно. І тоді ми зможемо сформувати стійке демократичне і вільне суспільство, базоване на сталих цінностях, які є основою будь-якої розвиненої країни. На цінностях правди, свободи, доброчесності, гідності людини», - сказав Лісовий.
За його словами, і під час війни освіта - у пріоритеті держави, у сферу передбачаються значні інвестиції. Міністр зауважив, що напередодні мав зустріч із Президентом, на якій обговорювалися трансформація освіти.
Крім того, минулого тижня Лісовий зустрічався з віцепрезидентом Єврокомісії, який, за його словами, підтвердив, що «освіта — кров країни», та пообіцяв підтримку.
Під час фестивалю «Вчителі майбутнього» голова комітету Верховної Ради України з питань освіти, науки та інновацій Сергій Бабак виокремив три основні проблеми української освіти.
«Всі 30 років в українській освіті є три ключові слабкі сторони – це не модернізовані освітній простір, зміст освіти і низькі заробітні плати. Все це стається через одну причину – це недостатня політична воля для того, щоб взяти лідерство у цьому процесі. Основна причина, звичайно, фінансова. Адже це потребує шалених коштів, мільярдів доларів для того, щоб ми за 7-10 років зробили освітню систему однією з найкращих у світі. Зараз така політична воля є, ми знаємо, над чим працювати, що вдосконалювати і де брати кошти. І якщо ми виправимо ці три мінуси і отримаємо класне освітнє середовище, то повернемо той мільйон дітей, які виїхали, і тоді будуть хотіти їхати до нас з-за кордону, а не ми шукатимемо, куди б відправити дитину на навчання», - зазначив Бабак.
Як повідомляв Укрінформ, у Львові 22-23 червня відбувається найбільший в Україні фестиваль освіти «Вчителі майбутнього», який зібрав понад 2000 учасників з різних регіонів країни.