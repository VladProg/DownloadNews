У польських містах Варшава, Краків та німецьких Кельн і Мюнхен збільшено кількість місць у спеціально обладнаних комп’ютерних центрах для проходження українськими абітурієнтами Національного мультипредметного тесту.

Як передає Укрінформ, про це повідомив УЦОЯО.
“Раніше ми повідомляли, що перелік закордонних міст, запропонований для потенційних учасників НМТ, не є остаточними, адже перемовини ще тривають. Наші партнери у Польщі й Німеччині відгукнулися на прохання випускників та організаторів оцінювання щодо збільшення кількості робочих місць у спеціально обладнаних комп’ютерних центрах. Тож з’явилися додаткові місця для проходження тестування в містах Варшава, Краків, Кельн і Мюнхен”, - ідеться в повідомленні.
В УЦОЯО пояснили, якщо потенційний учасник НМТ вже створив персональний кабінет і вибрав із запропонованого переліку менш зручний для доїзду населений пункт, а тепер з’явилася більш зручна локація. Абітурієнт зможе після отримання сертифіката до 7 травня цього року змінити реєстраційні дані, вибравши місто, яке ближче до його місцеперебування для проведення мультипредметного тесту.
В УЦОЯО висловили подяку Посольству України в Республіці Польща, Міністерству народної освіти Республіки Польща, школі “Материнка” імені Дмитра Павличка (Варшава, Польща), Варшавській школі економіки, Ягеллонському університету в Кракові, Кельнському університету та Культурному центру GOROD (м. Мюнхен, Німеччина) за підтримку з організації вступних випробувань для українських вступників.
Перелік країн, у яких вступники матимуть змогу пройти тестування за посиланням.
Як повідомляв Укрінформ, 3 квітня розпочалася реєстрація абітурієнтів для участі в Національному мультипредметному тесті.