В Україні мережа спеціалізованих служб підтримки для постраждалих від домашнього насильства налічує 760 одиниць.

Про це Урядова уповноважена з питань гендерної політики Катерина Левченко сказала в інтерв'ю Укрінформу.
"Мережа спеціалізованих служб підтримки в Україні налічує 760 одиниць, зокрема: 520 мобільних бригад соціально-психологічної допомоги; 46 притулків, що забезпечують цілодобове перебування (до 90 днів); 46 кризових кімнат, що забезпечують цілодобове перебування (до 10 днів); 43 денних центри соціально-психологічної допомоги", - зазначила Левченко.
Крім того, функціонує 71 спеціалізована служба первинного соціально-психологічного консультування та 19 «гарячих ліній» з питань запобігання та протидії домашньому насильству, насильству за ознакою статі та насильству стосовно дітей.
Також є 15 інших закладів та установ, призначених для надання допомоги постраждалим особам.
За словами Левченко, у зв'язку з війною в окремих територіальних громадах спеціалізовані служби підтримки осіб частково або повністю призупинили своє функціонування.
Як повідомляв Укрінформ, в Україні 1 листопада набула чинності Конвенція Ради Європи про запобігання насильству щодо жінок і домашньому насильству (Стамбульська конвенція).
20 червня Верховна Рада ратифікувала Конвенцію Ради Європи про запобігання насильству щодо жінок і домашньому насильству (Стамбульську конвенцію). 21 червня Президент Володимир Зеленський підписав закон про її ратифікацію.