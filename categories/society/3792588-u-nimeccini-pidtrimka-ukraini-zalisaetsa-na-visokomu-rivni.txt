Солідарність громадян Німеччини з Україною зберігається на високому рівні, натомість Росії не довіряють дедалі більше німців.

Такі результати опитування німецького Фонду Кербера, передає Укрінформ.
Згідно з дослідженням, 66% опитаних виступають за подальшу військову підтримку України. З них 54% вважають, що військова допомога Німеччини мала б на меті допомогти відвоювати окуповані Росією території, натомість 41% респондентів вважає, що підтримка Німеччини має передусім запобігти подальшому просуванню РФ.
При цьому частка респондентів, які вбачають у Росії військову загрозу, зросла з 72 до 76 відсотків порівняно з минулим роком. Більшість німців (86%) вважають, що російському уряду не можна довіряти.
Водночас 57% респондентів вважають, що вплив Німеччини у світі за останні два роки впав. При цьому 54% опитаних переконані, що країні слід проявляти більшу стриманість у міжнародних кризах, а 38% хотіли б, щоб Німеччина була більш залученою. З них три чверті (76%) бажали б, щоби роль Берліна носила переважно дипломатичний характер (торік таких було 65%).
Згідно з опитуванням, 71% німців проти військового лідерства ФРН у Європі. Водночас 72% опитаних згодні витрачати не менше двох відсотків ВВП на оборону відповідно до угоди НАТО, а 26% навіть назвали цей показник занизьким.
Щодо розширення ЄС на схід 51% опитаних висловилися проти, 45% – за.
«Міжнародні кризи впливають на внутрішню згуртованість нашого суспільства більше, ніж будь-коли раніше. З цієї причини також в інтересах Німеччини активно сприяти подоланню кризи. Але більшість німців хотіли б і надалі виявляти стриманість у зовнішній політиці та політиці безпеки», — коментує результати опитування керівник відділу міжнародної політики Фонду Кербера Нора Мюллер.
Репрезентативне опитування «Берлінський пульс» проведене інститутом дослідження громадської думки Kantar Public у вересні 2023 року. Участь у дослідженні взяли 1057 громадян Німеччини віком від 18 років.