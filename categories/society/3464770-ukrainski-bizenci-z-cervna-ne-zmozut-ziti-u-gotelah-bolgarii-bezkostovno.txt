У Болгарії українські біженці, які не знайшли роботу та не зможуть оплачувати житло, після 31 травня будуть розміщені в муніципальних або державних гуртожитках.

Про це йдеться у рішенні Ради міністрів Болгарії, передає Укрінформ з посиланням на Novinite.
Термін дії держпрограми, яка дозволяє безкоштовне проживання та харчування українських біженців у готелях, закінчується 31 травня.
Українці, які до цього часу не знайдуть роботу і не зможуть оплачувати житло, будуть розміщені в муніципальних або державних гуртожитках.
Наразі урядом перевірено понад 250 муніципальних та державних баз, буде забезпечено 15 тис. ліжок.
Кілька днів тому міська рада Пловдива проголосувала за перетворення покинутої будівлі колишньої лікарні на центр розміщення українських біженців.
У Болгарію від початку повномасштабної війни прибуло 201 904 громадянина України. На сьогодні у країні залишається 93 498 біженців, з них 35 тис. дітей, 51 291 особа перебуває на державному утриманні. 84 300 громадян України мають статус тимчасового захисту.
Як повідомлялося, за даними ООН, кількість біженців, які виїхали з України від початку повномасштабного російського вторгнення, станом на 19 квітня становила 5,034 млн осіб. Ще 7,1 мільйона громадян України вважаються внутрішньо переміщеними особами.
Фото з сайту Novinite