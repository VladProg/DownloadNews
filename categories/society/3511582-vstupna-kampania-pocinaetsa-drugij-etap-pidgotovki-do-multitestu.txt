В Україні 21 червня розпочинається другий етап підтвердження участі в основній сесії національного мультипредметного тесту.

Про це в Телеграмі повідомив міністр освіти і науки Сергій Шкарлет, передає Укрінформ.
"​Сьогодні розпочинається другий етап підтвердження участі в основній сесії НМТ, який буде здійснюватися через інформаційну сторінку. Другий етап триватиме до 7 липня", - зазначив очільник МОН.
За його словами, на цьому етапі потенційні учасники, які підтвердили бажання складати НМТ у період з 20 травня до 7 червня, мають остаточно визначитися з населеним пунктом, де їм буде зручно проходити тестування.
Міністр звертає увагу на те, що можливість завантажити запрошення-перепустку, де буде зазначено дату, час і місце основної сесії, з’явиться тільки після проходження двох етапів підтвердження участі в НМТ (після 12 липня).
Водночас вступникам, які з 20 травня до 7 червня підтвердили участь у НМТ і хотіли б скласти тестування в додаткову сесію, потрібно пропустити другий етап вибору місця проходження НМТ під час основної сесії, а натомість підтвердити участь у додатковій сесії і протягом із 8ー18 липня вибрати із запропонованого переліку країну/місто, де бажають скласти тестування.
Основна сесія НМТ відбуватиметься у 21 області України і Києві та у містах 23 країн. У додаткову сесію учасники зможуть скласти тестування також у США (м.Нью-Йорк, штат Нью-Йорк, та м.Сакраменто, штат Каліфорнія), Німеччині (м.Берлін), Фінляндії (м.Гельсінкі) й Люксембурзі (м.Люксембург), Словенії (м.Марібор), Швейцарії (м.Берн).
«Вдячний усім закладам освіти, а також міжнародним партнерам за організацію тестувань. Дякую кожному, хто докладає зусиль для проведення вступної кампанії та надання можливості всім охочим навчатися в омріяних закладах вищої освіти України», - зазначив Шкарлет.
Як повідомляв Укрінформ, 20 червня завершився додатковий період реєстрації для участі в національному мультипредметному тесті (НМТ). Вступники мають надіслати комплекти реєстраційних документів до 27 червня.