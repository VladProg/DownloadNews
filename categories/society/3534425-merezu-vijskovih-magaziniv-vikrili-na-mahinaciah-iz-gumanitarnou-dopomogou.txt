Правоохоронці викрили керівництво мережі військових магазинів на махінаціях з гуманітарною допомогою.

Як передає Укрінформ, про це повідомляє пресслужба Офісу генерального прокурора.

За процесуального керівництва Київської міської прокуратури викрили та повідомили про підозру двом підприємцям, які організували схему продажу гуманітарної допомоги для військовослужбовців (ч. 3 ст. 201-2 Кримінального кодексу України).
За даними слідства, у квітні керівник і засновник мережі підприємств, яке спеціалізується на продажу товарів військового призначення, звернулись до однієї з військових частин Національної гвардії в Києві з проханням надати їх підприємству сертифікат кінцевого споживача з метою ввезення на митну територію України військової амуніції - бронепластин та захисних шоломів для подальшої безоплатної передачі цій військовій частині.
«Отримавши сертифікат, підприємці ввезли на територію України із Польщі вантаж з 1500 бронепластин та 300 балістичних шоломів. Військова амуніція була оформлена як гуманітарна допомога. Це надало їм можливість уникнути проходження митних формальностей та сплати митних платежів до державного бюджету», - ідеться в повідомленні.
У подальшому підозрювані відмовились передавати це майно на потреби захисників України. Вони наполягали на передачі гуманітарної допомоги виключно на платній основі за роздрібною ціною шляхом укладення договорів купівлі-продажу. Ввезені бронепластини та шоломи вони виставили на продаж через мережу своїх підприємств.
Правоохоронці провели 8 санкціонованих обшуків за місцями проживання фігурантів, а також у магазинах та складах підприємств, вилучили частину нереалізованої військової амуніції, чорнові записи та 120 тис. незареєстрованих набоїв до вогнепальної зброї. Ринкова вартість ввезеної військової амуніції становить близько 8 млн грн.
Вирішується питання про обрання підозрюваним запобіжних заходів. У межах слідства перевіряється причетність до інших незаконних дій із гуманітарною допомогою.
Як повідомляв Укрінформ, в Обухівському районі Київської області поліція затримала псевдоволонтера, який привласнив кошти на придбання тактичного одягу.