Перший етап розробки бази даних із відомостями про ліцензіатів і реєстрантів у сфері медіа орієнтовно завершать у вересні цього року.

Про це голова Національної ради з питань телебачення і радіомовлення Ольга Герасим'юк розповіла в інтерв'ю "Інтерфакс-Україна", передає Укрінформ.
"Національна рада веде реєстр як базу даних відомостей про ліцензіатів і реєстрантів. Над реєстром як комунікаційною платформою між регулятором та суб’єктами у сфері медіа у визначенні Закону "Про медіа" зараз ведеться робота", - зазначила вона.
Водночас Герасим'юк повідомила, що перший етап розробки проєкту орієнтовно завершать у вересні цього року. Вона підкреслила, що Нацрада неодноразово зверталась до Міністерства фінансів щодо сприяння у фінансуванні завдань із розробки та введення в експлуатацію реєстру суб’єктів у сфері медіа та електронного кабінету, визначених Законом.
Голова медіарегулятора нагадала, що реєстр розробляють за співпраці Нацради та Міністерства цифрової трансформації. Цей проєкт реалізують на державній платформі для ведення публічних електронних реєстрів.
Як повідомляв Укрінформ, український медіарегулятор має затвердити ще 11 підзаконних актів на виконання закону "Про медіа", пов'язаних зі стратегією Нацради.