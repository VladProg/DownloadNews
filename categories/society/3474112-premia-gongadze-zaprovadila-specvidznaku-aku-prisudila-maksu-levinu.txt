У День свободи преси Премія імені Георгія Ґонґадзе – 2022 оприлюднила імена фіналістів і повідомила про запровадження спеціальної відзнаки.

Як передає Укрінформ, про це повідомляється на сторінці Премії у Фейсбуці.
«Цього року вперше в історії Премії імені Георгія Ґонґадзе запроваджено спеціальну відзнаку. Нею Капітула посмертно відзначила фотожурналіста Макса Левіна “за визначний внесок у розвиток української фотографії, відданість професії і відвагу”», - ідеться в повідомленні.

Зазначається, що до короткого списку номінантів на здобуття відзнаки увійшли тандем фотографів Мстислава Чернова і Євгена Малолєтки (Чернов – журналіст Associated Press, фотограф, військовий кореспондент; Малолєтка – фотокореспондент), а також Сергій Сидоренко (журналіст, співзасновник та головний редактор видання “Європейська правда”) і Тетяна Трощинська (редакторка щоденної програми «Київ-Донбас» на «Громадському радіо», ведуча прямих ефірів, заступниця головного редактора «Громадського радіо»).
Лауреата Премії традиційно оголосять 21 травня, у день народження Георгія Ґонґадзе.
Як повідомляв Укрінформ, 1 квітня після тривалих пошуків у районі села Гута Межигірська на Київщині поліція знайшла загиблим фотографа та документаліста Макса Левіна. Більшість його документальних проєктів були пов'язані з війною в Україні. "Кожен український фотограф мріє зробити фото, яке зупинить війну", – пояснював журналіст.