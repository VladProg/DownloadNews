Україна в дипломатичній ноті повідомила Польщу про можливість поновлення пошуково-ексгумаційних робіт на території нашої країни за участю польських спеціалістів.

Про це в коментарі PAP повідомив заступник глави МЗС Польщі Марцін Пшидач, передає Укрінформ.
“У цей важкий час Україна може розраховувати на всіляку підтримку з боку Польщі – гуманітарну, фінансову та військову. Ми також досягли певного прогресу в непростих історичних питаннях. Українська сторона офіційно повідомила нас нотою, що можливими будуть пошукові роботи в Україні за участю польських фахівців”, - заявив Пшидач.
Заступник міністра зауважив, що це “крок у дуже доброму напрямку”.
“Це показує, що послідовний діалог і плідна співпраця можуть привести до зміни підходів навіть для таких складних рішень. Ми вітаємо цей значний жест, який дасть змогу в майбутньому проводити ексгумації та гідне поховання поляків, які загинули в Україні у XX столітті, зокрема і під час Волинської різанини”, - наголосив польський урядовець.
Він додав, що дозволи стосуватимуться усіх польських організацій, які займаються пошуково-ексгумаційними роботами, українська влада їх видаватиме індивідуально. За словами заступника міністра, такі роботи мають відбуватися за згодою і за участю українських спеціалістів.
Як повідомляв Укрінформ, українська сторона у квітні 2017 року призупинила виконання польською стороною пошуково-ексгумаційних робіт у нашій країні у зв’язку з руйнуванням пам’ятника УПА у Грушовичах на півдні Польщі. Упродовж 2014-2017 років у цьому районі вандалами було знищено чи сплюндровано ще кілька місць пам’яті українців. У більшості випадків інформація про це першою з’являлася у російських і проросійських ЗМІ та соцмережах, що засвідчує причетність рф до інцидентів.
Фото: gov.pl