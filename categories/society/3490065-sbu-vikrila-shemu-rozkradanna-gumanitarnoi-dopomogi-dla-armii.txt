На Черкащині СБУ викрила схему розкрадання гуманітарної допомоги, яка призначалася військовим ЗСУ на майже 200 тисяч гривень.

Про це повідомляє ГУ СБ України в Черкаській області у Фейсбуці, передає Укрінформ.
«На Черкащині повідомлено про підозру двом псевдоволонтерам, які намагались незаконно реалізувати партію продуктів харчування, на загальну суму майже 200 тисяч гривень», - йдеться у повідомленні.
За даними слідства, двоє мешканців Сміли надали фіктивні документи до міської ради на отримання гуманітарної допомоги для українських захисників.
Ділки вказали, що нібито отримали запит з одного із військових підрозділів і планують передати на потреби оборони партію тушонки.
Смілянська міська рада сприяла виготовленню та придбанню допомоги і надала зловмисникам майже 2 000 банок тушонки. Однак, псевдоволонтери вирішили «нажитися» та намагалися реалізувати комерційним структурам гуманітарну допомогу.
Правоохоронці затримали фігурантів відповідно до ст. 208 Кримінального процесуального кодексу України під час спроби реалізувати чергову партію тушонки у 500 штук.
Наразі зловмисникам повідомлено про підозру у вчиненні злочину та вирішується питання щодо обрання їм міри запобіжного заходу.






СБУ ліквідувала схему розкрадання гуманітарної допомоги / Фото: Управління СБ України в Черкаській області




























Як повідомлялося, 24 лютого президент російської федерації володимир путін оголосив про початок вторгнення до України. Російські війська обстрілюють та знищують ключові об'єкти інфраструктури, здійснюють масовані обстріли житлових районів українських міст та селищ з використанням артилерії, реактивних систем залпового вогню та балістичних ракет.