Гендиректор «Державного оператора тилу» Арсен Жумаділов пройшов усі необхідні перевірки і офіційно став на посаду.

Як передає Укрінформ, про це у Фейсбуці повідомила пресслужба Міністерства оборони України.
«30 жовтня міністр оборони України Рустем Умєров підписав контракт та наказ про призначення Арсена Жумаділова гендиректором ДП «Державний оператор тилу», - йдеться у повідомленні.
Зазначається, що Жумаділов пройшов усі необхідні перевірки і офіційно став на посаду. Перший напрям, за яким «Державний оператор тилу» забезпечуватиме ЗСУ – харчування.
У Міноборони поінформували, що проведення закупівель заплановане на грудень, перші поставки очікуються у другому кварталі 2024 року.
Щоб підприємство юридично запрацювало на повну потужність, лишилося, щоб Кабінет міністрів підтримав дві постанови, запропоновані Міністерством оборони.
«Щодо однієї постанови, то ми вже очікуємо на позитивне рішення. Друга постанова, я очікую, буде прийнята до 15 листопада. І тоді «Державний оператор тилу» запрацює на 100%», – зауважив заступник міністра оборони Дмитро Кліменков.
Як повідомлялося, наразі їжу для ЗСУ Міністерство оборони тимчасово закуповує за новими правилами. Вони будуть діяти на перехідний період, поки «Державний оператор тилу» візьме на себе всі обов’язки для забезпечення потреб Збройних Сил України.
Фото: Міноборони