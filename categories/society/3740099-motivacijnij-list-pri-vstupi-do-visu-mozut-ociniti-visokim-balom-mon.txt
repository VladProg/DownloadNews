Приймальна комісія вишу може оцінити мотиваційний лист високим балом, що дуже допоможе абітурієнту при вступі до закладу вищої освіти.

Про це розповів в інтерв'ю Українському радіо заступник міністра освіти і науки Михайло Винницький, передає Укрінформ.
“У цьогорічних вимогах є мотиваційний лист. Оцінюється мотиваційний лист самим закладом, куди абітурієнт вступає. Приймальна комісія має спеціальну комісію для розгляду та оцінювання мотиваційних листів. Хотів би звернути увагу, що мотиваційний лист ― це достатньо важливо, тому що ви маєте показати в цьому листі, що ви не просто обрали пріоритет, особливо не думаючи, а мусите обґрунтувати, чому ви вступаєте саме на цю програму саме в цьому закладі. Це та річ, яку хоче бачити приймальна комісія, і вона може оцінити такий лист високим балом, що вам дуже допоможе при вступі”, - підкреслив він.
Водночас Винницький звернув увагу, що абітурієнтів із тимчасово окупованих територій приймають в українські виші лише за співбесідою.
“З тимчасово окупованих територій ми не вимагаємо результатів НМТ. Такі вступники часто не можуть надати навіть українського атестата, і ми абсолютно це приймаємо. Важливий момент ― ці особи приймаються в українські виші за співбесідою, яка проводиться переважно онлайн. Вона перевіряє їхні знання з української мови, трохи з історії та математики. В даному випадку система вступу дуже спрощена”, - зазначив він.
Як повідомляв Укрінформ, за даними МОН, понад 90% учасників основної сесії національного мультипредметного тесту отримали бали, які дають можливість для вступу в університети.
Фото: ukr.radio