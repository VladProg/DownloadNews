Уряд ухвалив постанову, яка внормовує питання справедливих щомісячних доплат для військовослужбовців, правоохоронців і рятувальників.

Про це Прем'єр-міністр України Денис Шмигаль повідомив у Телеграмі, передає Укрінформ.
Так, за його словами, на час дії воєнного стану розмір доплат становитиме 30 тисяч гривень щомісяця.
Для осіб, які здійснюють оперативне управління військовими частинами та підрозділами на відстані, доплати можуть становити 50 тис. гривень, для безпосередніх учасників бойових дій — 100 тис. гривень.
Також встановлюються щомісячні доплати для строковиків і курсантів. Розмір таких доплат становитиме 6 і 2,35 тис. гривень відповідно.
"Робимо все, аби кожен, хто захищає Україну від російських окупантів, відчував підтримку й допомогу держави", – наголосив Шмигаль.
Як повідомляв Укрінформ, у червні Верховна Рада ухвалила закон про нову систему доплат та відпусток для військовослужбовців.