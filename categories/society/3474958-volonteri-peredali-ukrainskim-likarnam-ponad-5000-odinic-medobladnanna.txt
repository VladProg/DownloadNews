Протягом березня-квітня волонтери та благодійні організації передали українським лікарням понад 5 тисяч одиниць медичного обладнання.

Про це повідомляє Міністерство охорони здоров'я, передає Укрінформ.
В МОЗ зазначають, що через систему “MedData” триває збір пріоритетних потреб від закладів охорони здоров'я. Для оперативнішого їх забезпечення МОЗ співпрацює з великими організаціями, фондами та бізнес-спільнотою.
"Кожен, хто працює на нашу спільну перемогу, – герої. Тож вдячні усім партнерам, які в умовах війни проявляють притаманну українцям згуртованість та кооперацію задля спільних результатів», – заявила заступниця міністра охорони здоров’я Марія Карчевич.
Так, триває активна співпраця зі CEO Club та їхньою ініціативою HelpUkraine center, до якої приєдналися великі українські підприємства, благодійною організацією «100% ЖИТТЯ», благодійними фондами «Пацієнти України» та «Крила надії», «МАПУ – Міжнародна Асоціація підтримки України»/CF IASU», Національною агенцією гуманітарної допомоги ZDOROVI, благодійною організацією «Центр волонтерства та захисту», БФ «Дихай», Центром медичних технологій при консалтинговій компанії «СІВІТТА Україна», НСОУ «Пласт», громадською організацією «UA Brokers Without Borders», Тернопільським національним медичним університетом ім. І. Горбачевського й іншими. Взаємодія з громадськістю та бізнесом відбувається на рівні об'єднання зусиль у зберіганні, сортуванні та обліку медичних вантажів, їх раціональному розподілі, логістиці у регіони.
Протягом березня-квітня, як повідомили в МОЗ, зазначеними організаціями було залучено та передано для медичних закладів: медичного обладнання – 5234 одиниці; лікарських засобів – 7 920 083 одиниці; витратних матеріалів – 58 229 одиниць; іншого медичного забезпечення – 1 267 448 одиниць.
Міністерство охорони здоров'я запрошує інші організації, фонди, спільноти, які отримують медичні гуманітарні вантажі, приєднуватися до співпраці. Для цього необхідно заповнити відповідну форму.
24 лютого президент росії володимир путін розпочав повномасштабне вторгнення в Україну. Війська рф обстрілюють та знищують ключові об'єкти інфраструктури, житлові райони українських міст та сіл із використанням артилерії, реактивних систем залпового вогню та балістичних ракет