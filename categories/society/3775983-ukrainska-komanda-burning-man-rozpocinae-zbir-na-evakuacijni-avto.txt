Українська команда Burning Man оголосила про збір одного мільйона доларів на придбання 20 авто для евакуації поранених із зони бойових дій.

Про це повідомив голова громадської організації «Спільнота Бьорнерів України», лідер табору Kurenivka на Burning Man Ярослав Корець під час конференції, що відбулася в Медіацентрі Україна - Укрінформ.
"Кожен рік на Burning Man їдуть сотні проєктів. І зазвичай вони збирають кошти перед подією, аби показати своє мистецтво. Ми вирішили зробити навпаки - ми не збирали кошти, щоб відвезти наш проєкт (Храм Їжака - ред.), ми хочемо зібрати кошти після Burning Man, аби рятувати життя", - сказав Корець.
Благодійний проєкт-збір The Hedgehog Temple (Храм Їжака) має на меті закупити щонайменше 20 нових авто Toyota для евакуації поранених з зони бойових дій. Проєкт стартує не лише в Україні, а й у США та Європі.
Символом збору став цьогорічний український артобʼєкт події Burning Man 2023, яка щорічно проходить у пустелі Блек-Рок (Невада, США). Українська інсталяція являє собою споруду у формі їжака, збудовану із дерева, маскувальних сіток та сотні протитанкових їжаків.
"Протитанковий їжак - це, з одного боку, символ того, що ми захищені, а з іншого - нагадування, що війна продовжується. Під час заходу ми доносили два меседжі. Передусім, що у нас не військовий конфлікт, а повномасштабна війна, у якій беруть участь всі в країні - і на передовій, і в тилу. І друге, що ми не маємо права заморозити цю війну, залишивши її для наших дітей. І я був вражений, наскільки люди сприймали ці меседжі, наскільки вони підтримували нас", - розповів співавтор проєкту The Hedgehog Temple, військовий волонтер Олександр Слободяник.
Збір підтримав благодійний фонд «Leleka Foundation», який з 2014 року надає медичну допомогу українським воїнам.
"Не завжди тактичної медицини достатньо для збереження життя. Швидка медична евакуація є запорукою виживання поранених. Звичайні карети швидкої не завжди можуть забезпечити евакуацію з віддалених місць - через стан доріг, через бої. Тож ми ухвалили рішення, що будемо займатися евакуаційними машинами", - зауважила співзасновниця фонду Світлана Костильова.
Burning Man 2023 — це тижневе зібрання в пустелі Блек-Рок в окрузі Першинг, штат Невада. 35-й захід Burning Man проходив з 27 серпня по 4 вересня 2023 року. За оцінками, фестиваль відвідали 73 000 людей.