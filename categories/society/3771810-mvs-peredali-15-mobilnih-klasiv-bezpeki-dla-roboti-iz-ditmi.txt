У Києві відбулася церемонія передачі Міністерству внутрішніх справ 15 мобільних класів безпеки, які працюватимуть з дітьми на прифронтових та деокупованих регіонах України.

Про це передає кореспондент Укрінформу.
“Сьогодні за (участі — ред.) Міністерства внутрішніх справ, міністра Ігоря Клименка, ЮНІСЕФ, ДСНС ми (фіксуємо — ред.) початок ініціативи щодо надання мобільних класів безпеки у наші громади, у яких будуть навчатися діти — навчатися щодо тих загроз, які несуть міни, а також тих терористичних технологій, які використовують росіяни у нашій державі. Це для того, щоб захистити наших дітей”, - заявив Прем'єр-міністр Денис Шмигаль.
За словами глави МВС Ігоря Клименка, міністерство вже підготувало 22 працівника Державної служби України з надзвичайних ситуацій і 22 поліцейських, які будуть працювати спільно з викладачами в цих мобільних класах безпеки.






Церемонія передачі Міністерству внутрішніх справ 15 мобільних класів безпеки / Фото: Руслан Канюка, Укрінформ




















































“Ці авто підуть у 10 областей плюс місто Київ. І вони будуть працювати саме у тих віддалених районах і громадах, де діти не можуть вчитися на денній формі навчання, там, де викладачі вже тривалий час знаходяться на дистанційній формі”, - поінформував міністр.
Голова Представництва ЮНІСЕФ в Україні Мурат Шахін розповів, що серед областей, у які будуть направлені ці класи безпеки, є Харківська і Миколаївська області.
Клименко сказав, що у цих класах буде представлене все необхідне, що має знати дитина. “І навчальні програми (щодо цього — ред.) будуть постійно оновлюватися”, - запевнив очільник МВС.
Міністр подякував міжнародним партнерам, які не залишають Україну у біді й допомагають українцям не тільки на полі бою, але і у формуванні мирного життя.
Шмигаль висловив переконання, що цей проєкт значно зменшить кількість каліцтв і смертей серед українських громадян, у тому числі і дітей.
“У подальшому ми очікуємо ще 5 (подібних класів безпеки — ред.). І від імені уряду України хочу подякувати ЮНІСЕФ за цей проєкт і за його реалізацію”, - заявив очільник уряду.
Під час церемонії передачі цих комплексів відбулася їхня презентація.

Мобільні класи безпеки мають постери щодо протидії кібербулінгу, мінної безпеки, ПДР, алгоритмів дій у разі отриманні опіку та під час пожежі, інструкції, що робити, якщо людині стало зле або якщо лунає сигнал повітряної тривоги, стенд зі зразками електроприладів, що призводять до пожеж.
У цих класах наявні і інтерактивні пішохідні зони із макетами знаків дорожнього руху і макетами світлофорів, флаєри з інформацією про правила безпеки під час війни для підлітків, форму рятувальників і поліцейських, а також зразки бронежилетів для маленьких дітей.
Голова Нацполіції Іван Вигівський зазначив, що необхідно ефективно, чітко і зрозуміло для дітей доносити інформацію щодо мінно-вибухових предметів, булінгу, правил поводження на воді, на вулиці, в Інтернеті тощо, щоб у майбутньому діти не стали жертвами цих негативних явищ.
На церемонії передачі класів безпеки були присутні і заступниця міністра внутрішніх справ Катерина Павліченко, очільник ювенальної поліції Василь Богдан, т.в.о. голови ДСНС Володимир Демчук, директор Департаменту запобігання надзвичайним ситуаціям ДСНС України Олександр Чекригін і його заступник Роман Рудак та інші.
Як повідомлялося, 5 жовтня у ДСНС заявили, що в Україні наразі створено понад 1700 класів безпеки.