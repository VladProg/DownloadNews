З початку повномасштабного вторгнення рф Укрзалізниця евакуювала 3,8 млн людей і транспортувала 160 тис. тонн гуманітарної допомоги.

Як передає Укрінформ, про це повідомляє пресслужба компанії.
За словами голови правління компанії Олександра Камишіна, постійні спеціальні рейси з іноземними делегаціями, які отримали назву «Залізна дипломатія», стала значним внеском у наближення перемоги.
«Більше 160 делегацій ми успішно перевезли до України та зворотно. Навіть якщо подивитись на саміт «Великої сімки» — із 10 делегатів 8 подорожували залізницею. Ми вважаємо, що залізна дипломатія наближає нас до перемоги», — констатував Камишін.
Він також нагадав, що Укрзалізниця, простягаючи руку допомоги громадянам України, збудувала «Залізне містечко» в Ірпені, де проживають 74 людини, які втратили житло внаслідок бойових дій.
Як повідомляв Укрінформ, у серпні АТ "Укрзалізниця" запустило мобільний застосунок, у якому можна придбати квитки на всі поїзди далекого сполучення по Україні.