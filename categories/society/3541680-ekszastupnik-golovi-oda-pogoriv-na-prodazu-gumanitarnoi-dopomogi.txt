Правоохоронці затримали добровольця тероборони, який продавав бронежилети та інші засоби індивідуального захисту, що надходили від європейських партнерів на безоплатній основі для потреб ЗСУ.

Як передає Укрінформ, про це в Телеграмі повідомляє Офіс генерального прокурора.
«За процесуального керівництва Спеціалізованої прокуратури у військовій та оборонній сфері Офісу генерального прокурора викрито та повідомлено про підозру добровольцеві територіальної оборони за фактом продажу гуманітарної допомоги (ч. 3 ст. 201-2 КК України)», - йдеться в повідомленні.

За даними слідства, чоловік, який раніше обіймав посаду заступника голови Дніпропетровської ОДА, перебуваючи далеко від лінії зіткнення зі збройними силами рф, займався збутом гуманітарної допомоги.

Він продавав бронежилети та інші засоби індивідуального захисту, які надходили від європейських партнерів на безоплатній основі та призначались для потреб Збройних Сил України.

Чоловіка викрили безпосередньо під час збуту гумдопомоги.

Досудове розслідування здійснюється Головним слідчим управлінням Нацполіції, за оперативного супроводу Управління стратегічних розслідувань в місті Києві ДСР НПУ.
Як повідомляв Укрінформ, за інформацією Офісу генерального прокурора, з початку повномасштабного вторгнення рф станом на 31 липня українські правоохоронці зареєстрували 38 197 злочинів.
Фото: gp.gov.ua