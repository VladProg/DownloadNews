Національне агентство з питань запобігання корупції з 6 вересня 2023 року запускає Єдиний портал повідомлень викривачів, на якому громадяни можуть інформувати про факти хабарництва, які їм вдалося зафіксувати.

Про це повідомляє Укрінформ із посиланням на сайт НАЗК.
«Єдиний портал повідомлень викривачів – це внутрішній канал повідомлення, який економить бюджет всіх інституцій та організацій на розробку власного окремого механізму. Ефективне функціонування порталу є частиною вимог для початку перемовин про вступ України до Євросоюзу. Таким чином виконано їхні рекомендації та інтегровано досвід інших успішних держав із побудови взаємодії з викривачами. Варто зазначити, що підключення організацій до порталу відбуватиметься згідно з графіком черговості підключення, затвердженого НАЗК», – зазначив голова НАЗК Олександр Новіков.
Портал – це один з інструментів реалізації антикорупційної політики, створення якого передбачено Законом України «Про запобігання корупції» та Державною антикорупційною програмою на 2023-2025 роки (ДАП). Тому введення в промислову експлуатацію спеціального ресурсу, на якому викривачі зможуть безпечно повідомляти про факти корупції, є одним з пріоритетів НАЗК.
Спеціальний ресурс забезпечує анонімне надсилання повідомлень працівниками організацій про корупцію в їхніх структурах – інформація викривачів оперативно надсилається її керівникам або уповноваженим підрозділам (особам) з питань запобігання та виявлення корупції, а також до спеціально уповноваженого суб’єкта у сфері протидії корупції (НАЗК, НАБУ, Нацполіції, органів прокуратури).
На виконання вимог закону НАЗК за підтримки донорів створило зручний уніфікований інструмент, до якого упродовж 180 робочих днів від дня запуску буде підключено понад 92 тисячі організацій.
На першому етапі впродовж 30 робочих днів до порталу будуть підключені спеціально уповноважені суб’єкти у сфері протидії корупції (НАЗК, НАБУ, Офіс Генпрокурора, Національна поліція) та ДБР. Протягом 60 днів - міністерства, центральні органи виконавчої влади зі спеціальним статусом, обласні державні (військові) адміністрації. Протягом 90 робочих днів з дати запуску порталу до нього будуть підключені Апарат ВРУ, Секретаріат Кабінету міністрів, Офіс Президента, апарати (секретаріати) РНБО, ЦВК, Рахункової палати, КСУ, державні компанії тощо. Далі – обласні, міські, сільські та селищні ради.
Портал забезпечує цілодобовий відкритий доступ для подання повідомлень (у тому числі анонімних) через внутрішні канали повідомлення про можливі факти корупційних або пов’язаних з корупцією правопорушень. Це зручний і простий інструмент, який мінімізує людський фактор, унеможливлює втручання в систему і витік інформації.
Портал розроблено за підтримки USAID «ВзаємоДія (SACCI)».
Як повідомлялося, у липні НАЗК провело тестування єдиного порталу повідомлень викривачів, в якому були задіяні 10 перших органів влади.