Департамент соціального страхування Естонії повідомив, що 28 квітня завершує роботу інформаційний пункт для біженців на Талліннському автовокзалі. Пункти у Тарту, Пярну та Йихві закриються 30 квітня.

Як передає Укрінформ, про це повідомляє ERR з посиланням на керівника відділу з кризового регулювання Департаменту соціального страхування Вадима Іванова.
Він нагадав, що інфопункти з прийому біженців були відкриті минулої весни, коли в Естонію в'їжджало в середньому понад п'ятсот біженців щодня. «Тепер до Естонії прибуває в рази менше біженців, які звертаються за статусом тимчасового захисту безпосередньо до бюро Департаменту поліції та прикордонної охорони, також вони все рідше потребують тимчасового розміщення», - сказав Іванов.
За його словами, минулого тижня інформаційні пункти відвідали всього 45 осіб. При цьому в окремі дні там не було жодного відвідувача.
«Ми обговорили ситуацію з префектурами та місцевими самоврядуваннями в Таллінні, Пярну, Тарту та Йихві. Встановили, як надалі вестиметься прийом нових біженців, визначили роль Департаменту соціального страхування у підтримці кожного біженця відповідно до його потреб. У разі, якщо потік біженців посилиться, ми із партнерами переглянемо внесені зміни», - запевнив посадовець.
Він уточнив, що біженці можуть звертатися по консультацію за телефоном 1247 (при дзвінку з іноземного номера +372 600 1247), в бюро обслуговування клієнтів Департаменту поліції та прикордонної охорони або соціального страхування.
Загальна інформація також доступна на сайтах www.kriis.ee, www.dopomoga.ee.
Як повідомляв Укрінформ, в Естонії наразі перебувають від 50 до 60 тисяч українців, які були змушені залишити свої домівки через розв'язану росією війну.