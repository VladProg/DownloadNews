Для удосконалення роботи військово-лікарських комісій (ВЛК) створена і працює міжурядова робоча група.

До її складу входять представники ЗСУ, Міноборони, МОЗ, Мінветеранів, Мініцифри та громадської організації «Принцип». Про це повідомляє МОЗ, передає Укрінформ.
«Наша команда долучилася до допомоги колегам із Міністерства оборони, Командування медичних сил ЗСУ. Зокрема, ми провели інтерв’ю з військовослужбовцями, громадськими організаціями, здійснили аналіз звернень, що надходять на “гарячі лінії”, визначили і вже працюємо над списком першочергових питань, які потребують реагування як з погляду організаційних процесів, так і нормативно-правових змін і цифровізації», – наголосила заступниця міністра охорони здоров’я з питань цифрового розвитку Марія Карчевич.
Зазначається, що за результатами роботи міжурядової робочої групи збільшено кількість гарнізонних ВЛК за рахунок їх додаткового розгортання в цивільних закладах охорони здоровʼя, щоби розширити пропускну спроможність. Також ухвалено постанову Кабміну щодо впровадження нового пакету медичних гарантій для окремого фінансування оплати послуг щодо медичних оглядів мультидисциплінарними командами лікарів ВЛК, що утворюються при територіальних центрах комплектування та соціальної підтримки (колишні військкомати).


Наразі проводиться пілотування процесів електронного документообігу, розгортання в тестовому режимі електронної черги в окремих гарнізонних ВЛК, триває забезпечення компʼютерною технікою закладів охорони здоровʼя в системі Міноборони.
Окрім цього ухвалено зміни до законів України, що спростять процес оформлення військовослужбовцям довідки про обставини травми (поранення, контузії, каліцтва) як за результатами проведення відповідного розслідування (службового чи спеціального), так і без його проведення. Також врегульовано можливість розширення мережі ВЛК шляхом залучення цивільних закладів охорони здоровʼя.
Усі зміни в процесі проходження ВЛК будуть відображені на сайті turbota.mil.gov.ua.
Отримати відповіді та роз'яснення щодо актуальних запитань можна на "гарячих лініях" Міністерства охорони здоров’я України (0 800 60 20 19) і Міністерства оборони України (0800 500 442).
Як повідомляв Укрінформ, за рішенням уряду до Програми медгарантій було впроваджено новий «Медичний огляд осіб, який організовується територіальними центрами комплектування та соціальної підтримки». Очікується, що в межах пакету будуть законтрактовані близько 500 цивільних медзакладів.