Абсолютна більшість українських біженців, які перебувають за кордоном, та внутрішньо переміщених осіб після більш як 500 днів війни планують або сподіваються повернутися додому.

Такі дані опитування щодо намірів та перспектив українських біженців та ВПО оприлюднила представниця Агентства ООН у справах біженців (УВКБ ООН) в Україні Кароліна Ліндхольм Біллінг на презентації звіту в Медіацентрі Україна-Укрінформ.
"Абсолютна більшість як внутрішньо переміщених осіб, так і біженців за кордоном планують або сподіваються повернутися до своїх домівок в Україні, які вони були змушені покинути", - сказала Ліндхольм Біллінг.
Згідно з даними дослідження, 76 відсотків біженців, опитаних УВКБ ООН у країнах ЄС і Молдові, і 82 відсотки внутрішньо переміщених українців планують або сподіваються повернутися назавжди.
Ліндхольм Біллінг зазначила, що основним чинником, який перешкоджає поверненню українців, є питання безпеки - на це вказали 90% біженців за кордоном і 95% внутрішньо переміщених осіб. Серед інших чинників вони назвали наявність домівок, доступ до комунальних послуг, наявність роботи та доступ до освіти для дітей.
Представниця Агентства ООН у справах біженців зазначила, що автори опитування ставили за мету почути людей, які були змушені покинути свої домівки, про їхні плани, страхи і наміри щодо повернення.
"Ми використовуємо ці показники для мобілізації підтримки України, для відновлення програм відбудови, адже люди все ще мають надію повернутися. Ми в Агентстві ООН у справах біженців докладаємо зусиль для підтримки програм відновлення житла, розширення доступу до робочих місць в Україні, щоб відновити економічне зростання", - зазначила вона.
Ліндхольм Біллінг поінформувала, що велика частина українців, які перебувають за кордоном, і близько 50% ВПО принаймні один раз поверталися додому. У цьому контексті вона зазначила, що Агенство також сприяє тому, щоб країни, в яких перебувають українці, були більш гнучкими у цих питаннях, адже це допомагає зберігати сімейні зв'язки і контакти з громадою, що робить повернення у майбутньому простішим.
Як повідомлялося, УВКБ ООН підтримало ремонт понад 13 000 будинків в Україні та надало правову допомогу понад 240 000 осіб.