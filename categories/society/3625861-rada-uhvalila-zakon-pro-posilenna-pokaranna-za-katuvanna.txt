Верховна Рада прийняла в другому читанні та в цілому урядовий законопроєкт про внесення змін до Кримінального кодексу України щодо кримінальної відповідальності за катування.

Про це представник уряду у ВР Тарас Мельничук повідомив у Телеграмі, передає Укрінформ.
За цей закон під номером 5336 проголосували 297 народних депутатів.
Документ має привести положення Кримінального кодексу України у відповідність до положень Конвенції ООН проти катувань та інших жорстоких, нелюдських чи таких, що принижують гідність видів поводження та покарання.
Згідно із законом, збільшується покарання, зокрема у статті 127 ККУ, частині першій передбачається покарання у вигляді позбавлення волі на строк від 3 до 6 років (замість від 2 до 5); у другій частині залишається незмінним - від 2 до 10; у новій частині третій проєктом передбачено покарання - від семи до дванадцяти років з позбавленням права обіймати певні посади чи займатися певною діяльністю на строк до трьох років.
Також у статті 127 ККУ «Катування» вдосконалюється та розширюється зміст поняття «катування». Пропонується встановити, що катуванням є "будь-яка умисна дія спрямована на заподіяння особі сильного фізичного болю чи морального страждання, вчинена з метою примусити її чи іншу особу вчинити дії, що суперечать їх волі, у тому числі отримати інформацію чи зізнання, або з метою покарати її чи іншу особу за дії, скоєні нею або іншою особою чи у скоєнні яких вона або інша особа підозрюється, або з метою залякування чи дискримінації її або інших осіб".
Частинами другою та третьою статті 127 у редакції проєкту закону передбачені кваліфіковані склади катування. Так, частиною другою статті 127 КК пропонується встановити такі обтяжуючі кваліфікуючі ознаки, як катування вчинене повторно або за попередньою змовою групою осіб.
Частиною третьою статті 127 КК пропонується встановити відповідальність за діяння, передбачене частиною першою або другою цієї статті, вчинене представником держави, в тому числі іноземної.
Крім того, у примітці до статті 127 КК у редакції законопроєкту пропонується надати визначення поняттю «представник держави, в тому числі іноземної».
Також до злочину катування пропонується не застосовувати звільнення від кримінальної відповідальності у зв’язку із закінченням строків давності та звільнення від відбування покарання у зв'язку із закінченням строків давності виконання обвинувального вироку.
Як повідомлялося, Кабінет Міністрів підтримав запровадження кримінальної відповідальності за примусову паспортизацію.