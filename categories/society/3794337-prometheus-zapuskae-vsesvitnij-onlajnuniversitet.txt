Платформа Prometheus запускає Всесвітній онлайн-університет, де безоплатно українською мовою будуть доступні онлайн-курси від провідних університетів світу.

Як передає Укрінформ, про це співзасновник Prometheus Іван Примаченко повідомив у Фейсбуці.
Проєкт включає програми від Гарвардського і Каліфорнійського університетів, Массачусетського технологічного інституту, університетів Мічигана, Дюка, Джонса Гопкінса й Іллінойса.
Планується, що протягом трьох років доступними стануть 50 онлайн-курсів.
Реєстрація на перші десять стартує в п'ятницю, 1 грудня. Серед них – найпопулярніша навчальна програма з основ програмування у світі CS50 AI (від Гарварду), курси з HTML, CSS, Javascript та Java, цифровий маркетинг і проєктний менеджмент, корпоративні фінанси та перша психологічна допомога.


«Сказати, що це безпрецедентно – не сказати нічого. Мені не відомо жодного іншого прикладу, коли б топові університети світу дозволили масовий переклад і розміщення в безкоштовному доступі своїх найкращих курсів. І це ще один потужний сигнал підтримки України світом», – зауважив Примаченко.
Проєкт реалізується за підтримки посольства Сполучених Штатів Америки, провідних західних університетів та Міністерства освіти і науки України.
Як повідомляв Укрінформ, у листопаді на Prometheus стартував курс «Інженер БпЛА».