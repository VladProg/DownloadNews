За час повномасштабного вторгнення в Україні 63 журналісти загинули як учасники бойових дій або внаслідок російських обстрілів чи тортур.

Про це під час засідання Комітету з людського виміру Постійної ради при ОБСЄ на тему «Свобода ЗМІ» повідомив заступник міністра культури та інформаційної політики з питань європейської інтеграції Тарас Шевченко, передає Укрінформ.
“З 24 лютого 2022 року в Україні 63 журналісти загинули як учасники бойових дій або внаслідок російських обстрілів чи тортур. 14 із них загинули під час безпосереднього виконання журналістських обов’язків, ще дев'ять журналістів є жертвами серед цивільного населення”, - сказав Шевченко.

За його словами, ще 40 медійників загинули, перебуваючи в лавах ЗСУ чи правоохоронних підрозділів, зі зброєю в руках захищаючи незалежність України.
«З початком повномасштабної агресії рф ми, на жаль, стали свідками масових порушень прав людини, і особливо – порушення свободи слова та прав журналістів. Під прицілом збройних сил рф знаходяться представники медіа та української інформаційної інфраструктури – російські військові обстрілюють українські телевежі, проводять кібератаки на українські сайти, викрадають, катують і вбивають журналістів», – зазначив Шевченко.
Він підкреслив, що безпека та захист журналістів завжди були основою свободи ЗМІ. А журналісти, які зараз працюють в Україні – не лише автори унікальних новин, важливих розслідувань чи репортажів.
«Це люди, які глибоко знаються на своїй справі та працюють в екстремальних, небезпечних умовах. Разом із нашими захисниками України вони їздять у бронетехніці у повному спорядженні, потрапляють у засідки та обстріли на передовій, ризикуючи життям та здоров’ям. Усе для того, щоб зафіксувати унікальні кадри та світлини, які не лише розкажуть Україні та світові всю правду про війну, а й стануть незаперечним доказом підступу окупантів та подвигу українських героїв», – додав Шевченко.
Окремо він торкнувся теми ситуації з правами журналістів у тимчасово окупованому Криму, зазначивши, що на сьогодні за ґратами на території півострова за політично мотивованими кримінальними справами залишаються 15 журналістів. Троє з них – Вілен Темер’янов, Ернес Аметов та Ірина Данилович - були ув’язнені ще на початку 2022 року.
У квітні 2022 року громадянську журналістку Ірину Данилович викрали російські силовики та помістили в СІЗО Сімферополя. Її звинуватили в «незаконному зберіганні вибухових речовин».
У грудні 2022 року міський суд Феодосії засудив її до семи років позбавлення волі та штрафу в розмірі 50 тисяч рублів (650 євро).
Також залишається серйозною ситуація з ненаданням медичної допомоги українським політв’язням, зокрема журналістам. У лютому цього року двоє кримських політв'язнів померли в місцях позбавлення волі через відсутність медичної допомоги.
Як повідомляв Укрінформ, у травні експерти Інституту масової інформації зафіксували 11 злочинів проти свободи слова в Україні, з них чотири вчинила Росія проти українських медіа і журналістів.