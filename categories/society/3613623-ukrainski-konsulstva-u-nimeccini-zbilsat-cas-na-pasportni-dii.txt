Консульський відділ Посольства України в ФРН і Генеральні консульства збільшать час надання громадянам консульських послуг, пов’язаних з паспортними діями.

Таке рішення, як передає кореспондент Укрінформу, було схвалено за результатами наради в Берліні, яка відбулася вихідними.
«Ми уніфікуємо та збільшуємо час, коли наші консульства працюватимуть на паспортні дії.

Тепер усі консульські установи в Німеччині працюватимуть з 9 до 13.00 і з 14.00 до 17.00 щодня з понеділка по п’ятницю для здійснення паспортних дій», - поінформував посол України в Федеративній Республіці Німеччина Олексій Макеєв за підсумками наради.




Раніше консульський прийом для паспортних дій здійснювався в усіх установах тільки у першій половині дня по окремих днях.
Окрім того, для здійснення паспортних або нотаріальних дій можна буде звернутися до будь-якого консульства, незалежно від місця проживання, але вирішення дій з питань громадянства, постійного місця проживання, взяття на консульський облік та реєстрації актів цивільного стану потрібно, як і раніше, звертатися виключно до установи в відповідному консульському окрузі.
Громадяни України з інвалідністю можуть звертатися до консульств в пріоритетному порядку для вчинення усього переліку консульських дій.
Макеєв поінформував, що електронна черга продовжить працювати, але за рахунок збільшення часу на консульський прийом для паспортних дій і дооблаштування додаткових автоматизованих робочих місць вдасться збільшити кількість слотів (місць у такій черзі) для оформлення нового паспорта.
Посол зазначив, що кількість запитів до українських дипустанов за останній час збільшилася в 10 разів, при цьому кількість консулів збільшилися лише на 10 відсотків. «Ми порахували: щоб обробити усі запити цілодобово 7 днів на тиждень нам знадобиться 6 років!», - написав Макеєв у своєму Facebook. Слід зауважити, що останнім часом консулам допомагають волонтери.
Посол назвав нараду, коли всі генеральні консули з’їхалися «говорити про те, які в нас є проблеми з консульським обслуговуванням і що нам треба зробити, щоби наші громадяни ще більше захищеними», «надзвичайною подією».
«Ми триматимемо руку на пульсі, ми питатимемо в громадян, наскільки ефективними будуть ці рішення. Пам’ятайте: дипломати України в Німеччині, консули – поруч, вони тут для того, щоби надавати громадянам консульству підтримку та допомогу», - звернувся посол до співвітчизників.
У нараді взяли участь керівники консульського відділу Посольства в Берліні, Генеральних консульств України в Мюнхені, Дюссельдорфі, Гамбурзі, Франкфурті-на-Майні.