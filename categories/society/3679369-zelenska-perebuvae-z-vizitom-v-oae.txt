Дружина Президента України Олена Зеленська перебуває з візитом у Об‘єднаних Арабських Еміратах для участі у саміті Forbes 30/50, який проходить в Абу-Дабі.

Як передає Укрінформ, про це Зеленська повідомила у Телеграмі.
«Уже вдруге з нагоди Міжнародного жіночого дня Forbes збирає жінок світу на саміт Forbes 30/50: щоб ділитися інформацією та співпрацювати – задля кращого майбутнього. Запрошена на цьогорічний захід в Абу-Дабі, щоб представляти Україну, наших жінок і нашу боротьбу із загарбником», - зазначила вона.
За словами першої леді, вона «розпочала свій візит із культурної дипломатії. Відвідала Національну бібліотеку та архів ОАЕ, який входить в десятку світових архівів завдяки своїй технологічності».

«Передала бібліотеці українську літературу в межах нашого проєкту «Українська книжкова поличка». Читати найкращі й найновіші українські книжки з історії, культури, філософії можна вже більш ніж у 20 країнах світу, і ОАЕ тепер також є частиною нашого проєкту», - зауважила Зеленська.

За її словами, «натомість побачила документальний фільм про створення ОАЕ – ті самі моменти, коли серед пустелі з’являються хмарочоси. Це дійсно важливий приклад, який багато говорить Україні – про те, що за найскладніших умов можливий ріст і процвітання».
Зеленська подякувала Об’єднаним Арабським Еміратам за підтримку України та запросила місцеві компанії взяти участь у її відбудові, обравши для відновлення важливий соціальний проєкт, певний регіон чи місто, навчальний чи медичний заклад.
Як повідомляв Укрінформ, 4 березня у Львові Зеленська зустрілася зі спеціальною представницею Генерального секретаря ООН із питань сексуального насильства в умовах конфлікту Прамілою Паттен.