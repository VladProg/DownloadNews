Німецька урядова компанія Deutsche Gesellschaft für Internationale Zusammenarbeit (GIZ) GmbH та Центр середньовічних виставок (ZMA) уклали угоду про співпрацю, у межах якої роз'яснюватимуть в Україні значення магдебурзького права як невід’ємної частини європейської правової культури.

Як передає Укрінформ, про це повідомляється на сторінці Програми “ U-LEAD з Європою” у Фейсбуці.
“Нещодавно підписана угода про співпрацю в Лейпцигу зміцнює зобов’язання ZMA та GIZ відкрито комунікувати значення магдебурзького права в Україні як невід’ємної частини європейської правової культури. Протягом наступних кількох років ми плануємо провести спільні заходи, публікації та пересувну виставку в Україні”, - йдеться у повідомленні.
ZMA та GIZ мають намір разом розкрити історію магдебурзького права в Україні. “У середні віки Україна була невід’ємною частиною спільної європейської спільноти, на яку впливали транскордонні правові традиції. Магдебурзьке право, що походить із центральної Німеччині в 14 столітті, залишило незгладимий слід на ландшафті України та стало синонімом успішного становлення міста, забезпечуючи основну структуру муніципального життя”, - наголошується у повідомленні.
Як зазначається, цей історичний внесок відіграв ключову роль у формуванні демократичної мозаїки, яка продовжує впливати на сучасні ініціативи в Україні, зокрема у сфері багаторівневої системи управління.
GIZ — німецький фонд міжнародного співробітництва. Організація працює в Україні з 1993 року. Від початку війни компанія спрямувала роботу на створення тимчасового житла для українців, які втратили домівки, забезпечення людей електроенергією та ліками, а також відбудову країни.
Програма для України з розширення прав і можливостей на місцевому рівні, підзвітності та розвитку "U-LEAD з Європою" спільно фінансується ЄС та його державами-членами Німеччиною, Польщею, Швецією, Данією, Естонією та Словенією для підтримки України на її шляху до зміцнення місцевого самоврядування. U-LEAD сприяє прозорому, підзвітному та багаторівневому управлінню в Україні, яке відповідає на потреби громадян та розширює можливості громад.
Магдебурзьке право — одна з найпоширеніших правових систем міського самоврядування в Центральній Європі у часи Середньовіччя.
Воно полягало насамперед у тому, що встановлювало порядок виборів і суспільних функцій органів міського самоврядування, суду, купецьких об’єднань, ремісничих цехів, регулювало питання торгівлі, опіки, спадкування, визначало покарання за різні види злочинів.
Магдебурзький привілей означав менші податки і розширення можливостей для розвитку міської громади.
Згідно з історичними документами, в Україні вперше атрибути магдебурзького права отримало місто Санок у 1339 році. Львову воно було надано 1356 року, Києву — в 1494-1497 роках.
Фото: U-LEAD з Європою