Визволення від російських загарбників Київської області продемонструвало світу, що українці не поступляться жодним клаптиком своєї землі.

Про це головнокомандувач Збройних сил України Валерій Залужний написав у Телеграмі, передає Укрінформ.
"Буча. Передмістя столиці. Важливий вузол всього району оборони Києва. Символ українського супротиву. 33 дні окупації, понад 9 тисяч зафіксованих російських воєнних злочинів. Своєю жорстокістю вони назавжди закарбувалися в національну пам’ять. Всі винні мають бути покарані", — наголосив він.
Як зауважив головнокомандувач ЗСУ, ворога вдалося вибити спільними діями Сил оборони України, добровольців, волонтерів і місцевих жителів.
"Ми пам’ятаємо Героїв, які поклали життя заради майбутнього України", — додав Залужний.
Як повідомлялося, 31 березня 2022 року Сили оборони України звільнили Бучу від російських загарбників.