Українці, які тимчасово перебувають за кордоном, можуть знайти роботу через онлайн-платформу Фонду талантів Європейського Союзу.

Як передає Укрінформ, про це Міністерство з питань реінтеграції тимчасово окупованих територій України повідомило в Телеграмі.
"Українці, які тимчасово перебувають за кордоном, мають можливість попрацювати в європейських компаніях, здобути там новий досвід і покращити професійні навички. Для цього вони можуть скористатися онлайн-платформою випробувальний Фонд талантів ЄС", — зазначили у відомстві.
Платформа реалізована через Європейську службу зайнятості, яка пропонує понад чотири мільйони вакансій та об’єднує п'ять тисяч роботодавців з різних країн Євросоюзу.
Скористатися платформою мають право особи, які перебувають під тимчасовим захистом, а також ті, хто може працювати відповідно до іншого належного захисту, передбаченого національним законодавством держав-членів ЄС.
Щоб скористатися платформою, слід створити обліковий запис EU Login, зареєструватися на EURES, створити онлайн-резюме й опублікувати його порталі випробувального Фонду талантів ЄС.
Більш докладну інформацію можна дізнатися за наступним посиланням.
Як повідомляв Укрінформ, уповноважений Верховної Ради України з прав людини Дмитро Лубінець наголосив, що українські біженці за кордоном не мають погоджуватися на роботу без трудової угоди, щоб не стати жертвами трудової експлуатації.