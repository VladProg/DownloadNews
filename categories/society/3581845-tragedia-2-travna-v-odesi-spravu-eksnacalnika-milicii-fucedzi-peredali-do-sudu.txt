Працівники Державного бюро розслідувань завершили спеціальне досудове розслідування щодо колишнього заступника керівника Головного управління МВС України в Одеській області – начальника міліції громадської безпеки Дмитра Фучеджі за обвинуваченням в організації масових заворушень в Одесі 2 травня 2014 року.

Як передає Укрінформ, про це повідомляє ДБР.
Обвинувальний акт скеровано до суду.
Встановлено, що Фучеджі керував представниками антимайдану, які 2 травня 2014 року у центральній частині Одеси влаштували масові заворушення, вчиняли насильство, погроми, знищували майно. Їхні дії призвели до загибелі людей та інших тяжких наслідків.
Крім того, 4 травня 2014 року через умисну бездіяльність Фучеджі, якого після безладів у місті призначили виконувачем обов’язків начальника ГУ МВС України в Одеській області, антимайданівці захопили будівлю управління міліції та звільнили 63 своїх прибічників. При цьому Фучеджі віддав усний наказ відкрити камери ІТТ Одеського міського управління та звільнити затриманих.
Як підкреслили у ДБР, матеріалами досудового розслідування повністю спростована версія подій 2 травня 2014 року в Одесі, озвучена 5 травня 2021 року самим Фучеджі на неформальному заході за участі членів Ради безпеки ООН, організованого делегацією рф.
Його версія подій постійно поширювалась та підтримувалась представниками держави-агресора, а також розповсюджувалась у всіх проросійських ЗМІ, з метою формування у всього цивілізованого світу хибного уявлення про трагічні події травня 2014 року в Одесі та просування власних пропагандистських наративів у міжнародних установах та організаціях як таких, що начебто заслуховувалися на засіданні Ради безпеки ООН під цинічною назвою "Одеса 7 років після: неонацизм і насильницький націоналізм як чинники конфлікту в Україні".
Фучеджі обвинувачується в організації масових заворушень, зловживанні службовим становищем, пособництві захопленню будівлі органу державної влади та у впливі на працівника правоохоронного органу з метою добитися прийняття незаконного рішення у 2014 році (ч. 2 ст. 294; ч. 2 ст. 364; ст. 341; ч. 2 ст. 343 Кримінального кодексу України).
Санкції статей передбачають покарання у виді позбавлення волі на строк до 15 років.
За даними слідства, у травні 2014 року Фучеджі втік до так званої Придністровської Молдавської Республіки, звідки переїхав на постійне місце проживання до російської федерації. У 2017 році отримав російське громадянство.
Процесуальне керівництво здійснював Офіс генерального прокурора.
Як повідомляв Укрінформ, 2 травня 2014 року учасники антимайдану напали в центрі Одеси на українських активістів. Під час сутичок пролунали постріли, загинули декілька людей. Згодом антимайданівців відтіснили до Куликового поля, де вони забарикадувалися у Будинку профспілок. Внаслідок пожежі, що виникла в будівлі, загинули 48 учасників масових заворушень.