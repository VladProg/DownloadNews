Заступниця голови Комітету Верховної Ради з питань гуманітарної та інформаційної політики Євгенія Кравчук впевнена, що Українське національне інформаційне агентство «Укрінформ» під керівництвом генерального директора Олексія Мацуки збереже надбання і продовжить розвиток.

Як передає Укрінформ, про це депутатка написала у Фейсбуці.
За словами Кравчук, за останні майже 10 років Укрінформ якісно змінився. «Високий рівень цитування, ексклюзиви, доброчесність, якісна мережа корпунктів в Україні і закордоном, новий медіа-центр, розвиток соцмереж», - зазначила вона.
Заступниця голови профільного комітету ВР подякувала колишньому керівнику Укрінформу Олександру Харченку, а новому генеральному директору побажала успіху. «Впевнена, що агентство збереже надбання і продовжить розвиток», - наголосила вона.
Кравчук принагідно запросила Олексія Мацуку на засідання Комітету з питань гуманітарної та інформаційної політики розповісти про плани і завдання, які він перед собою бачить.
Як повідомлялось, 9 листопада т. в. о. міністра культури та інформаційної політики Ростислав Карандєєв представив колективу агентства нового генерального директора Укрінформу Олексія Мацуку.
Олександр Харченко очолював Укрінформ із березня 2014 року.