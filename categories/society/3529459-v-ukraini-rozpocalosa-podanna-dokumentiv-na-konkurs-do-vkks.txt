Від 15 липня розпочато подання документів від кандидатів на посади членів Вищої кваліфікаційної комісії суддів України.

Про це повідомляє у Фейсбуці конкурсна комісія з добору членів ВККС, передає Укрінформ.
“Новий відлік розпочато. Якщо ви маєте стаж роботи в галузі права не менше 15 років, в житті і кар’єрі дотримуєтесь доброчесності та професійності і ви бажаєте долучитись до побудови поважної судової влади - подавайтесь на конкурс”, - ідеться у дописі.
Як повідомлялося, конкурсна комісія з добору членів ВККС поновила роботу і на засіданні 13 липня у Варшаві ухвалила рішення про відновлення конкурсу із 15 липня. Аплікаційні заяви можна подавати з 15 липня до 22 серпня 2022 року включно.
Водночас заяви, які були подані до моменту призупинення конкурсних процедур, вважаються чинними, так само як і документи, що були додані до цих заяв.
Конкурсна комісія також створила умови сприяння поданню аплікаційних документів. Зокрема, кандидати можуть подати замість тексту декларації та відповідної довідки про відсутність судимості лише заяву про факт та дату подання цієї декларації до НАЗК, а також заяву про відсутність судимості та кримінального переслідування.
Також конкурсна комісія вирішила, що тести IQ та загальних здібностей проводитися не будуть.
ВККС не працює вже майже три роки, і з метою поновлення її роботи створена конкурсна комісія, яка добере кандидатів на посади членів ВККС на засадах прозорого конкурсу. Приймання заяв на участь у конкурсі розпочалось із 4 лютого 2022 року і мало тривати до 4 березня 2022 року, однак було призупинене через російську агресію.
На другому етапі буде проведена співбесіда з відібраними кандидатами, за результатом якої комісія має відібрати і передати на розгляд ВРП не менш як двох кандидатів на кожну із 16 вакансій.