Цілеспрямовані дії російської федерації, спрямовані на руйнування енергетичної інфраструктури України, провокації на захопленій Запорізькій АЕС є злочинами проти людства та становлять небезпеку не лише для України та її населення, але й для всього світу.

Про це в суботу у Львові, під час міжнародної конференції United for Justice — «Об’єднані заради справедливості», заявив міністр енергетики України Герман Галущенко, повідомляє кореспондент Укрінформу.
«З 10-го жовтня ми переживаємо постійні атаки на нашу енергетичну інфраструктуру. Близько 50 відсотків усіх потужностей з генерації, лінії електромереж були уражені росіянами. Вони проводили масовані напади по всій країні - а це від 50 до 100 ракет за одну атаку. На додаток, вони атакували нас іранськими дронами, артилерією, і це траплялося щодня. Наші об’єкти не мають нічого спільного з полем бою. Вони атакували наш народ, вони хотіли примусити нас страждати, залишити нас без тепла та без води. Це абсолютно порушує всі міжнародні конвенції», - наголосив український урядовець.
За його словами, до організації цих атак на цивільну інфраструктуру були залучені російські фахові енергетики, які допомагали військовим планувати ракетні напади. Вони вказували, куди треба спрямовувати ракетні удари. Вони знали, як і коли енергетики будуть ремонтувати пошкоджене обладнання, та скеровували повторні атаки, щоб завдати якомога більше шкоди та вбити якомога більше людей.
«Ті, люди, хто це робили, також є злочинцями. Важливо знайти їх усіх, кожного з них. Вони також мають бути притягнуті до відповідальності за ці злочини проти людства, за цей прояв геноциду», - заявив Галущенко.
Він зауважив, що особливу небезпеку для України та для всього людства несе російський ядерний тероризм. Рік тому російські загарбники захопили Запорізьку АЕС. До цього вони на тривалий час вивели з ладу засоби спостереження за станом Чорнобильської станції, контроль за якою став недоступним, у тому числі для фахівців МАГАТЕ.
«Це терористична поведінка, якій важливо дати правову оцінку. Мова не лише про російські військові дії. У містечку ЗАЕС представники росатому чинили утиски щодо нашого персоналу, вони здійснили кілька спроб переключити станцію. Відбулося п'ять небезпечних випадків відключення станції від мережі. Останній раз, 27 листопада, єдиним джерелом електроенергії для життєзабезпечення АЕС був електрогенератор. Ми були за крок від катастрофи, яку можна порівняти із Фукусімою. Якщо б цей генератор був пошкоджений, ми б отримали ядерний інцидент. Це не лише питання для України, це також є питанням для світу», - наголосив міністр енергетики України.
«Саме тому так важливо знайти шлях для їх покарання. Мова не лише про санкції. Те, що вони (росіяни – ред.) зробили з енергетичною інфраструктурою, як від цього страждали люди – все це є злочином. Майже 13 мільйонів українців залишалися без електрики… Жодна країна світу не піддавалася таким атакам. Саме тому настільки важливим є покарати росію за все те, що вона зробила», - додав високопосадовець.
Як повідомлялося, в суботу у Львові проходить міжнародна конференція, яку ще називають «юридичним Рамштайном», головною метою якого є розгляд шляхів притягнення до відповідальності російських загарбників, які скоїли та продовжують вдаватися до воєнних злочинів та злочинів проти людства в ході агресії проти України та на тимчасово окупованих територіях. Окремо учасники конференції розглядають можливість створення спеціального трибуналу в Гаазі із засудження злочину агресії проти України та притягнення до відповідальності вищого політичного та військового керівництва рф.