Доступ до Єдиного державного реєстру декларацій осіб, уповноважених на виконання функцій держави або місцевого самоврядування, тимчасово обмежений.

Як передає Укрінформ, про це повідомляє Національне агентство з питань запобігання корупції.
У зв’язку зі збоєм у роботі Єдиного державного реєстру декларацій осіб, уповноважених на виконання функцій держави або місцевого самоврядування (Реєстру декларацій), доступ до нього обмежений. Проводяться невідкладні заходи з усунення помилки в роботі реєстру, ідеться у повідомленні.
У НАЗК зазначили, що про відновлення доступу до реєстру повідомлять додатково, і перепросили за тимчасові незручності.
У разі виникнення додаткових питань можна звернутися за адресою: support@nazk.gov.ua.
Як повідомляв Укрінформ, Верховна Рада ухвалила закон про відновлення електронного декларування під час воєнного стану (законопроєкт №9534) 5 вересня. В ухваленій редакції документа була норма, яка передбачала, що реєстр декларацій буде закритим ще впродовж року з можливістю для декларантів добровільно подати заяву про відкриття своїх даних для публічного доступу. Ця норма викликала суспільне невдоволення.
Петиція до Президента Володимира Зеленського із закликом накласти вето на цей закон набрала необхідну кількість підписів у рекордно короткий термін.
12 вересня Президент ветував закон і вніс до Верховної Ради пропозиції до ухваленого документа.
20 вересня ВР підтримала пропозиції Зеленського, а 26 вересня Голова Верховної Ради Руслан Стефанчук підписав закон та відправив його на затвердження главі держави.
10 жовтня Президент підписав цей закон.
Фото ілюстративне