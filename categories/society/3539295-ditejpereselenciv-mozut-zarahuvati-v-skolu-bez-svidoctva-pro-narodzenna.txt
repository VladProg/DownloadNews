Дітей-переселенців можуть зарахувати в заклад освіти за місцем їх тимчасового проживання без свідоцтва про народження або документа, який посвідчує особу, якщо такий документ відсутній.

Про це повідомляє Міністерство освіти та науки, передає Укрінформ.
"Якщо у дитини-переселенця відсутнє свідоцтво про народження або інший документ, що підтверджує особу дитини, вона зараховується до закладу освіти без свідоцтва чи іншого документа, що підтверджує особу дитини", - йдеться у повідомленні.
Зазначається, що із урахуванням безпекової ситуації діти у 2022/2023 навчальному році можуть навчатися у закладах освіти, в яких вони навчалися до початку широкомасштабного вторгнення російських військ в Україну, за умови, якщо такий заклад працює.
Для того, щоб зарахувати дитину в заклад освіти за місцем тимчасового перебування, як повідомляють в МОН, один із батьків, опікунів або інших законних представників має подати до закладу освіти, який обслуговує територію проживання дитини, заяву (особисто, електронною поштою, факсом або іншим зручним способом для заявника).
До заяви додається: копія та оригінал свідоцтва про народження дитини або документ, що посвідчує її особу (за наявності); оригінал або копія медичної довідки за формою № 086-1/о.
Водночас, як наголосили в міністерстві, в умовах воєнного стану за можливості подається один із нижче перерахованих документів:

довідку про взяття на облік внутрішньо переміщеної особи;
довідку про звернення за захистом в Україні;
посвідчення біженця;
посвідчення особи, яка потребує додаткового захисту або якій надано тимчасовий захист.

Як повідомлялося, Державна служба якості освіти закликала засновників і керівників шкіл звернути підвищену увагу на створення безпечного освітнього середовища в умовах воєнного стану.