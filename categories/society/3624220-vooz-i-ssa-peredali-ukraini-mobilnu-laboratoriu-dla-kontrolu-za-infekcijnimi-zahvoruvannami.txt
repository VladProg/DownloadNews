Всесвітня організація охорони здоров'я та уряд США передали Україні мобільну лабораторію для виявлення інфекційних захворювань під час війни.

Як передає Укрінформ, про це повідомляє Міністерство охорони здоров'я.
“ВООЗ та уряд США через Агентство США з міжнародного розвитку (USAID) передали Міністерству охорони здоров'я України мобільну лабораторію для посилення виявлення, діагностики та лікування інфекційних захворювань в Україні під час війни”, - ідеться в повідомленні.
Мобільна лабораторія може бути транспортована у будь-яку точку країни за потреби. Ця лабораторія здатна проводити до 3000 ПЛР- та інших тестів для виявлення та вимірювання антитіл у крові на день. Зокрема вона може виявляти інфекційні захворювання, включаючи COVID-19, мавпячу віспу і сибірську виразку.
“Оскільки росія продовжує свої атаки на цивільне населення та інфраструктуру, наше партнерство для зміцнення системи охорони здоров'я України є як ніколи важливим. Ця лабораторія захистить українців, допомагаючи запобігати, виявляти та реагувати на спалахи інфекційних захворювань, які стало важче виявляти і які є більш смертоносними через навантаження, яке російська війна поклала на систему охорони здоров'я в Україні”, – заявила посол США в Україні Бріджит Брінк.

Міністр охорони здоров'я України Віктор Ляшко зауважив, що війна не повинна стати на заваді впровадженню сучасних технологій задля ефективного інфекційного контролю. За його словами, це також є зайвим приводом для покращення можливостей регіональних центрів контролю та профілактики хвороб.
Він висловив подяку постійним партнерам за системну підтримку та донації, особливо, коли йдеться про пріоритетні напрями у воєнний час, зокрема розвиток спроможностей Центру контролю та профілактики хвороб та реагування на можливі спалахи вакцинокерованих інфекцій.
Голова Бюро ВООЗ в Україні Ярно Хабіхт підкреслив, що спроможності лабораторної діагностики в Україні значно постраждали після російського вторгнення 24 лютого. За його словами, тому надзвичайно важливо контролювати інфекційні захворювання та сприяти зменшенню тиску на систему охорони здоров'я.
“Той факт, що ця лабораторія є мобільною, дозволяє фахівцям у сфері охорони здоров'я швидко та гнучко реагувати на потреби там, де вони виникають. Передача лабораторії за підтримки USAID є важливим кроком у цьому напрямі, і ми дякуємо нашим партнерам та Міністерству охорони здоров'я за їхні постійні зусилля у наданні допомоги населенню” , – зазначив Хабіхт.
Мобільна лабораторія була розроблена на запит Міністерства охорони здоров'я України. Її функціональність була обговорена та обрана спільно з МОЗ, Центром громадського здоров'я та реципієнтом – обласним центром контролю та профілактики хвороб. Лабораторія спроєктована, виготовлена та закуплена ВООЗ за фінансової підтримки USAID Україна.
Вона оснащена системою фільтрації повітря HEPA, яка гарантує біобезпеку роботи, і необхідним обладнанням, включаючи біобезпечні шафи, що дозволяє безпечно проводити діагностичні дослідження відповідно до рекомендацій ВООЗ.
Лабораторія може витримувати різні кліматичні умови, зокрема суворі зими. Потужний опалювальний агрегат забезпечить однаково комфортні умови за температури від -20°С до +30°С.
Спочатку лабораторія буде розміщена в Житомирській області. Там ВООЗ проведе тренінги з її використання для лабораторного персоналу та інженерів Житомирського обласного центру з контролю та профілактики хвороб (CDC).
Як повідомляв Укрінформ, у жовтні в Україні розпочали досліджувати стічні води на наявність SARS-CoV-2. Завдяки оцінці вірусного навантаження SARS-CoV-2 в стічних водах можна побачити реальну картину поширення коронавірусної інфекції в регіоні дослідження, включаючи безсимптомних носіїв і тих, хто не звернувся до лікаря.