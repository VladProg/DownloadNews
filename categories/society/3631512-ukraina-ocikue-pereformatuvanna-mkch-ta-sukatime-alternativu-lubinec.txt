Україна очікує переформатування Міжнародного комітету Червоного Хреста, який продемонстрував свою неефективність в контексті війни в Україні, та не виключає можливість створення альтернативної організації.

Як передає Укрінформ, про це в інтерв’ю Радіо Свобода сказав уповноважений Верховної Ради з прав людини Дмитро Лубінець.
«Ми, з одного боку, вимагаємо, щоб комітет щось змінив у своїй діяльності, а з іншого боку, так, ми офіційно їм сказали: ми шукаємо альтернативу. Навіть якщо буде в майбутньому дві організації, навіть якщо Міжнародний комітет Червоного Хреста покаже нарешті свою ефективність, то дві організації краще, ніж одна», - зазначив Лубінець.
Омбудсмен також вказав, що вісім років МКЧХ використовував термін «конфлікт» або «криза в Україні» у своїх офіційних доповідях про війну.
“Я декілька разів порушував це питання. І нарешті з приходом нової президентки вперше (десь місяць тому) вони використали правильний термін – «російсько-український міжнародний воєнний конфлікт»”, - підкреслив він, зазначивши, що це суттєвий прогрес.
Крім того, Лубінець нагадав, що ініціював питання виключення росії зі структур Червоного Хреста та очікує на відповідь.
«Я порушив питання перед керівництвом Міжнародної федерації Червоного Хреста і Червоного Півмісяця щодо виключення російського національного комітету Червоного Хреста. росіяни використовують незаконно (і фактично вкрали) майно національного комітету Червоного Хреста України, яке вони забрали на території Криму. Друге. Вони офіційно збирають допомогу військовим російської армії. Це прямо заборонено принципами діяльності Міжнародної федерації Червоного Хреста. Вони поставилися, на мій погляд, максимально серйозно до моїх слів і до моєї пропозиції. Я очікую, що вони щось запропонують. Можливо, це буде якийсь проміжний варіант», - сподівається омбудсмен.
Як повідомляв Укрінформ, 8 грудня президентка Міжнародного комітету Червоного Хреста Мір'яна Сполярич прибула в Україну з чотириденним візитом.