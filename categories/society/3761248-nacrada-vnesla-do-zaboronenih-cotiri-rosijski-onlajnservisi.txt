Національна рада внесла до Переліку аудіовізуальних медіасервісів на замовлення та сервісів провайдерів аудіовізуальних сервісів держави-агресора російські сервіси - Premier, Start, More та Окко.

Це рішення було ухвалено сьогодні, 14 вересня, на засіданні членів Національної ради України з питань телебачення і радіомовлення, передає Укрінформ.
Член Нацради Максим Онопрієнко зазначив, що до регулятора звернувся медіасервіс Megogo та громадська ініціатива «Чисте небо» щодо діяльності цих сервісів.
За його словами, Національна рада виявила, що юридичні особи Premier, Start, More та Окко зареєстровані у Росії. Крім того, вони використовують за замовчуванням російську мову та платіжні системи держави-агресора. Також поширюють фільми, заборонені на території України.
Як повідомляв Укрінформ, Національна рада з питань телебачення та радіомовлення внесла зміни в штатний розпис, щоб відновити роботу представництва у Автономній Республіці Крим та місті Севастополь.