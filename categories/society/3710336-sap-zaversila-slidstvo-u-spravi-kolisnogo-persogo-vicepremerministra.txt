Спеціалізована антикорупційна прокуратура ухвалила рішення завершити досудове розслідування у справі проти колишнього першого віцепрем’єр-міністра України, підозрюваного у привласненні понад 195 млн гривень.

Про це САП повідомила у Телеграмі, передає Укрінформ.
Як нагадали у САП, залучивши голову Державного агентства України з інвестицій та інновацій, колишній урядовець організував заволодіння та розтрату понад 195 млн гривень бюджетних коштів, виділених для фінансування інноваційних й інвестиційних проєктів у реальному секторі економіки (ч. 5 ст. 191 Кримінального кодексу України).
Детективи Національного антикорупційного бюро України за дорученням прокурора відкрили матеріали справи стороні захисту для ознайомлення.
Як повідомляв Укрінформ, 13 березня Вищий антикорупційний суд надав дозвіл на здійснення спеціального досудового розслідування стосовно колишнього першого віцепрем’єр-міністра. Із 2014 року фігурант переховується в росії.