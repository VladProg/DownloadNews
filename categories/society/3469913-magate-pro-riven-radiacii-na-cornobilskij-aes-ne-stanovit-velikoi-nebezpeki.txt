Міжнародне агентство з атомної енергії заявляє, що рівень радіації в районі Чорнобильської АЕС, яка перебувала під контролем російських загарбників, «не становить великої небезпеки для навколишнього середовища чи людей».

Як передає Укрінформ, про це повідомляє Sky News.
Зазначається, що вперше групі МАГАТЕ вдалося потрапити в цей район, щоб оцінити ситуацію після російської окупації.
На пресконференції генеральний директор Міжнародного агентства з атомної енергії Рафаель Гроссі заявив, що у розкопаному росіянами районі спостерігалося невелике підвищення рівня радіації, але на цю мить це «не представляє велику небезпеку для навколишнього середовища чи людей».
Російські війська зайняли Чорнобильську зону відчуження на початку повномасштабного вторгнення, що означає, що контролювати рівень радіації було важко, але вона знову потрапила під контроль України.
Як повідомлялося, 24 лютого президент рф путін оголосив про початок повномасштабного вторгнення в Україну. Війська рф обстрілюють та знищують об'єкти інфраструктури, здійснюють масовані обстріли українських міст та сіл. Загарбники розв’язали масовий терор на тимчасово захоплених територіях. Збройні сили України та Сили територіальної оборони чинять опір російським загарбникам та завдають їм величезних втрат.