Меморіальне військове кладовище у Києві буде не тільки героям російсько-української війни, а й усім захисникам України.

Як передає Укрінформ, про це повідомляє пресслужба Міністерства у справах ветеранів із посиланням на міністра Юлію Лапутіну.
“Це буде меморіал не тільки нашим героям російсько-української війни, а й усім захисникам і захисницям нашої країни, учасникам боротьби України за свою незалежність у різні історичні періоди”, – сказала Лапутіна.
Вона зазначила, що Мінветеранів планує взяти за приклад досвід військового цвинтаря в Арлінгтоні (США) під час створення Національного військового меморіального кладовища у Києві, будівництво якого має початися невдовзі.
Як повідомлялося, у травні 2022 року Верховна Рада ухвалила закон, яким передбачається створення Національного військового меморіального кладовища. Закон передбачає розміщення меморіального архітектурного комплексу на спеціально відведеній земельній ділянці, включно з військовим кладовищем, музейним комплексом, ритуальною будівлею та спорудою для почесних поховань.
Арлінгтонський національний цвинтар - американський військовий цвинтар в Арлінгтоні (передмістя Вашингтона). На території цвинтаря поховані учасники воєн, президенти, голови Верховного суду, астронавти. Нині на цвинтарі спочиває понад 400 тисяч осіб.