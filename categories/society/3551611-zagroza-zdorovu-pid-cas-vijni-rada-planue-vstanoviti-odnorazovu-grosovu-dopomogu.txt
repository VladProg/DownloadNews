Верховна Рада ухвалила в першому читанні законопроєкт, який передбачає встановлення виплати одноразової грошової допомоги за шкоду життю та здоров’ю, отриману під час проходження публічної служби, виконання обов’язків на об’єктах критичної інфраструктури та здійснення професійної журналістської діяльності під час воєнного стану в Україні.

Як передає Укрінформ, про це у Телеграмі повідомив народний депутат із парламентської фракції "Голос" Ярослав Железняк.
За його словами, законопроєкт "Про виплату одноразової грошової допомоги за шкоду життю та здоров’ю, завдану спричиненими військовою агресією проти України пораненням або загибеллю під час проходження публічної служби, виконання обов’язків на об’єктах критичної інфраструктури та здійснення професійної журналістської діяльності" (№7353) підтримали 267 парламентаріїв.
Згідно з текстом проєкту закону, він спрямований на виплату одноразової грошової допомоги за шкоду життю та здоров’ю, завдану пораненням (контузією, травмою) або загибеллю (смертю) особи у зв’язку зі збройною агресією проти України у період дії воєнного стану.
Зазначається, що дія документа поширюється на осіб, уповноважених на виконання функцій держави або місцевого самоврядування, працівників об’єктів критичної інфраструктури, журналістів, а також на членів їх сімей.
Передбачається, що одноразова грошова допомога призначатиметься і виплачуватиметься в разі: встановлення I групи інвалідності – в розмірі 800 000 гривень; встановлення II групи інвалідності – в розмірі 500 000 гривень; встановлення III групи інвалідності – в розмірі 200 000 гривень; втрати працездатності без встановлення інвалідності, що настала внаслідок поранення (контузії, травми) - в розмірі 100 000 гривень; загибелі (смерті) – в розмірі 1 000 000 гривень.
При цьому право на призначення та отримання одноразової грошової допомоги у випадку загибелі (смерті) мають члени сім’ї, померлого (загиблого) працівника у рівних частинах. Так, до членів сімей загиблих (померлих) працівників належать батьки, один із подружжя, діти, утриманці загиблого (померлого), яким у зв’язку з цим виплачується пенсія.
Одноразова грошова допомога має виплачуватися за рахунок коштів Державного бюджету України з наступним її відшкодуванням шляхом стягнення цієї суми з держави-агресора російської федерації, відповідно до принципів і норм міжнародного права.
24 лютого російська федерація розпочала новий етап війни проти України – повномасштабний наступ. Війська рф обстрілюють і знищують ключові об’єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, авіабомб і балістичних ракет.