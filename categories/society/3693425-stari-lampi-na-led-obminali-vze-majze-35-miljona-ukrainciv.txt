Від старту програми вже майже 3,5 мільйона жителів України обміняли у відділеннях "Укрпошти" 16,5 мільйона ламп розжарювання на LED.

Про це повідомляє Укрінформ із посиланням на пресслужбу поштового оператора.
"Від старту програми вже майже 3,5 мільйона жителів України обміняли у відділеннях "Укрпошти" 16,5 мільйона ламп. Рекордсменом з обміну стала Київщина; жителі регіону обміняли 2 мільйони ламп.
Водночас із 17 квітня ще 500 відділень АТ «Укрпошта» припинять заміну ламп, а з 1 травня обміняти старі лампи розжарювання на світлодіоди можна буде тільки в обласних центрах.
«З 10 квітня ще 500 відділень "Укрпошти" перестануть бути доступними для онлайн-замовлення лампочок. Здійснити обмін в цих пунктах можна буде до 17 квітня (як користувачам "Дії", так і тим українцям, хто не зареєстрований в застосунку)», - зазначили у поштового оператора.
З 1 травня, додали в "Укрпошті", обміняти старі лампи розжарювання на світлодіоди "можна буде тільки в обласних центрах країни, де зберігається найбільший попит і потреба"
Станом на 7 квітня в усіх населених пунктах країни до обміну доступні 7 млн ламп. Ще 5 млн світлодіодних ламп надійдуть в Україну найближчим часом.
«Оптимізація процесу обміну обумовлена зменшенням попиту серед населення, бо піковий період був пройдений в лютому-березні. Враховуючи щотижневі показники обміну, спільним рішенням усіх партнерів програми було прийнято рішення поступово скорочувати кількість відділень Укрпошти, в яких можна обміняти лампи розжарювання», - пояснили в "Укрпошті".
Як повідомлялось, програма з обміну ламп розжарювання на LED-лампи стартувала 31 січня та реалізується в усіх регіонах України, крім зони бойових дій та тимчасово окупованих територій.
Українцям, які хочуть зробити попереднє замовлення ламп, необхідно зробити заявку у застосунку "Дія". Обміняти можна до 5 ламп старого зразка з будь-яким цоколем на таку ж кількість LED-ламп.
Програма є складовою підтримки Європейським Союзом українського енергетичного фронту та має на меті надати українцям безкоштовно 50 млн лампочок. Фінансування на закупівлю 30 млн ламп уже надав ЄС, ще 5 млн – уряд Франції.