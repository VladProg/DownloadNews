У німецькому Кельні розпочав роботу відокремлений підрозділ державного підприємства ”Документ", який допомагатиме вимушено переміщеним українцям у вирішенні питань з паспортними документами.


Як передає Укрінформ, про це повідомляє Міністерство внутрішніх справ.
“Державна міграційна служба МВС продовжує розширювати географію надання послуг ДП “Документ”. Вісім програмно-технічних мобільних комплексів - спеціально облаштованих мікроавтобусів білого кольору із символікою "Паспортний сервіс" - розпочали свою роботу у ще одному місті Німеччини – Кельн”, - ідеться у повідомленні.
Мобільні комплекси розташовані за адресою: Breslauer Platz, Köln, 50668.
Графік роботи центру: понеділок - субота, з 9:00 до 18:00.
Обслуговування відвідувачів у Кельні здійснюється виключно за попереднім записом до електронної черги на сайті "Паспортного сервісу".
Громадяни України можуть отримати у Кельні такі послуги: оформлення ID-картки чи закордонного паспорта (у тому числі замість втраченого або викраденого); обмін ID-картки чи закордонного паспорта (у зв’язку з закінченням строку дії, зміною інформації, непридатністю до використання); обмін паспорта зразка 1994 року на ID-картку (за бажанням чи у разі непридатності); одночасне оформлення закордонного паспорта та ID-картки; обмін посвідчення водія; страхування.
У МВС звертають увагу, що станом на 21 квітня ДП "Документ" не має повноважень на оформлення документів громадянам, які виїхали за кордон на постійне проживання і мають відповідну відмітку в паспорті. Їхніми питаннями займаються виключно в закордонних дипломатичних установах.
Всю актуальну інформацію щодо роботи центру у Кельні та консультацію з будь-яких питань можна отримати у приватних повідомленнях на офіційній сторінці "Паспортного сервісу" у Фейсбуці.
У МВС нагадують, що підрозділи "Паспортного сервісу" вже доступні у чотирьох містах Польщі (Варшава, Краків, Ґданськ, Вроцлав), у Туреччині (Стамбул), Словаччині (Братислава), Чехії (Прага) та Берліні (Німеччина).
Як повідомляв Укрінформ, у березні у Берліні у тестовому режимі розпочав роботу відокремлений підрозділ ДП “Документ”, який допомагатиме вимушено переміщеним українцям, які потребують вирішення питань з паспортними документами.