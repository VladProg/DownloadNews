Близько третини цивільних осіб, убитих у перший рік розв`язаної Росією війни проти України, або 1346 із 4187 задокументованих жертв, були старше 60 років.

Про це йдеться у доповіді ООН, передає Укрінформ із посиланням на Reuters.
За даними ООН, ця кількість включає лише осіб, чий вік відомий, а реальна цифра значно вища. Близько чверті населення України – люди похилого віку.
В одному з інцидентів, про які повідомляє ООН, що стався у селі Ягідне (Чернігівська обл.) в березні 2022 року 10 людей похилого віку загинули в результаті того, що російські військові тижнями утримували жителів у підвалі будівлі, яку перетворили на базу.
Інші випадки загибелі літніх людей включають інциденти, коли особи з обмеженою рухливістю не змогли врятуватися від агресії російських військ. Наприклад, жінка близько 60 років з ампутованою ногою, яка згоріла живцем, коли її будинок загорівся після обстрілу в одному з населених пунктів України.
Через перешкоджання пересуванню жителів Херсона росіянами під час торішньої окупації міста кілька людей похилого віку з цукровим діабетом померли через відсутність доступу до ліків, йдеться у звіті.
Також ООН зафіксувала, що люди похилого віку дуже постраждали від відключень електроенергії через російські атаки на критично важливу інфраструктуру з жовтня 2022 року, в результаті чого багато людей опинились у пастці у своїх квартирах на верхніх поверхах, коли їхні ліфти зламалися.
Крім цього, ООН заявляє, що літні люди по обидві сторони лінії фронту, відчувають труднощі з отриманням пенсій через збій поштових і банківських послуг, йдеться у звіті.
Як повідомляв Укрінформ, міністр молоді та спорту України, президент НОК Вадим Гутцайт розповів, що на війні з Росією загинули 293 українські спортсмени, тренери та працівники фізичної культури.