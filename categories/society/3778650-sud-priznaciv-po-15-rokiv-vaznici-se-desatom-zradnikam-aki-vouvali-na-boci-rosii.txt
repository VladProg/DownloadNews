До 15 років ув’язнення завдяки доказовій базі СБУ засудили ще десятьох зрадників, які вступили до воєнізованих угруповань Російської Федерації та воювали проти України.

Як передає Укрінформ, про це повідомляє пресцентр СБУ.
Серед них - снайпери та кулеметники, що обстрілювали позиції Збройні сили України на східному фронті.
Зловмисники потрапили у полон українських захисників під час жорстоких боєзіткнень у районах Бахмута, Марʼїнки, Красногорівки та селища Нескучне Донецької області.
За даними слідства, засудженими є жителі сходу України, які на початку повномасштабного вторгнення Росії добровільно приєднались до підрозділів Південного військового округу ЗС РФ.
Вони брали безпосередню участь у захопленні Маріуполя та Волновахи.
Також зрадники спільно з найманцями із приватної військової компанії «Вагнер» штурмували Бахмут, Кліщіївку та Новомайорськ на Донеччині.
Крім того, російські загарбники залучали своїх поплічників до риття окопів, встановлення мінних загороджень та облаштування блокпостів на тимчасово захоплених ділянках українських доріг.
На підставі зібраних доказів суд визнав зловмисників винними за статтями Кримінального кодексу України: чч. 1 та 2 ст. 111 (державна зрада, вчинена в умовах воєнного стану); ч. 7 ст. 111-1 (колабораційна діяльність, добровільна участь громадянина України в незаконних збройних чи воєнізованих формуваннях); ч. 1 ст. 258-3 (створення терористичної групи чи терористичної організації); ч. 2 ст. 260 (участь у не передбачених законом воєнізованих або збройних формуваннях).
Як повідомляв Укрінформ, суд призначив покарання у вигляді довічного позбавлення волі ворожому агенту, який коригував удари російської армії по військовій та критичній інфраструктурі Черкаської області.