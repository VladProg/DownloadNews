Печерський районний суд Києва обрав начальнику Управління авіації та авіаційного пошуку і рятування ДСНС Іванові Коробці запобіжний захід у вигляді тримання під вартою на строк 60 діб.

Про це повідомляє кореспондент Укрінформу.
«Застосувати запобіжний захід - тримання під вартою до 1.10.2023 року включно. Вирок підлягає негайному виконанню», - оголосила суддя.
Вона зазначила, що після закінчення одного місяця строку Коробка матиме право звернутися з клопотанням про зміну запобіжного заходу.
Судове засідання триває.
Як повідомлялося, Печерський районний суд Києва розглядає клопотання про обрання запобіжних заходів щодо пʼятьох посадовців ДСНС, яким повідомлено про підозру у справі про загибель керівництва Міністерства внутрішніх справ в авіакатастрофі у січні 2023 року у Броварах.
Зокрема, про підозру повідомлено: начальнику Управління авіації та авіаційного пошуку і рятування ДСНС України; в.о. командира частини; заступнику командира з льотної підготовки; командиру авіаційної ескадрильї; начальнику служби безпеки польотів Спеціального авіаційного загону оперативно-рятувальної служби цивільного захисту ДСНС України з міста Ніжин Чернігівської області.
18 січня у Броварах поряд із дитсадком та житловою багатоповерхівкою впав гелікоптер ДСНС, на борту якого перебували дев’ятеро працівників МВС на чолі з міністром Денисом Монастирським і його першим заступником Євгенієм Єніним. Усі вони загинули. Також загинули п’ятеро жителів міста, які опинилися в момент аварії поблизу дитсадка.