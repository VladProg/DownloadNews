Заборгованість по виплатах внутрішньо переміщеним особам має бути невідкладно погашена.

Про це віцепрем'єр-міністр - міністр з питань реінтеграції тимчасово окупованих територій Ірина Верещук сказала на засіданні Координаційного штабу з питань ВПО, передає Укрінформ із посиланням на Телеграм відомства.
«За результатами наради Міністерству фінансів спільно з Мінсоцполітики доручено опрацювати питання щодо внесення змін до відповідної бюджетної програми з метою забезпечення внутрішньо переміщених осіб соціальними виплатами протягом другого виплатного періоду», - йдеться у повідомленні.
Переселенці не повинні страждати через розбіжності між окремими відповідальними відомствами. Затримка виплат створює соціальну напругу. Люди повинні отримувати виплати допомоги на проживання в чіткі строки. Адже для багатьох із них це єдине джерело доходу, переконана віцепрем’єрка.
На необхідності негайного розв'язання цього питання також наголосив на черговому засіданні уряду Прем’єр-міністр Денис Шмигаль.
Як повідомляв Укрінформ, віцепрем’єрка - міністерка з питань реінтеграції тимчасово окупованих територій Ірина Верещук на нараді з питань працевлаштування та професійного навчання внутрішньо переміщених осіб запропонувала обласній владі розробити регіональні програми ВПО, які б, зокрема, передбачали заходи із працевлаштування.
Міністерство з питань реінтеграції тимчасово окупованих територій, Державна служба зайнятості та Міністерство соціальної політики налагодили співпрацю щодо надання допомоги переселенцям, які виявили бажання шукати роботу.