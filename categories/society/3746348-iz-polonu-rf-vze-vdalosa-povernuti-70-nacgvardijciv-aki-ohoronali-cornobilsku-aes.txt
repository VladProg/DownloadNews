Із російського полону вже вдалося повернути 70 військовослужбовців Національної гвардії, які охороняли Чорнобильську АЕС.

Про це повідомила пресслужба Національної гвардії України за результатами зустрічі командувача НГУ Олександра Півненка із родинами військовослужбовців військової частини 3041, які забезпечували охорону ЧАЕС і потрапили у полон росіян, передає Укрінформ.
«За результатами проведених обмінів вже вдалося повернути 70 військовослужбовців Національної гвардії, які потрапили у полон на ЧАЕС. Ця робота триває і триватиме, допоки усі наші захисники й захисниці не будуть вдома», - запевняють у відомстві.
Як зазначається, на зустрічі Півненка і родин військовослужбовців обговорювалися питання, які стосуються безпосередньо процесу обміну і механізмів доступу до інформації про військовополонених.
«Разом з тим є питання, які ми маємо допомогти вирішити і звільненим з полону, аби вони якнайшвидше повернулися до нормального життя, а також питання, які турбують їхні сім’ї. Це, в першу чергу, лікування й реабілітація, а також фінансові, соціальні, документальні аспекти, які вимагають взаємодії відповідних командирів та посадових осіб», – сказав командувач Нацгвардії.
Як повідомлялося, родичі нацгвардійців, які захищали ЧАЕС і потрапили в полон, скаржаться на погані умови утримання, зокрема на відсутність належної медичної допомоги.
Фото: Нацгвардія