Мультипредметний тест, який цього року запроваджений на заміну традиційному ЗНО, пройде у 23 країнах для випускників, що виїхали за межі України.

Про це на брифінгу сказав заступник керівника Офісу Президента Олексій Дніпров, передає Укрінформ.
“Мультипредметний тест пройде у 23 країнах Європи. Заплановано, що тестування проведуть у 39 містах Австрії, Бельгії, Болгарії, Великої Британії, Данії, Естонії, Ірландії, Іспанії, Італії, Латвії, Литви, Молдови, Нідерландів, Німеччини, Польщі, Португалії, Румунії, Словаччини,Угорщини, Франції, Хорватії, Чехії та Швеції. Тест пройде так само як і в Україні — в спеціально обладнаних комп’ютерних центрах, де з учасниками працюватимуть україномовні педагоги”, - сказав Дніпров.

Він подякував урядам країн, які допомогли організувати тестування для тих випускників шкіл, які виїхали за межі України, рятуючись від війни.
Представник ОП нагадав, що тест складається з трьох блоків завдань - з української мови та літератури, з алгебри та геометрії, а також з історії України.
Як повідомляв Укрінфорим, за даними Українського центру оцінювання якості освіти, з 1 лютого до 19 квітня усі вступники 2022 року для участі в ЗНО заповнювали реєстраційні форми на сайті УЦОЯО. За цей період потенційні учасники вступної кампанії створили 492 204 картки, з них унікальних ー402 527. 346 768 комплектів реєстраційних документів надійшло до РЦОЯО і їх було опрацьовано. Особи, які не зареєструвалися (тобто не сформували реєстраційну картку) упродовж 1 лютогоー19 квітня, зможуть це зробити в червні, коли відбуватиметься додатковий період формування реєстраційних карток. Такі особи зможуть взяти участь в додатковій сесії НМТ.
Фото: Офіс Президента