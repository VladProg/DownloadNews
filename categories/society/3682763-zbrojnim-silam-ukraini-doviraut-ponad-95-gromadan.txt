Найбільшою довірою серед соціальних інститутів користуються Збройні сили України - їм довіряють 95,8% громадян.

Як передає кореспондент Укрінформу, про це під час презентації результатів соціологічного опитування повідомив директор соціологічної служби Центру Разумкова Андрій Биченко.
"Найбільшою довірою громадян серед соціальних інститутів користуються Збройні сили України — 95,8% довіряють. До початку активної фази бойових дій повну або часткову довіру до ЗСУ висловлювали 68% опитаних. Тобто, Збройні сили користуються практично повною підтримкою всього суспільства України", - зазначив Биченко.
Також дуже високий рівень підтримки мають волонтерські організації - 76,7%, добровольчі загони — 72,5%, Нацгвардія — 81,4%, ДСНС — 82,2%, Держприкордонслужба — 74%, Президент — 70,5%.
Крім цих інституцій, за результатами опитування, позитивний баланс довіри мають Міноборони — майже 80%, Служба безпеки України — 55,8%, Нацполіція — майже 50%, церква — 52%, ЗМІ — 38%, міські та сільські голови — 32,5%, Нацбанк — 28,5%, уряд — 8,6%.
Негативний баланс мають політичні партії — -41,6%, чиновники — -38,4%, судова система — -34,1%, комерційні банки — -13,9%, Прокуратура України — -11,2%, Верховна Рада — -10%, САП (Спеціальна антикорупційна прокуратура) — -8,1%, НАБУ (Національне антикорупційне бюро України) — -6,4%, профспілки — -7,1%.
Опитування проводилося з 23 лютого по 1 березня. Було опитано 2020 респондентів віком від 18 років і старше. Структура вибіркової сукупності відтворює демографічну структуру дорослого населення в усіх регіонах України, за винятком тимчасово окупованих територій Донецької, Запорізької, Луганської, Харківської, Херсонської областей, Криму та територій, на яких відбуваються бойові дії. Метод опитування — особисте інтерв'ю в помешканні респондентів.