Діти, які проходять психологічну реабілітацію від наслідків розв’язаної росіянами війни, записали відеоролик зі словами подяки українським захисникам і захисницям.

Про це розповіла дружина Президента Олена Зеленська у Фейсбуці, передає Укрінформ.
“До Дня захисників і захисниць України, який відзначаємо сьогодні, Всеукраїнська програма ментального здоров’я «Ти як?» представляє спеціальний проєкт: зі словами подяки та захоплення до військових звертаються діти з різних міст країни, які проходять психологічну реабілітацію після жахів війни. Вони пережили окупацію, втрату близьких, поранення, але не втратили любові, якою діляться з тими, хто залишив звичне життя та пішов боронити Україну”, - зазначила перша леді.

Вона побажала, аби найщиріші дитячі побажання здійснилися і захисники повернулися живими, неушкодженими для найкращого мирного життя у вільній країні.
“Ми відчуваємо ваш захист не просто щодня – щоудару серця. Кожних обіймів із близькими. Кожного сходу сонця. Ми знаємо, що боротьба добра зі злом – не метафора, бо це добро – ви. Навряд чи тепер нас вразять фільми про порятунок світу, бо ми бачимо це на власні очі. Нам більше не знадобляться вигадані супергерої та супергероїні, бо ми бачимо справжніх”, - підкреслила Зеленська і також подякувала захисникам за все.
Як повідомляв Укрінформ, у неділю, 1 жовтня, Україна відзначає День захисників і захисниць. Вранці по всій країні відбулася масштабна хвилина мовчання в пам'ять про загиблих воїнів.
Раніше це державне свято відзначали 14 жовтня, на Покрову Пресвятої Богородиці. Однак через реформу церковного календаря в Україні свято перенесли на 1 жовтня.