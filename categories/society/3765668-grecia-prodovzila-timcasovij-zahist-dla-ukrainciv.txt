Греція продовжила дію статусу тимчасового захисту для українських шукачів притулку до 4 березня 2024 року.

Про це у Фейсбуці поінформувала пресслужба Офісу Омбудсмана, передає Укрінформ.
«Уряд Греції повідомив про продовження дії статусу тимчасового захисту для українських шукачів притулку до 4 березня 2024 року. Міністерство міграції та притулку Греції офіційно повідомило, що дія посвідок на проживання за тимчасовим захистом продовжується автоматично. Так само, як і надання тимчасового захисту українцям, які в’їжджатимуть до країни вперше», - зазначили в установі.
У Офісі Омбудсмана пояснили, що ті, хто вже отримали дозволи на тимчасове проживання, не потребуватимуть його оновлення, а також матимуть доступ до державної медицини, освіти, та право на отримання тимчасового житла у пункті прийому в Сінтікі.
Уповноважений Верховної Ради України з прав людини Дмитро Лубінець привітав рішення щодо продовження тимчасового захисту громадянам України. На його думку, воно підтверджує підтримку українського народу з боку уряду Греції.
Як повідомлялося, Польща продовжила тимчасовий захист для українців до 4 березня 2024 року.