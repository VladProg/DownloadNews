Служба безпеки України викрила агентурну мережу головного розвідувального управління генерального штабу російської федерації, куди входив народний депутат Андрій Деркач.

Як передає Укрінформ, про це СБУ повідомляє в Телеграмі.
За даними слідства, роль Деркача полягала в тому, що він курував створення низки приватних охоронних підприємств у різних областях, щоб використати ці структури для швидкого захоплення України. Стосовно народного депутата розпочате досудове розслідування.
Зазначається, що оперативна розробка викритої мережі велася давно, але остаточно СБУ нейтралізувала її на початку війни, затримавши колишнього помічника народного депутата Ігоря Колеснікова.
Встановлено, що будучи негласним співробітником головного управління генштабу рф із позивним "Ветеран", Колесніков виконував роль зв’язківця й фінансового кур’єра між спецслужбами рф і Деркачем.
За словами Колеснікова, Деркач був завербований у 2016 році. З ним особисто працювало вище керівництво головного розвідувального управління рф – начальник управління ігор костюков та його перший заступник володимир алєксєєв.
Зокрема, Деркач отримував кошти від головного управління генштабу рф для створення приватних охоронних структур, які ворог планував використати для захоплення України. На реалізацію таких планів раз на кілька місяців виділялося по 3-4 мільйони доларів. За даними слідства, Деркач заволодів значною частиною цих коштів.

Як повідомили в СБУ, сам Колєсніков після затримання пішов на угоду зі звинуваченням і дав "багато цікавих свідчень". У травні суд оголосив йому вирок за державну зраду. Відтак він надав інформацію щодо деталей діяльності мережі та відведеної їй ролі в підготовці до повномасштабної війни.
"Під час входження військ, коли буде зрозуміло, що міста здаються, ці ЧОПи ("частные охранные предприятия" – прим.) повинні були забезпечувати проходження техніки, сідати на броню з російськими прапорами, і таким чином забезпечувати мирний вхід у міста", – зазначив Колесніков.
За його словами, головне розвідувальне управління рф планувало під час захоплення Києва використовувати дві бригади спецназу й сили спецоперацій, які мали зайти з території білорусі, а звідти швидко просунутися до столиці, захопити Урядовий квартал та зібрати віче у Верховній Раді, яке б проголосувало за створення нового уряду. Однак українські захисники завадили реалізації цих планів.
СБУ продовжує оперативно-слідчі заходи для притягнення до відповідальності всіх осіб, причетних до розгалуженої агентурної мережі.
Як повідомляв Укрінформ, раніше Служба безпеки України викрила у співпраці з ворогом одного з керівників Укренерго.