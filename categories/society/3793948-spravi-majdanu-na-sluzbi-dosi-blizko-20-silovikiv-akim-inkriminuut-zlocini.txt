У правоохоронних органах працюють близько 20 силовиків, яким інкримінують вчинення злочинів проти учасників Революції гідності.

Про це розповіли в інтерв'ю Укрінформу прокурори у "справах Майдану" Іван Бабенко і Денис Іванов.
"Точну кількість сказати не можу, але приблизно біля двох десятків чоловік. Раніше було значно більше", – сказав Бабенко, відповідаючи на запитання, скільки правоохоронців, яким інкримінують злочини проти мітингувальників, продовжують працювати.
За словами прокурора, "цьому сприяє і позиція керівництва Міністерства внутрішніх справ і Національної поліції, яка полягає у тому, що до вироку суду підстав їх звільняти немає".
Бабенко також повідомив, що суди винесли вироки відносно 23 правоохоронців у "справах Майдану". Один з них – слідчий, решта – співробітники оперативних підрозділів громадської безпеки, так звані "беркутівці". Іще 16 правоохоронців звільнені від кримінальної відповідальності за нереабілітуючих підстав. В основному через закінчення строків давності. Двох – виправдали суди, зазначив він.
Водночас прокурор Іванов додав, що правоохоронці всіляко затягують направлення своїх справ до суду, а також розгляд справ у судах.
В основному це роблять діючі правоохоронці, оскільки вони не зацікавлені у закритті проваджень з нереабілітуючих підстав, навіть у справах, де закінчились або закінчуються терміни притягнення до кримінальної відповідальності. Згідно із законодавством, це буде підставою для їх звільнення зі служби. Тому їм і вигідний такий постійний процес розслідування чи судового розгляду. Це дає можливість залишаються на посадах і допрацювати до часу, який необхідний для отримання пенсійного забезпечення працівника правоохоронного органу, розповів прокурор Іванов.
Як повідомлялося, 14 листопада Шевченківський райсуд засудив до 5 років умовно командира 2-го взводу 4-ї роти київського "Беркута" Олега Бойка за силовий розгін студентського Майдану 30 листопада 2013 року.