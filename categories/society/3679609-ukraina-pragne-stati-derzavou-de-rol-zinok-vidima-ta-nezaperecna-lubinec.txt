Україна перебуває на шляху досягнення змін, необхідних, щоб бути потужною, розвиненою та стійкою країною, де права людини дотримуються усіма, а роль жінок видима та незаперечна.

Як передає Укрінформ, про це заявив у Телеграмі уповноважений Верховної Ради України з прав людини Дмитро Лубінець.
“Міжнародний жіночий день з’явився у календарях Північної Америки та Європи ще на початку 20 століття через низку робочих рухів за загальне виборче право жінок. А всесвітнім святом захисту прав жінок став після того як у 1977 році Генасамблея ООН ухвалила резолюцію, яка пропонувала країнам світу "відзначати Міжнародний день прав жінок і міжнародного миру”, - зауважив омбудсмен.
За його словами, “сьогодні задля миру на своїй землі майже 60 тисяч українок поповнили лави Збройних сил України (військовослужбовиць і цивільних працівниць). Саме жіночі організації змогли оперативно мобілізувати зусилля, надаючи гуманітарну допомогу та здійснюючи ефективну волонтерську діяльність”.
Лубінець нагадав, що вже у надважких умовах повномасштабних воєнних дій в Україні уряд схвалив Державну стратегію забезпечення рівних прав і можливостей жінок та чоловіків на період до 2030 року.
Ключовими цілями цього документа є: ефективне та злагоджене функціонування національного механізму забезпечення рівних прав і можливостей жінок і чоловіків; протидія усім формам насильства, включно з насильством, пов’язаним із конфліктом; забезпечення рівної участі жінок та чоловіків у різних сферах економічної діяльності, що створить підґрунтя для гальмування процесів росту рівня бідності населення, пов’язаних із агресією рф в Україні.
Крім того, за результатами візиту в Україну спеціальної представниці ООН з питань запобігання сексуальному насильству у конфліктах Праміли Паттен Кабмін актуалізував Національний план дій з виконання резолюції Ради безпеки ООН 1325 “Жінки, мир, безпека” на період до 2025 року.
Ця резолюція охоплює питання повної та рівноправної участі жінок і чоловіків у прийнятті рішень на всіх рівнях, наголошує на важливості широкого залучення жінок до вирішення конфліктів, відновлення миру та захисту жінок від насильства під час конфлікту.
Також у 2022 році Україна відзвітувала перед Комітетом ООН з ліквідації дискримінації щодо жінок про виконання Конвенції ООН з ліквідації усіх форм дискримінації щодо жінок. Комітет визнав зусилля України щодо забезпечення рівних прав та можливостей жінок та чоловіків та надав свої Заключні зауваження, які містять низку рекомендацій для покращення ситуації із ліквідацією дискримінації щодо жінок у різних сферах суспільних відносин, із урахуванням умов російсько-української війни.
Лубінець відзначив ще одну визначну подію у сфері захисту прав жінок. “Україна, пройшовши шлях у понад 10 років, як одна із країн-авторок нарешті ратифікувала Конвенцію Ради Європи про запобігання насильству стосовно жінок і домашньому насильству та боротьбу із цими явищами (Стамбульська конвенція), яка з листопада 2022 року набрала чинності для України”, - зауважив він.
“Отже, ми вже на шляху досягнення трансформаційних змін, необхідних Україні, щоб бути потужною, розвиненою та стійкою країною, де права людини дотримуються усіма, роль жінок видима та незаперечна, і ніхто не залишається осторонь”, - наголосив уповноважений ВР із прав людини.
Як повідомлялося, згідно з рішенням ООН від 1977 року, 8 березня відзначається у світі як Міжнародний день боротьби за права жінок і міжнародний мир.