Прокуратура повідомила про підозру ще одному капітану російського судна через перевезення викраденого українського зерна.

Про це повідомила у Телеграмі прокуратура АРК та м. Севастополь, передає Укрінформ.
"Встановлено, що громадянин рф у 2022 та 2023 роках здійснив 3 заходження на російському судні «Альтарф» (раніше мало назву «Кудьма-4») до закритого морського торговельного порту «Севастополь» для завантаження награбованим українським збіжжям», - йдеться в дописі.
У прокуратурі зазначили, що капітан періодично вимикав автоматичну ідентифікаційну систему та вносив до неї фіктивні відомості щодо курсу судна, яке прямувало нібито в порти рф, а не в закриті морські порти окупованого півострова.
Дії підозрюваного кваліфіковано як порушення порядку в’їзду на тимчасово окуповану територію півострова та виїзду з неї (ч. 2 ст. 332-1 КК України). Йому загрожує до п’яти років позбавлення волі.
У прокуратурі зауважили, що після повномасштабного вторгнення в Україну росія почала активно використовувати тимчасово окупований Крим як «сіру зону» для перевезення та подальшого збуту награбованого українського зерна до третіх країн.
Прокурори наполегливо працюють задля встановлення всіх причетних до організації цієї незаконної схеми. Зокрема, вже повідомлено про підозри окупаційному міністру «сільського господарства республіки Крим», директору компанії-власниці кораблів рф та 9 капітанам російських суден (ч. 2 ст. 332-1 КК України).
Як повідомляв Укрінформ, прокуратура АРК повідомила про підозри п’ятьом кримським підприємцям-колаборантам.