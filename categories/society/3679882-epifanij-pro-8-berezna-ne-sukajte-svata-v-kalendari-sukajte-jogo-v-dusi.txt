Предстоятель ПЦУ, митрополит Епіфаній закликав українців не розділятися та не сперечатися навколо дати 8 березня, особливо зараз, під час жорстокої війни, коли кожна сварка і роз’єднання лише на руку ворогу, а «шукати свято в душі».

Як передає Укрінформ, про це Епіфаній написав у Фейсбуці.
«Чи зараз сприятливий час для особливих святкувань у світському їх розумінні? Не думаю. Чи час для вияву поваги і любові до ближнього, зокрема до жіноцтва? Звичайно, що так – і не лише сьогодні, а й повсякчас.
8 березня, по суті, такий самий день, як інші, просто дата в календарі. Але яким буде цей день, чим він буде для вас наповнений, точніше, чим Ви його наповните – залежить від вас. Не шукайте свята в календарі – шукайте його в душі!» - зауважив предстоятель Православної церкви України.
Митрополит Епіфаній нагадав, що майже пів століття тому Генасамблея ООН постановила відзначати 8 березня Міжнародний день прав жінок і миру. За його словами, виокремили права жінок не через «слабкість» чи певну «меншовартісність» жіноцтва, а, вочевидь, щоби звернути увагу на загрозливі явища і дискримінацію, що почали набирати обертів, на проблеми насильства, рабства, торгівлі жінками тощо.
Водночас Епіфаній відзначив, що церква не пов’язує 8 березня зі святом жінок. У травні, в третю неділю після Пасхи, православна церква вшановує святих жінок-мироносиць, відзначаючи цей день як загальне свято всіх жінок-християнок. «У цей день ми наголошуємо на особливій ролі жінок в житті, в історії людства, в історії християнства, в історії спасіння», - додав Епіфаній.
Предстоятель ПЦУ наголосив, що щодня у храмах раді бачити усіх – і чоловіків, і жінок, не залежно від того, чи вони будуть з покритою чи непокритою головою, у спідниці чи в штанах, заміжні чи розведені, з дітьми чи без. «В будь-який день календаря – храми Православної церкви України завжди відкриті для наших вірянок у їхніх духовних потребах, аби стати місцем молитви та єднання з Господом», - підкреслив Епіфаній.
Як повідомляв Укрінформ, предстоятель Православної церкви України, митрополит Епіфаній в ефірі загальнонаціонального телемарафону «Єдині новини» заявив, що процес реформи церковного календаря почав розвиватися динамічніше та швидше після початку повномасштабної війни росії проти України. Глави ПЦУ й УГКЦ домовилися створити робочу групу для реформи церковного календаря.