Кабінет Міністрів вніс зміни до Порядку оформлення довідок про перебування осіб у місцях несвободи внаслідок збройної агресії проти України або інтернування в нейтральних державах.

Як передає Укрінформ, про це повідомило Міністерство з питань реінтеграції тимчасово окупованих територій.
Відповідний проєкт постанови був підготований Мінреінтеграції. Згідно з ним, Національне інформаційне бюро може звертатися до силових відомств для отримання довідки про перебування в полоні за зверненням та в інтересах військовополонених і звільнених із полону, а саме: до Міністерства оборони, правоохоронного органу, командира підрозділу Збройних сил, іншого законного військового формування чи органу Сил безпеки й оборони України.
Внесені зміни забезпечать дотримання вимог Закону України "Про захист персональних даних", а також соціальний і правовий захист оборонців та їхніх родин.
Як повідомлялося, довідка про перебування військовослужбовця в полоні входить до переліку обов’язкових документів, які подаються до Комісії при Мінреінтеграції для встановлення факту позбавлення особи свободи внаслідок збройної агресії проти України.
У разі ухвалення комісією відповідного рішення полонений та/або члени його сім’ї мають право на державну грошову допомогу розміром 100 тисяч гривень.