В Офісі омбудсмена України відбулася зустріч із родичами військовослужбовців з острова Зміїний, захоплених у полон російськими загарбниками.

Як передає Укрінформ, про це уповноважений Верховної Ради з прав людини Дмитро Лубінець повідомив у Телеграмі.
«У стінах Офісу омбудсмана відбулося спілкування із рідними військових з острова Зміїний, які нині перебувають у полоні. Також на зустрічі були присутні представники Координаційного штабу та Державної прикордонної служби України», — зазначив він.

Під час зустрічі уповноважений ВР закликав родичів повідомляти в Офіс омбудсмена будь-яку відому їм інформацію про українських військовослужбовців.
Також сторони обговорили питання складності повернення з полону захисників України. «Адже саме військові з Зміїного стали легендою цієї війни — вони прийняли бій, коли багато хто був дезорієнтований», — додав омбудсмен.

Представники відомств під час зустрічі повідомили, що з полону вже визволені 30 військовополонених з острова Зміїний. За словами Лубінця, «у полоні ще лишаються наші військові, яких ми обов'язково визволимо».

Офіс омбудсмена продовжує напрацьовувати механізми співпраці з родичами та спільно обговорювати важливі питання, що стосуються повернення українських захисників.
Як повідомляв Укрінформ, з березня Україні вдалося повернути з російського полону 1031 людину. Зокрема, 29 жовтня були визволені 50 українських захисників, серед них — моряк з острова Зміїного.
Фото: Офіс омбудсмена