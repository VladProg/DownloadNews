Українське суспільство розуміє, що перед ним постає багато роботи, але є віра у посттравматичне зростання.

Як передає Укрінформ, про це сказала перша леді України Олена Зеленська в інтерв’ю іспаномовній газеті El Mundo, повідомляється на сайті Президента.
Зеленська висловила сподівання на те, що Україна проведе всі реформи, необхідні для вступу у Європейський Союз. «Чудово розумію, як багато роботи постає перед нами. Але вірю у посттравматичне зростання», – зазначила вона.

Перша леді розповіла в інтерв'ю про свою дипломатичну роботу для підтримки Української держави у світі.
«Я намагаюся пояснити, що відбувається в Україні, в особистому, неофіційному ключі, фокусуючись на історіях звичайних людей. Факти й статистика і так є у пресі, я ж розповідаю про конкретних людей, які постраждали від російського нападу», – сказала вона.
Зеленська також висловила захоплення українськими жінками-військовими. «Вони добровільно обрали найскладніший шлях. Дуже їм вдячна. Завдяки, зокрема, їм ми перебуваємо тут і розмовляємо через 16 місяців вторгнення», – наголосила дружина Президента.
Зеленська також розповіла про відмінність цінностей України та Росії: «Поки у нас тривало ухвалення Стамбульської конвенції щодо захисту жінок від усіх форм насильства, росіяни свій власний закон скасували. Українське суспільство рухається до європейської толерантності щодо всіх своїх громадян. Це повільна трансформація, але вона відбувається».
Як повідомляв Укрінформ, Президент Володимир Зеленський наполягає на необхідності вже цього року почати переговори про вступ у Європейський Союз та запевняє, що Україна виконає свою частину роботи.
Фото: ОП