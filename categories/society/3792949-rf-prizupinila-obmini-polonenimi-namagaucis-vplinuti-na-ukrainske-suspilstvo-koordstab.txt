Росія призупинила обміни полоненими, намагаючись цим вплинути на суспільство й створити враження, ніби українська влада не працює над цим питанням.

Про це сказав представник Координаційного штабу з питань поводження з військовополоненими Петро Яценко в інтерв'ю Суспільному, передає Укрінформ.
За його словами, Україні немає сенсу утримувати російських полонених. Це Росія зі свого боку призупинила обміни, таким чином намагаючись вплинути на українське суспільство.
"Намагаються переконати, що, мовляв, нічого не відбувається, дивіться. Але насправді робота іде, ми не сидимо, склавши руки, ми постійно працюємо для того, щоб організувати наступні обміни", — сказав Яценко.
За словами представника штабу, Україна готова до діалогу та висуває ті чи інші пропозиції росіянам.
"Ми демонструємо пропозиції. Наприклад, ми створили координаційний штаб разом з Міжнародним комітетом Червоного Хреста. Українські органи влади створили так звані змішані медичні комісії — це інструмент, який передбачений в Третій Женевській конвенції. Це комісія, в яку входять два представники нейтральної країни і один представник країни, яка утримує, тобто України. Аналогічну комісію має сформувати російська сторона для того, щоб ці комісії, відвідуючи місця утримання, могли виявляти військовополонених, які потребують медичної допомоги і які мають бути репатрійовані", — зазначив він.
За словами Яценка, українська сторона наголошує на тому, що Росія повинна так само виконувати свої міжнародні угоди і домовленості, які вони підписали. "Вони постійно на дипломатичному рівні, в ООН, наприклад, стверджують, що вони всього дотримуються. Ми показуємо, що де факто ні, нічого не відбувається", - підкреслив він.
Обміни полоненими призупинені з серпня 2023 року.
Як повідомлялось, у жовтні омбудсмен Дмитро Лубінець заявляв, що Україна повернула 2 598 військовослужбовців та цивільних громадян.
Фото: Олександр Сова/Суспільне