Пропонуючи жителям тимчасово захоплених територій вивезти дітей на «відпочинок» або «санаторне лікування» до рф, загарбники насправді планують депортацію.

Про це заявила віцепрем’єр - міністр з питань реінтеграції тимчасово окупованих територій Ірина Верещук, передає Укрінформ із посиланням на Мінреінтеграції.
«Ворог вдається в тому числі до грубого обману довірливих людей. Окупанти пропонують дітям «відпочинок» або «санаторне лікування» у рф. Деякі довірливі батьки навіть дають письмову згоду. А потім мають проблеми. Деякі з них не можуть знайти своїх дітей. Деякі змушені їхати до росії за дітьми, але не можуть звідти виїхати», – розповіла урядовиця.
При цьому вона провела аналогію з часами Другої світової війни.
«От уявіть собі, що під час Другої світової війни в українську хату заходить фашист і пропонує віддати ваших дітей на відпочинок або лікування у Німеччину. Ситуація абсурдна і неможлива, скажете ви. Але саме так діють росіяни. Тому закликаю наших громадян на ТОТ не бути довірливими. Не відпускайте дітей на жодні «відпочинки» до росії», – наголосила Верещук.
У Мінреінтеграції також звертаються до мешканців тимчасово окупованих територій із закликом не підписувати жодних дозволів чи інших документів на прохання окупантів стосовно дітей.
Як повідомляв Укрінформ, Кабінет Міністрів схвалив механізм примусової евакуації дітей із зон активних бойових дій.
Фото: minre.gov.ua