Депортованому в Росію з тимчасово захопленого Маріуполя 17-річному Богдану Єрмохіну вручили повістку про явку до військкомату Московської області.

Як передає Укрінформ, про це повідомляє Радіо Свобода із посиланням на заяву адвоката хлопця Катерину Бобровської.
"Незважаючи на те, що Богдану ще 17 років, він уже отримав повістку про явку до військкомату Московської області 19 грудня 2023 року. Я не маю жодних сумнівів, що є у планах російської влади щодо Богдана. Через два тижні Богдану виповниться 18 років, він стане повнолітнім і, ймовірно, його відправлять до російської армії", – йдеться у заяві Бобровської в Інстаграмі.

Адвокат поінформувала, що Богдана вивезли в Росію з Маріуполя у травні 2022 року, спочатку в Донецьк, а потім доставили до дитячого санаторію “Поляни” у Московській області.
Батьки хлопця померли, коли йому було 8 років, і з того часу він виховувався у прийомній родині.
Попри те, що Богдан має законного опікуна в Україні, у липні 2022 року його передали під опіку до Росії.
За словами Бобровської, з липня 2022 року підліток зробив кілька неуспішних спроб повернутися в Україну. В РФ йому видали російський паспорт.
19 листопада Богдану виповниться 18 років і, за російським законодавством, він вважатиметься повнолітнім.
Бобровська закликала всіх підтримати українську дитину, що перебуває в російському полоні.
Влада РФ вчиняє ще один злочин, перешкоджаючи репатріації українських дітей, наголосила адвокат.
Як повідомлялося, за офіційними даними, з 24 лютого 2022 року з України до Росії депортували 19 546 дітей. Це лише ті випадки, які вдалося зафіксувати офіційно – коли батько, опікун чи свідок депортації дитини повідомив про неї Національному інформаційному бюро України.
Перше фото: АА