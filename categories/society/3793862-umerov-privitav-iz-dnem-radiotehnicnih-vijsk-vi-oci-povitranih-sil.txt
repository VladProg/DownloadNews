Воїни радіотехнічних військ – це "очі Повітряних сил", які цілодобово сканують небо на сотні кілометрів, аби виявити у повітрі небезпечні об’єкти та миттєво передати інформацію у командні пункти.

Як передає Укрінформ, про це в Фейсбуці зазначив міністр оборони України Рустем Умєров у вітальному слові до Радіотехнічних військ.
«Панове військовослужбовці Радіотехнічних військ! Воїни! Вітаю вас з вашим професійним святом – Днем Радіотехнічних військ Повітряних Сил! Ви – очі Повітряних Сил України. Саме воїни радіотехнічних військ цілодобово сканують небо на сотні кілометрів, аби виявити у повітрі небезпечні об’єкти та миттєво передати інформацію у командні пункти. Ваші радіолокаційні станції розвідують повітряний простір і дають життєво необхідні дані протиповітряній обороні країни, нашим винищувачам, ракетникам, зенітникам для знищення цілей. І ваша робота дає потужний результат», - наголосив міністр.
За словами Умєрова, від початку російської агресії військовослужбовці Радіотехнічних військ виявили і завчасно попередили про тисячі ворожих цілей в українському небі і на підступах до нього. Серед них – російські літаки, крилаті ракети, БПЛА, які були знищені.
Міністр подякував військовим за важку, але необхідну службу та наголосив, що «наша спільна мета – перемога України!».
Як повідомлялося, 16 вересня 2010 року вийшов наказ міністра оборони України №490, згідно з яким 30 листопада святкуватимуть День радіотехнічних військ Повітряних сил Збройних сил України.
Радіотехнічні війська є основним джерелом інформації про повітряну обстановку і призначені для ведення радіотехнічної розвідки повітряних об’єктів та оповіщення військ.