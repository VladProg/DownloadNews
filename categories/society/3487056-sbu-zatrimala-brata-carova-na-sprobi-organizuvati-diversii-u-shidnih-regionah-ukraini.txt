Служба безпеки України затримала брата колишнього народного депутата Олега Царьова на спробі організувати диверсії у східних регіонах.

Як передає Укрінформ, про це СБУ повідомляє у Телеграмі.
«За даними спецслужби, цей родич колишнього нардепа-зрадника, ініціатора «новоросії» і поплічника Януковича намагався організувати диверсійну діяльність у Дніпропетровській області», - ідеться в повідомленні.
Він був упевнений у швидкій перемозі росії: чекав на окупацію регіону та обіцяну йому посаду голови облдержадміністрації.
Коли прихід росіян провалився, фігурант отримав завдання дестабілізувати ситуацію у регіоні через серію вибухів на об’єктах інфраструктури.
СБУ встановила контроль за ним ще на первинному етапі та запобігла його планам.

Під час обшуків правоохоронці виявили у спеціально обладнаному схроні зброю та боєприпаси, тротилові шашки, банківські картки та паспорти громадянина рф.
За даними слідства, чоловік мешкав у Дніпрі з часів Революції Гідності, підтримуючи зв’язок з братом, який переховувався в рф.
Наразі йому оголошено про підозру за ст. 113 (диверсія) Кримінального кодексу України. Планується обрання запобіжного заходу у вигляді тримання під вартою.
Як повідомляв Укрінформ, 3 травня Шевченківський райсуд Києва заочно засудив Царьова до 12 років позбавлення волі.