Внутрішньо переміщені особи можуть отримувати соціальні послуги та виплати на основі довідки від Державної міграційної служби України або Є-документа.

Таку можливість ВПО мають із 7 серпня, інформує пресслужба ДМСУ, передає Укрінформ.
У відомстві пояснили, що відповідна норма передбачена постановою Кабінету Міністрів від 1 липня 2022 року №755, ініційованою Мінреінтеграції спільно з Мінсоцполітики та Державною міграційною службою України. Вона має "спростити життя людям, які перемістилися із зон бойових дій та втратили документи".
Зазначається, що відтепер переселенці можуть ставати на облік, реєструватися та отримувати допомогу від держави як внутрішньо переміщені особи навіть без наявності паспорта.
«Натомість ВПО достатньо надати довідку від ДМС України або тимчасовий документ, який посвідчує особу під час воєнного стану – Є-Документ, доступний у застосунку «Дія», - поінформували у відомстві.
При цьому довідку про те, що особа звернулася за оформленням ID-картки, можна отримати у підрозділах ДМС України, у центрах надання адмінпослуг (ЦНАП) або у центрах обслуговування громадян «Паспортний сервіс», якщо особу ідентифіковано за відомостями Єдиного державного демографічного реєстру або відомчої інформаційної системи ДМС.
Окрім того, громадяни можуть отримати довідку про те, що особа звернулася за оформленням паспорта-книжечки або з приводу вклеювання до нього фотокартки при досягненні 25-, 45-річного віку. Але такий документ оформлюється лише у територіальному підрозділі ДМС України.
Як повідомлялося, Кабінет Міністрів 1 липня ухвалив постанову, відповідно до якої стати на облік внутрішньо переміщених осіб та почати отримувати виплати можна без паспорта.