Пенсійний фонд України станом на 20 липня направив на виплати пенсій за липень 39,9 млрд гривень.

Про це повідомила пресслужба Пенсійного фонду України в Фейсбуці, передає Укрінформ.
«Станом на 20 липня на пенсійні виплати спрямовано 39,9 млрд грн, в тому числі 10,1 млрд грн – на виплату пенсій через АТ “Укрпошта”, 29,8 млрд грн – через уповноважені банки», — йдеться в повідомленні.
Зазначається, що уповноваженими банками зараховано на рахунки, відкриті в банках за зверненнями пенсіонерів, 100% профінансованих сум.
За повідомленням АТ “Укрпошта”, станом на 19 липня доставлено 71,9% профінансованої суми за липень.
Як повідомлялося, пенсіонерам, які виїхали на тимчасове проживання за кордон, виплата пенсії в Україні не припиняється. У разі досягнення особою, що перебуває за кордоном, пенсійного віку, призначення пенсій здійснюється, згідно зі ст.44 Закону України “Про загальнообов’язкове державне пенсійне страхування”, за особистим зверненням або автоматично (без звернення). Пенсія призначається незалежно від місця проживання особи.