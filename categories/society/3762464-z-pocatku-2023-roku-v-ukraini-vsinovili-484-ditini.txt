У 2023 році в Україні завершені майже 500 справ щодо усиновлення, в той же час кількість дітей, які потребують батьківської любові, сягає 15 тисяч.

Як передає Укрінформ із посиланням на Мінсоцполітики, про це в ефірі «Суспільне новини» повідомив заступник міністра соціальної політики Назар Танасишин.
«Сьогодні кількість дітей, які потребують батьківської любові, сягає більше 15 тисяч. Цього року ми вже маємо успішну цифру - 484 завершені справи щодо усиновлення. За динамікою усиновлення ми наздоганяємо показники 2021 року», - сказав Танасишин.
Він підкреслив, що цього року також зберігається на довоєнному рівні співвідношення кількості кандидатів в усиновлювачі і дітей, які потребують батьківської любові, – приблизно 1 до 10.
«У 2021 році у нас було 16 тисяч дітей та 1300 кандидатів в усиновлювачі. Сьогодні на обліку перебуває понад 1 600 охочих всиновити дитину. Тобто співвідношення 1 до 10 так і зберігається», - зазначив представник Мінсоцполітики.
Він також зауважив, що наразі більшість сиротинців, інтернатів та дитбудинків сімейного типу перебувають в евакуації за кордоном, тому процес усиновлення максимально переведений у цифровий формат.
Як повідомлялося, на порталі «Дія» доступні п'ять нових послуг, які спрощують і пришвидшують процес усиновлення дитини. Раніше українцям дозволили подавати заяву про отримання консультації з усиновлення дитини та зареєструватися усиновлювачем онлайн.
Фото: freepik.com