Муфтієм Духовного управління мусульман України "Умма" став імам мусульман Львова і Галичини шейх Мурат Сулейманов.

Як передає Укрінформ, про це у Фейсбуці повідомив колишній муфтій Саід Ісмагілов.
“Новим муфтієм Духовного управління мусульман України «Умма» обрано імама мусульман Львова і Галичини шейха Мурата Сулейманова. Це один з найосвіченіших мусульманских релігійних діячів України”, - написав Ісмагілов.
Як зазначається, Шейху Мурату 32 роки, він народився в Криму в родині кримських татар.
З дитинства вивчав Іслам. У 2008 році закінчив школу Коран-хафізів, вивчивши весь Коран напам'ять. У 2013 році закінчив Єменський університет зі спеціальності шаріатської науки.
Новий муфтій був імамом мусульман міста Львів, заступником муфтія Духовного управління і представником муфтія в Західній Україні.

Також був обраний головою Всеукраїнської асоціації з вивчення Священного Корану.
Вільно володіє українською, кримськотатарською та арабською мовами.
Упродовж 13 років муфтієм Духовного управління мусульман України «Умма» був Саід Ісмагілов. Він склав повноваження у червні цього року та пішов служити до ЗСУ.