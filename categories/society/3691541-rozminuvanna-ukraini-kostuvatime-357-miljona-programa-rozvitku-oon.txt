За оцінками програми розвитку ООН (ПРООН), роботи з розмінування території України коштуватимуть 35,7 млн доларів.

Про це заявив постійний представник ПРООН в Україні Яко Сільє під час відкриття виставки «Війна очима піротехніків ДСНС», повідомляє кореспондент Укрінформу.
«Ця робота (з протимінної діяльності - ред.) коштуватиме Україні, за оцінками, 35,7 млн доларів. Тому хочу висловити велику подяку і відзначити зусилля наших партнерів, які сприяють у проведенні цієї роботи, зокрема таких країн як Японія, Данія, Хорватія, Велика Британія, Франція та багато інших», - сказав Сільє.
Зі свого боку заступник голови представництва ЄС в Україні Ремі Дюфло запевнив, що протимінна діяльність є пріоритетом для Європейського Союзу. Дипломат нагадав, що під час останнього візиту в Україну високий представник ЄС Жозеп Боррель оголосив про додаткову підтримку протимінної діяльності, довівши загальну суму до 43 млн євро.
Перший секретар посольства Японії в Україні Назому Ямашіта зауважив, що Токіо продовжуватиме підтримувати фінансово і матеріально зусилля з розмінування і протимінної діяльності ПРООН в Україні.
«Внесок Японії – це 10 млн доларів у програму розмінування України, а також ми надали фінансову підтримку безпосередньо ДСНС України і далі допомагатимемо, надаючи необхідне обладнання для розмінування і проведення робіт зі знешкодження вибухонебезпечних предметів, поки останній залишок війни не буде видалено», - підкреслив дипломат.
Як повідомляв Укрінформ, з нагоди Міжнародного дня просвіти з питань мінної небезпеки рятувальники разом і закордонними партнерами відкрили виставку «Війна очима піротехніків ДСНС» та провели тренінг із мінної безпеки.
Фото: Олександр Павлюк, Telegram