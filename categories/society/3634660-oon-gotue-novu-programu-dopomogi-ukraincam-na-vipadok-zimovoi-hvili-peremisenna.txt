Гуманітарні організації ООН готують нову програму допомоги Україні на випадок зимової хвилі переміщення людей всередині країни і за кордон.

Про це заявив заступник генерального секретаря ООН з гуманітарних питань Мартін Гріффітс на спільному з Прем’єр-міністром України Денисом Шмигалем брифінгу в Києві, повідомляє кореспондент Укрінформу.
«Наша лідерка пані Деніз Браун (постійна координаторкою системи ООН в Україні – ред.) якраз займається цими питаннями (підготовкою нової програми – ред.) спільно з організаціями Управління верховного комісара з прав людини та Міжнародною організацією міграції», - сказав Гріффітс.
Він додав, що після початку повномасштабного вторгнення відбулось дуже велике переміщення людей по Україні і за її межі, але «ми впоралися з цим».
«Найважливіше, що ми зрозуміли, - необхідно робити все, щоб люди могли повертатися до нормального життя, отримуючи необхідні послуги, щоб вони не були змушені більше переїжджати. Тобто якщо в них буде все, що їм потрібно, на тих місцях, де вони зараз облаштовані, то просто не буде потреби ще кудись переміщуватися», - зазначив заступник генерального секретаря ООН.
У цьому контексті він поділився висновками щодо пріоритетних напрямків допомоги ООН після відвідання звільненого Херсона.
За його словами, центральним пріоритетом є забезпечення населення електроенергією, оскільки ця проблема у деяких районах Херсона стоїть дуже гостро.
Другим пріоритетом ООН він назвав допомогу Україні у розмінування деокупованих територій. Зокрема, за словами Гріффітса, приблизно 0,5 млн га землі на Херсонщині заміновано, а загалом Україна є найбільш забрудненою мінами територією.
Третій пріоритет - допомога Україні у перезапуску економіки.
«Ми бачимо бажання людей іти на роботу, дітей – учитися в школі. І ми допоможемо вам знову поставити приватний сектор на ноги навіть у такі скрутні часи», - запевнив заступник генсека ООН.
Як повідомлялося, заступник генерального секретаря ООН з гуманітарних питань, Координатор надзвичайної допомоги Мартін Гріффітс 12 грудня прибув до України з чотириденним візитом, під час якого посадовець, зокрема відвідав Херсон, Миколаїв та Київ.