Псевдореферендуми, які росія планує проводити на тимчасово захоплених територіях, є злочином, за участь у них передбачена кримінальна відповідальність; жителям краще евакуюватися або ж усіма можливими методами уникати участі у них.

Про це заявила віцепрем'єр-міністр - міністр з питань реінтеграції тимчасово окупованих територій Ірина Верещук в ефірі телемарафону «UAразом», повідомляє кореспондент Укрінформу.
«Референдуми», як би вони (росіяни – ред.) їх не називали, - це все елементи злочину, який вчиняє росія щодо нашої держави. У них зараз етап закритої фази з відкритою датою. Ми чудово це розуміємо і бачимо. Немає і не буде ніяких «референдумів» на нашій українській землі. А те, що вони (росія – ред.) називають там щось, когось із росії привозять, скриньки якісь роблять, абсолютно нічого схожого з референдумом не має», - сказала урядовець.
Вона підкреслила, що Захід ніколи не визнає жодних псевдореферендумів рф.
«Тому все це фарс і цирк. Але для наших громадян, які братимуть у цьому участь, це, насправді, стаття Кримінального кодексу. Тому я вкотре закликаю евакуюватися усіх, хто може, а якщо так склалося, що люди змушені залишитися на непідконтрольних територіях, - не брати участі у жодних «референдумах». Жодним тиском, жодним насильним спонуканням тощо не можна потім буде виправдати те, що людина йшла на «референдум», брала якісь «бюлетені» і щось там робила», - наголосила Верещук.
За її словами, відсоток мешканців тимчасово непідконтрольних територій, готових брати участь у псевдореферендумах, мізерний - «навіть не 2%».
Віцепрем'єр-міністр закликала громадян телефонувати на гарячу лінію за номером 15-48, щоб отримати допомогу в евакуації на підконтрольну територію України.
Як повідомляв Укрінформ, рух «Жовта стрічка» проводить безстрокову акцію протесту проти «референдуму» на тимчасово захоплених росією територіях України. У Херсоні з'являються патріотичні стрічки, написи на підтримку ЗСУ та поширюються листівки проти «референдуму». Херсонці промаркували будівлі, які ворог використовує у власних цілях, де може проводитись псевдореферендум.