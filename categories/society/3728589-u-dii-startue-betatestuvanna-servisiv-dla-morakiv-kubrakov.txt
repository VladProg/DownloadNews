Міністерство розвитку громад, територій та інфраструктури спільно з Міністерство цифрової трансформації запускають бета-тестування послуги, яка дозволить морякам отримати кваліфікаційні документи за допомогою порталу "Дія".

Про це повідомив віцепрем’єр-міністр з відновлення – міністр розвитку громад, територій та інфраструктури Олександр Кубраков у Фейсбуці, передає Укрінформ.
«Ми запускаємо отримання кваліфікаційних документів моряків онлайн через портал Дія. Починаємо з етапу тестування. Морська спільнота чекала на цю послугу, адже це про зручність, швидкість, дистанційність і головне – повністю нівелює корупційну складову», - зазначив він.
Кубраков наголосив, що наразі розпочато набір моряків на бета-тестування. Взяти участь у ньому можуть як випускники морських вузів, так і капітани чи командний склад морських та змішаного плавання суден (подати заявку можна за цим посиланням).
За допомогою "Дії" моряк може отримати професійний диплом (Certificate of Competency), підтвердження до нього (Endorsement), сертифікати компетентності, свідоцтва фахівця про спеціальну підготовку. Після завершення тесту – сервіс запрацює повноцінно.
«Після перевірки в кабінеті моряка з’явиться готовий кваліфікаційний документ в електронному вигляді. При необхідності замовлені документи можна буде забрати безпосередньо в Адміністрації судноплавства та ДП «Моррічсервіс», - додав міністр.
Як повідомлялось, грудні 2022 року уряд прийняв постанову №1499, яка забезпечує прозорий механізм дипломування та приводить законодавство у відповідність до міжнародних конвенцій.
За пів року Адміністрація судноплавства налагодила роботу Державної кваліфікаційної комісії моряків в Києві та Одесі, а також видала майже 2000 кваліфікаційних документів.