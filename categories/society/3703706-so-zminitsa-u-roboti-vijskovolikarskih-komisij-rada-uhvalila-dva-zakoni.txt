Верховна Рада ухвалила два закони для удосконалення діяльності військово-лікарських комісій.

Про це народний депутат із парламентської фракції “Голос” Ярослав Железняк повідомив у Телеграмі, передає Укрінформ.
Йдеться про законодавчі акти “Про внесення змін до статті 70 Основ законодавства України про охорону здоров’я (щодо роботи військово-лікарських комісій)” (№9154) та “Про внесення змін до Статуту внутрішньої Служби Збройних сил України щодо удосконалення питань оформлення документів та лікування військовослужбовців під час дії воєнного стану” (№9158).
Так, документ №9154 передбачає, що військово-лікарські комісії зможуть створюватися не тільки при територіальних центрах комплектування та соціальної підтримки і закладах охорони здоров'я сектору безпеки та оборони, а ще й при державних і комунальних закладах охорони здоров’я.
Своєю чергою закон №9158 пропонує внести зміни до Статуту внутрішньої служби Збройних сил України. Відповідні зміни передбачають уточнення обов’язків начальника медичної служби бригади.
Також визначаються підстави для видачі начальником медслужби військової частини довідки про обставини травми (поранення, контузії, каліцтва) – після проведення службового чи спеціального розслідування або без проведення такого розслідування (на підставі рапорту командира).
Окрім того, запроваджується механізм направлення медичних та інших документів до військового закладу охорони здоров’я або територіального центру комплектування і соціальної підтримки, а також до військової частини територіальним центром комплектування та соціальної підтримки.
Водночас встановлюється норма для військовослужбовців, які відповідно до висновку ВЛК мають право на відпустку для лікування у зв'язку з хворобою або визнані непридатними до військової служби, щодо можливості направлятися у порядку, встановленому Міністерством оборони України, територіальним центром комплектування та соціальної підтримки, до місця проведення відпустки або для оформлення документів на звільнення.
Як повідомлялося, військовослужбовці, які проходили або проходять лікування поранень, отриманих під час виконання бойових завдань із захисту та оборони України, висловлюють обурення через неналежне надання їм медичної допомоги.
В Україні розробили план цифровізації процесів проходження військово-лікарської комісії. Її реформування триватиме упродовж року.