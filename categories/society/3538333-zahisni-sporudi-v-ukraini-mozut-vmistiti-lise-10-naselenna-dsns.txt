В Україні на обліку - близько 21 тис. захисних споруд, цієї кількості достатньо для укриття лише 10% населення.

Про це на брифінгу сказав директор Департаменту організації заходів цивільного захисту ДСНС України Віктор Вітовецький, повідомляє кореспондент Укрінформу.
“Наразі в Україні на обліку знаходиться близько 21 тис. захисних споруд. На перший погляд, цифра велика, але їх достатньо для укриття лише приблизно 10% населення”, - зазначив він.
Він пояснив, що найпростіші укриття лише знижують вплив засобів ураження на громадян, а захисні споруди забезпечують більший захист. “Тому якщо ми перебуваємо у захисних спорудах - то ми у безпеці. Якщо у найпростіших укриттях - у підвалах, цокольних приміщеннях, - то, на жаль, лише у відносній безпеці”, - пояснив представник ДСНС.
Своєю чергою начальник КП “Київський метрополітен” Віктор Брагінський нагадав, що під час повітряної тривоги метро працює як безплатне укриття, тобто у цьому випадку плата за прохід на станції не береться.