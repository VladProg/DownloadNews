Україні для повноцінної співпраці з Міжнародними кримінальним судом під час розслідування воєнних злочинів росіян потрібно ратифікувати Римський статут.

Про це сказав новий голова Верховного Суду Станіслав Кравченко в інтерв’ю Укрінформу.
“У березні 2023 року на міжнародній конференції United for Justice були озвучені пріоритети співробітництва ВС на міжнародному рівні. Одним із пунктів була співпраця з Міжнародним кримінальним судом. У мене, як криміналіста, виникло питання, який це матиме вигляд. Безперечно, ми готові до співпраці й робитимемо в цьому напрямі все можливе. Але треба розуміти, що таке Міжнародний кримінальний суд, що таке Римський статут, який Україна, до речі, досі не ратифікувала”, - зазначив він.
Тому, за словами Кравченка, “якщо ми виступаємо за активну співпрацю з МКС, то виникає питання щодо ратифікації Римського статуту”. Голова ВС заявив, що він “прихильник того, щоб парламент усе-таки ратифікував Римський статут”.
Як повідомляв Укрінформ, 17 березня судді Міжнародного кримінального суду (МКС) видали ордери на арешт президента росії Володимира Путіна та російської дитячої омбудсменки Марії Львової-Бєлової. Їх підозрюють у воєнних злочинах у вигляді незаконних депортації та переміщення населення, зокрема дітей, з тимчасово окупованої території України щонайменше з 24 лютого 2022 року.
Римський статут – це міжнародний договір, шляхом підписання якого у 1998 році було засновано Міжнародний кримінальний суд. Він набрав чинності 1 липня 2002 року. Нині підписантами Римського статуту є 137 країн світу. З них ратифікували документ 123 держави: 33 країни Африки, 19 країн Азійсько-Тихоокеанського регіону, 18 держав Східної Європи, 28 держав Латинської Америки та Карибського басейну та 25 країн Західної Європи.
Україна підписала цей договір 20 січня 2000 року, але Верховна Рада донині не ратифікувала його.