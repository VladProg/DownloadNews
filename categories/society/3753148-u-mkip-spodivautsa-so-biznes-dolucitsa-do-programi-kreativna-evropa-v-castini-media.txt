Закон "Про медіа" привів українське медійне законодавство у відповідність до європейського, що дасть змогу Україні долучитися до всіх конкурсів у програмі "Креативна Європа" в частині медіа.

Про це заявив заступник міністра культури та інформаційної політики Тарас Шевченко під час конференції «Воєнні медіавиклики-2023», повідомляє кореспондент Укрінформу.
"Для уряду євроінтеграція є суперважливим пріоритетом. Спільними зусиллями як держави, так і бізнес-середовища, громадських організацій медійна частина була першою, яку виконали серед семи пунктів. Зараз це надасть додаткову фінансову можливість, оскільки український бізнес, ми сподіваємося, протягом кількох місяців отримає доступ до додаткових коштів ЄС - декілька мільярдів, за які змагаються всі європейські компанії. Йдеться про програму "Креативна Європа" у частині медіа, яка включає як традиційні медіа, так і комп'ютерні ігри та кіно... Ми звернулися офіційно, щоб Україну включили до цієї програми", - сказав Шевченко.


За його словами, зараз медійне середовище зазнає швидких змін. Водночас Україна у воєнний час стикнулася з необхідністю дотримання балансу в інформаційній галузі між свободою та відповідальністю.
Заступник міністра зазначив, що журналісти, як українські, так і іноземні, стикаються з проблемою доступу до інформації, зокрема про бойові дії. "Щоб Україна залишалася на радарах міжнародних медіа, потрібна картинка. Це напряму впливає не лише на висвітлення, а й... на міжнародну допомогу", - наголосив він.
Як повідомлялося, "Креативна Європа" – це програма Європейського Союзу, спрямована на підтримку культурного, креативного та аудіовізуального секторів.