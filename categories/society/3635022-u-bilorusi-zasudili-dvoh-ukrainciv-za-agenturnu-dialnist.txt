Брестський обласний суд виніс вирок українцям Михайлу Столярчуку та Дмитру Гудику у справі за "агентурну діяльність" у білорусі на користь України.

Як передає Укрінформ, про це повідомляє правозахисний центр «Вясна».
Суддя призначив Столярчуку шість років колонії, а Гудику - п'ять.

За версією обвинувачення, чоловіки «збирали дані про військову техніку та об'єкти в білорусі за завданням Служби безпеки України».
Суд виніс вирок ще 24 листопада, проте про результат суду та суть обвинувачення стало відомо з пропагандистського фільму АТН "Контррозвідка. Операції білоруського КДБ проти спецслужб Заходу й України".
Згідно з сюжетом, українців затримали на пункті пропуску Брестської області "Мокрани": вони їхали автобусом Львів — Брест. Дата затримання не називається, але, ймовірно, це сталося на початку цього року. Згідно з версією обвинувачення, за завданням Служби безпеки України вони збирали дані про військову техніку та об'єкти з 2018 року. З ними був затриманий також Ігор Дірко, але замість судового переслідування його вислали з білорусі.
Як повідомляв Укрінформ, у березні Служба безпеки України затримала білоруського шпигуна, а також проросійських колаборантів.