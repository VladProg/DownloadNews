Законопроєкти щодо запровадження комплексного іспиту для набуття громадянства України підготують в уряді.

Як передає кореспондент Укрінформу, про це заявив Прем‘єр-міністр України Денис Шмигаль у Телеграмі.
«В уряді підготують законопроєкти щодо запровадження комплексного іспиту для набуття громадянства України. Відповідне протокольне доручення на виконання завдання Президента України підтримали сьогодні під час засідання», - заявив Шмигаль.
Він зазначив, що Міністерство юстиції та Міністерство внутрішніх справ мають підготувати та внести на розгляд уряду відповідні проєкти законів.
«Громадянство України сьогодні — це привілей. І кожен, хто на нього претендує, повинен знати й розуміти основоположні засади нашої країни», - наголосив Прем‘єр-міністр.
Також він додав, що Міністерству освіти і науки спільно з Національною комісією зі стандартів державної мови доручено розробити й затвердити програми іспиту на рівень володіння державною мовою, з історії України та з основ Конституції України.
З 24 лютого в Україні триває повномасштабна російська воєнна агресія.