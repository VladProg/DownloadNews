Центр протидії дезінформації при Раді національної безпеки і оборони України спростував фейки щодо руху поїздів АТ «Українська залізниця».

Як передає Укрінформ, про це ЦПД повідомляє у Телеграмі.
Зокрема, у ЦПД спростували фейк, що нібито ручну зброю перевозять в пасажирських вагонах, «щоб не знали росіяни». Насправді всю надану від партнерів зброю перевозять в спеціальних вагонах та за іншими маршрутами.
Також фейком є думка про те, що ракета може влучити в потяг, який їде. Як пояснили в ЦПД, ракети, які запускає армія російської федерації, летять по заданій траєкторії до місця призначення, тому влучити в потяг, що рухається, дуже мала ймовірність.
Неправдивим у ЦПД назвали твердження, що потяги їздять, але з затримками і «ніхто не гарантує, коли прибуде потяг». Насправді маршрути поїздів змінюються через характер ведення бойових дій. Потяг може запізнюватися в разі ракетних обстрілів залізничної інфраструктури. АТ «Укрзалізниця» уточнила розклад, щоб потяг прибував до місця призначення не під час запровадження комендантської години.
Також фейком є твердження про те, що кошти «згорять» у випадку скасування рейсу. Насправді АТ «Укрзалізниця» дозволила повернути квитки за скасовані через війну потяги.
Як повідомляв Укрінформ, українців попереджають про те, що з'явилися фейкові сайти ПриватБанку та Дії. Перехід на такі сайти є дуже небезпечним.