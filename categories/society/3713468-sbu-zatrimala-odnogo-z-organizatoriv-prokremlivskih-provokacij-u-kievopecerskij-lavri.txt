Служба безпеки нейтралізувала у Києві підривну діяльність антиукраїнського релігійного блогера, який поширював наративи Кремля і організовував замовні «акції протесту».

Про це йдеться у повідомленні СБУ, передає Укрінформ.
Фігурантом є заступник керівника проросійської організації «Единое отечество» та учасник релігійно-політичної організації РПЦ «Союз православних братств України».

За даними слідства, він був одним з організаторів провокацій на території Києво-Печерської Лаври наприкінці березня 2023 року.
Тоді фігурант підбурював людей до масових заворушень і давав інтерв’ю, в яких безпідставно звинувачував Україну у розв’язанні війни.
Також свої деструктивні виступи він записував і транслював на YouTube-каналі «Святая Русь», який нараховує більше ніж 23 тис. підписників.
Після повномасштабного вторгнення він публічно підтримав агресивну політику вищого військово-політичного керівництва РФ і виправдовував захоплення українських територій.
Під час обшуків за адресою проживання зловмисника виявлено комп’ютерну техніку і мобільні телефони з доказами незаконної діяльності.
Також у нього вилучено заборонену символіку і поліграфічну продукцію, яку використовують радикальні націоналістичні структури країни-агресора.
На підставі зібраних доказів фігуранту повідомлено про підозру за ч. 3 ст. 436-2 Кримінального кодексу України (виправдовування, визнання правомірною, заперечення збройної агресії рф проти України, глорифікація її учасників).
За поданням СБУ, суд обрав йому запобіжний захід у виді тримання під вартою. Триває розслідування для встановлення всіх обставин злочину.
Зловмиснику загрожує до восьми років тюрми, повідомили в СБУ.
Як повідомляв Укрінформ, 1 квітня Шевченківський райсуд Києва обрав екснаміснику Києво-Печерської лаври митрополиту Української православної церкви (московського патріархату) Павлу (Лебедю) запобіжний захід у вигляді цілодобового домашнього арешту. Служба безпеки України повідомила йому про підозру у виправдовуванні і запереченні збройної агресії російської федерації проти України, а також порушенні рівноправності громадян залежно від їх расової, національної і релігійної належності.
Фото: СБУ