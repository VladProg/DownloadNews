Кабінет Міністрів виділив з резервного фонду держбюджету додатково майже 135,5 млн грн на забезпечення питною водою Дніпропетровської, Запорізької, Миколаївської та Херсонської областей, де системи водопостачання постраждали внаслідок підриву Росією Каховської ГЕС.

Відповідне рішення уряд ухвалив на засіданні 12 вересня, повідомляє Укрінформ із посиланням на пресслужбу Мінекономіки.
Додаткові кошти спрямують на відновлення, реконструкцію чи капітальний ремонт водогонів, водозабірних споруд та насосних станцій, аварійних резервних ниток водозабірних споруд тощо у Дніпропетровській області.
Перший віцепрем’єр-міністр – міністр економіки України Юлія Свириденко зазначила, що уряд відразу після здійснення Росією терористичного акту на Каховській ГЕС ухвалив низку рішень щодо допомоги людям та фінансування робіт із забезпечення водопостачання у постраждалих регіонах. Одним із таких рішень було виділено близько 845 млн грн для Дніпропетровської, Запорізької, Миколаївської та Херсонської областей.
"На жаль, наслідки теракту виявилися гіршими, аніж прогнозувалося. Рівень води у Каховському водосховищі впав нижче критичного. І щоб забезпечити людей водою, потрібно реалізувати більш складні і вартісні технічні рішення. Саме тому сьогодні ми виділили додатково на ці роботи 135,5 млн грн", - сказала Свириденко.
З урахуванням сьогоднішнього рішення загалом на заходи із забезпечення транспортування питної води до цих чотирьох регіонів країни, що постраждали від теракту на Каховській ГЕС, уряд виділив сумарно 980,5 млн грн. З них на роботи у Дніпропетровській області - 295,1 млн грн, Запорізькій - 26,3 млн грн, Миколаївській - 274,6 млн грн, Херсонській - 384,5 млн грн.
Як повідомлялося, уряд 22 серпня виділив додатково 7 млрд грн з фонду ліквідації наслідків збройної агресії для реалізації експериментального проєкту з будівництва магістральних водогонів у зв’язку з необхідністю ліквідації негативних наслідків, пов’язаних із знищенням Каховської гідроелектростанції. Загалом, з урахуванням попередніх асигнувань на експериментальний проєкт виділено 8,5 млрд грн.
Окрім того, раніше Кабінет Міністрів виділив 120 млн грн Держагенству водних ресурсів для сталого забезпечення жителів Миколаєва питною водою.
Також Кабінет Міністрів ухвалив рішення про виділення 565 млн грн на матеріальну грошову допомогу постраждалому населенню Миколаївської та Херсонської областей, рішення про виділення 271,464 млн грн для надання одноразової матеріальної грошової допомоги постраждалому населенню внаслідок підриву російською федерацією греблі Каховської гідроелектростанції за втрачений врожай, виділення 980 млн грн на нову бюджетну програму з відновлення пошкодженого чи зруйнованого внаслідок підриву греблі Каховської ГЕС житла.
Фото: dp.gov.ua