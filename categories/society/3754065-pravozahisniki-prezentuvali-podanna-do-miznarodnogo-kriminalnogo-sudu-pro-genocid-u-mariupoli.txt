Представники Харківської правозахисної групи презентували юридично обґрунтоване подання до Міжнародного кримінального суду про геноцид людей в Маріуполі російськими загарбниками.

Презентація відбулася у пресцентрі Укрінформу.
Директор Харківської правозахисної групи (ХПГ) Євген Захаров розповів, що організація, яку він очолює, ще в перших числах березня минулого року почала документувати злочини, в яких бачила ознаки міжнародних воєнних злочинів проти людяності – геноцид.

«Оскільки ми одразу побачили, як їх (злочинів – ред.) багато і що їх необхідно зафіксувати, зібрати відразу після їх вчинення, щоб не втратити, почали працювати. …Головна мета всієї цієї роботи – це притягнення до відповідальності злочинців і допомога постраждалим від цих злочинів та зокрема, відшкодування їм завданої шкоди», - сказав Захаров.
За його словами, вже 24 березня було оголошено про створення ініціативи «Трибунал для Путіна» (T4P), до якої приєдналися більш ніж 20 правозахисних організацій, територія України була поділена на регіони, в кожному з яких працювали правозахисники. Злочини вони вносили в базу даних, яка у ХПГ була готова ще з минулого періоду війни.
Захаров підкреслив, що треба було узагальнити найсерйозніші злочини, які бачили на підставі зібраної інформації, і представити ці узагальнення у вигляді подань до Міжнародного кримінального суду (МКС).

Тому організація «Трибунал для Путіна» (T4P) зробила два таких подання і ще працює над п’ятьма.
«Перше подання, про яке ми сьогодні говоримо – це про геноцид у Маріуполі. Чому саме у Маріуполі? Ми взяли документування саме в Маріуполі тому, що це найскладніше робити. Оскільки з 2 березня 2022 року в Маріуполі не було зв’язку, не було доступу до комунальних послуг, там була окрема важка, страшна ситуація. І дані про злочини можна було збирати тільки виключно через прямі комунікації з постраждалими, свідками злочинів», - пояснив Захаров.
Він зазначив, що була створена робоча група з працівників ХПГ і тих маріупольців, які виїхали, вони разом збирали цю інформацію. «Ми зібрали інформації дуже багато і написали це подання. Бо, на наші переконання, те, що робилося в Маріуполі, є справжнім геноцидом», - наголосив правозахисник.
Це велике подання українською та англійською мовами буде опубліковано та відправлено до Міжнародного кримінального суду.
Захаров заявив, що страшного у Маріуполі було дуже багато, накопичено дуже велику інформацію про це місто, про те, як гинули дорослі і діти.
«Це справді дуже страшно. Як росіяни методично обстрілювали, руйнували будинок за будинком, один за одним. Як снайпери стріляли по чергах, коли люди стояли за водою. Як снайпери стріляли по людях, які на багатті їжу готували. Були люди, які померли, бо залишилися на верхніх поверхах, і їх неможливо було дістатися, вони померли від голоду, спраги. Як люди, під час бомбардування, просто вискакували з верхніх поверхів домівок, не витримуючи цього жаху. Вони закінчували життя самогубством, бо не мали можливості це терпіти і якимось чином рятуватись. Є дуже багато конкретних історій», - підсумував Захаров.
Харківська правозахисна група (ХПГ) — одна з найстаріших українських правозахисних організацій, яка бере свої витоки з дисидентського руху 70-80-х років. ХПГ відома з 1988-го року як правозахисна група харківського “Меморіалу”.
Місія ХПГ — захищати права людини та основні свободи від посягань з боку держави, а також допомагати державі в утвердженні та захисті цих прав і свобод.
Незважаючи на прив’язку до Харкова у назві, робота Харківської правозахисної групи розповсюджується на всю Україну.