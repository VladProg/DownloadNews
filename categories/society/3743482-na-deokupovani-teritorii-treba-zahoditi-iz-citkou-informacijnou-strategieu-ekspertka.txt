На деокуповані території Криму та Луганської і Донецької областей потрібно заходити із чіткою інформаційною стратегією для запобігання "конфліктним точкам".

Про це заявила виконавча директорка Українського інституту медіа та комунікації Діана Дуцик під час презентації результатів дослідження "Ефективність протидії російській дезінформації в Україні", що відбулося в Медіацентрі Україна - Укрінформ.
"Ми розуміємо, що Україна поступово звільняє території та рано чи пізно ми прийдемо до звільнення Криму та всієї Донецької та Луганської області. І ми маємо мати план, що робити в інформаційному полі. Уже зараз ми вже маємо напрацьовувати стратегію роботи з цими аудиторіями", - сказала вона.
За словами Дуцик, це питання нині викликає багато дискусій в експертному середовищі, і щоб не допустити надалі розвиток конфліктних точок, потрібно виробляти інформаційну стратегію.
Водночас експертка зауважила, що в наявній в Україні системі протидії дезінформації є низка питань, які потребують вирішення. Зокрема, на стратегічному рівні вони стосуються досягнення консенсусу у термінології, формування єдиної стратегії, запровадження координації зусиль між організаціями, які протидіють дезінформації, створення системи моніторингу ефективності проєктів.
"Власне, навіть немає системи критеріїв ефективності. В основному її оцінюють за кількісними показниками - кількістю виробленого продукту та аудиторією, яка подивилася його. Але це не говорить про те, чи змінилася думка аудиторії, чи вплинув проєкт на рішення людей", - сказала директорка УІМК.
Як повідомляв Укрінформ, майже 84% українців помітили збільшення російської пропаганди у медіаполі.