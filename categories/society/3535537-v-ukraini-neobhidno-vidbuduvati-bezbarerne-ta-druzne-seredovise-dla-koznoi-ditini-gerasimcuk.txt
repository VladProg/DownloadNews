Одним з викликів для нашої країни є відбудова безбар'єрного та дружнього середовища для кожної дитини.

Про це сказала радник-уповноважений Президента України з прав дитини та дитячої реабілітації Дар’я Герасимчук на Другому саміті перших леді та джентльменів у Києві, повідомляє кореспондент Укрінформу.
"Говорячи про виклики відбудови країни після нашої перемоги, прямо зараз ми маємо пам'ятати, що щодня маємо зважати на потреби тих дітей, які отримали фізичні травмування, та потреби дітей, які психологічно травмувалися. Ми маємо відбудувати безбар'єрне, дружнє середовище для кожної дитини, де є можливість вільно пересуватися, де є можливість отримати психологічну допомогу та підтримку, де є можливість отримати інклюзивну чи спеціальну освіту, якщо на це є потребa'' - сказала Герасимчук.
Вона зазначила, що мільйони українських родин переміщалися по території України та за кордон для того, щоб врятувати своїх дітей. За її словами, понад 2 млн. українських дітей опинилися за кордоном. Герасимчук наголосила, що ці діти не біженці, це діти, які шукають в інших країнах тимчасового захисту від російських бомб і снарядів.
Як повідомлялося, в Україні 358 дітей загинули через збройну агресію рф, отримали поранення – 683.