У квітні після перерахунку пенсії членам сімей загиблих військовослужбовців в середньому збільшилися на 1,5 тис. грн.

Про це повідомляє пресслужба Міністерства соціальної політики України, передає Укрінформ.
«У квітні здійснено перерахунки пенсій членам сімей загиблих військовослужбовців. За результатами перерахунків понад 2,2 тисячі людей отримали збільшення пенсій в середньому на 1,5 тисячі гривень», — поінформувала міністр соціальної політики Марина Лазебна.
Відтак мінімальна гарантія щодо пенсій членам сім’ї загиблого військовослужбовця становить не менше 7800 грн - на кожного з батьків та подружжя, 6100 грн - на кожну дитину.
В міністерстві також зазначили, що відповідні підвищені гарантії стосуються і членів сімей загиблих осіб, що входили до складу добровольчих формувань територіальної громади.
Як повідомлялося, пенсію людям, які перебувають у зоні бойових дій і на тимчасово захоплених росіянами територіях та не можуть її отримати за місцем проживання, зараховують на рахунки в Ощадбанку. Кошти з рахунку пенсіонер зможе невідкладно одержати у будь-якому відділенні Ощадбанку на безпечній території на підставі паспорта і довідки з номером податкового коду, підписавши договір банківського рахунку.