Президент Володимир Зеленський провів селекторну нараду, під час якої розглянули ситуацію з Каховською ГЕС, перевіркою бомбосховищ та забезпеченням ЗСУ.

Про це глава держави повідомив у Телеграмі, передає Укрінформ.
"Ситуація з Каховською ГЕС – тема номер один на сьогоднішньому ранковому селекторі. Доповідав новопризначений керівник штабу з подолання наслідків міністр Клименко. Він уже на місці", - написав Президент.
За його словами, триває евакуація людей, на порядку денному - термінове забезпечення питною водою та довготривалі рішення для населених пунктів, які живилися з водосховища, а також оцінка збитків та екологічної шкоди.
Зеленський повідомив, що евакуація на лівому березі повністю провалена окупантами. З огляду на це Україна буде звертатися до міжнародних організацій.
Окрім того, поінформував Президент, під час наради було заслухано зведення з фронту, дані розвідки та обговорено питання забезпечення технікою та боєприпасами ЗСУ.
У ході наради, за інформацією Зеленського, також обговорили проміжні підсумки інспекції бомбосховищ, які виявились, на жаль, невтішними.
Як повідомляв Укрінформ, в ніч проти 6 червня російська армія підірвала дамбу Каховської ГЕС. На Херсонщині розпочали евакуацію населення з небезпечних місць, для яких є ризик затоплення.
В Укргідроенерго заявили, що Каховська ГЕС повністю зруйнована і відновленню не підлягає.
Фото: ОП