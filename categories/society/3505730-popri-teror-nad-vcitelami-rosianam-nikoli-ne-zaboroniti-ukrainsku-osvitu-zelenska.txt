Попри утиски й заборону російськими загарбниками на тимчасово захоплених територіях української мови й терор над вчителями ворогові ніколи не вдасться заборонити українську освіту.

На цьому наголосила дружина Президента Олена Зеленська у дописі в Телеграмі, повідомляє Укрінформ.
«Окупанти можуть скільки завгодно забороняти уроки української мови, тероризувати наших вчителів. Але українську освіту вони не заборонять ніколи», - зазначила вона.
Перша леді підкреслила, що нинішні випускники шкіл замість ошатних зал мають руїни, це - діти, у яких війна вкрала свято і які подорослішали вмить.
Дружина Президента розповіла, що днями її вразив фотопроєкт — випускний альбом чернігівських школярів авторства фотографа з Івано-Франківська Станіслава Сеника, де діти позують на фоні розтрощених будинків рідного міста.

«До цих фото важко дібрати слова, бо не такими мають бути світлини випускників. Не таким вони мають запам’ятати кінець навчального року», - переконана Зеленська.
Водночас вона зауважила, що життя триває навіть тоді, коли триває війна, та запевнила, що в Україні роблять усе, аби навчання в українських дітей продовжувалось.
Так, перша леді нагадала, що цього року було ухвалено рішення замість традиційного ЗНО провести комп'ютерне тестування для вступу до вишів — національний мультипредметний тест – універсальний тест з української мови, математики, історії України.
«Важливо, що діти з тимчасово окупованих територій також отримають можливість вступити до українських вишів. Вони зможуть скласти вступні випробування у формі дистанційної індивідуальної усної співбесіди або творчого конкурсу», - додала дружина глави держави.
Як повідомляв Укрінформ, майже 230 тисяч абітурієнтів підтвердили намір скласти національний мультипредметний тест (НМТ), із них близько 28 тисяч - за кордоном.
10 червня розпочався додатковий період реєстрації для участі у національному мультипредметному тесті. Реєстрація доступна до 20 червня на сайті УЦОЯО.
Фото: Олена Зеленська / Телеграм