У серпні планується відкриття в Польщі стаціонарного офісу, де українці, які виїхали за межі країни через війну, зможуть оформити документи - як закордонний паспорт, так і український паспорт.

Про це в ефірі телемарафону єдиних новин сказав міністр внутрішніх справ Денис Монастирський, передає Укрінформ.
"Наразі працює у Варшаві ця послуга (діють мобільні комплекси, де українці можуть подавати заяви на оформлення паспортів – ред.). У серпні плануємо відкриття стаціонарного офісу. Надзвичайно великий запит в інших країнах. Ми будемо розширюватися, в найближчих планах це Словаччина, Чехія, Молдова, це ті країни, куди найбільше виїхало наших громадян", - сказав Монастирський.
Наразі, як розповів міністр, у Варшаві працює кілька мобільних офісів з оформлення закордонних паспортів, ID-паспорта. Також, як повідомив Монастирський, можна буде оформити одночасно ID-паспорт і закордонний.
За його словами, зараз це надзвичайно затребувана послуга серед українців у Польщі, яких там зареєстровано понад 2 млн.
Загалом за останні 10 днів роботи мобільних офісів в Польщі українці оформили понад 800 документів.
До середини серпня, за словами Монастирського, планується збільшити кількість таких офісів. Він пояснив, що заявка на оформлення документів приймається в такому офісі, оформлення їх відбувається в Україні, потім вони передаються замовнику.
Окрім цього, за словами міністра, зараз триває робота над тим, що українці за кордоном могли обміняти і водійські права.
Як повідомлялося, від початку широкомасштабного російського вторгнення в Україну, 24 лютого, у Польщі працевлаштувалися вже понад 200 тис. біженців з України.