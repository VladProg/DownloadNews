У заповіднику «Києво-Печерська лавра» відбулася презентація унікальної програми духовного відновлення військових за допомогою культури.

Про це повідомляє кореспондент Укрінформу.
"Це унікальна програма, задача якої відновити духовні сили наших воїнів, людей, хто постраждав від війни, військовополонених та їх родин. І як не в Лаврі це робити. Це місце, яке надихає своєю силою. Це місце молитви, місце успіння. І тисячолітня історія Лаври свідчить про те, що це місце може виступити місцем духовного відновлення", - сказав в.о. генерального директора Національного заповідника «Києво-Печерська лавра» Максим Остапенко.

Він зазначив, що така програма згодом може бути імплементована і в інших заповідниках України.






У Києво-Печерській лаврі почала діяти програма духовного відновлення для військових / Фото: Руслан Канюка, Укрінформ




























Виконувач обов'язків міністра культури та інформаційної політики Ростислав Карандєєв підкреслив, що метою програми є внутрішнє перезавантаження людей, які цього потребують.

"Зараз на часі все те, що сприяє нашій силі та обороні. Все, що підвищує як бойовий дух, так і спроможність наших військових реалізовувати ті завдання, які ставляться перед ними. Водночас ми розуміємо, аби духовний стан людини відповідним чином гармонізувався із завданнями, вона повинна мати внутрішню силу. Ця внутрішня сила з'являється через спілкування, через українську культуру, наші духовні традиції, осмислення величі історії України", - сказав Карандєєв.
Заступниця міністра оборони Ганна Маляр зауважила, що обороноздатність країни - це не тільки зброя, а й насамперед внутрішнє переконання та дух. За її словами, тільки з цим всередині можна застосовувати зброю і перемагати.

"Ми точно переможемо, але на цьому шляху нам дуже важливе відновлюватися, і з новими силами це робити", - сказала Маляр.
У межах програми, військові можуть перебувати на території заповідника від 1 до 7 днів. Учасникам пропонують культурно-освітні активності, духовні та релігійні практики, майстер-класи, а також екскурсії. Завдяки спілкуванню із духовенством, істориками, мистецтвознавцями, археологами, воїни можуть зрозуміти, як долати свої переживання та перетворювати їх на посттравматичне зростання.
Для військових капеланів пропонується семиденна програма. Вона передбачає проживання у приміщеннях Національної академії керівних кадрів культури і мистецтв. Учасники можуть брати участь в археологічних розкопках, майстер-класах з іконопису, оглядати експозиції музеїв, дослідити території Верхньої та Нижньої лаври, її печер у супроводі лекторів-екскурсоводів. Крім того, військові можуть взяти участь у богослужіннях та поспілкуватись з духовними наставниками й ченцями Лаври.
Наразі вже декілька груп військових з Українського державного медико-соціального центру ветеранів війни с. Циблі, який опікується реабілітацією бійців після участі у воєнних діях, взяли участь у програмі.
Як повідомлялося, в Австралії, у місті Аделаїда, відкрили виставку картин, які намалювали українські військовослужбовці під час реабілітації у Рівненському обласному госпіталі ветеранів війни.