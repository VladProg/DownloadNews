Керівник Офісу Президента Андрій Єрмак заявив, що росіяни збільшують витрати на воєнну пропаганду в Інтернеті у сім разів.

Як передає Укрінформ, про це Єрмак написав у Телеграмі.
«Росіяни збільшують витрати на воєнну пропаганду в Інтернеті в 7 разів. Створення «патріотичного контенту» тепер оцінюють у 20 млрд рублів. Цей контент включає агресивну пропаганду війни і вбивства українців, а також відбілювання злочинів, таких як підрив Каховської ГЕС», - зазначив Єрмак.
За його словами, створюють і доносять цей контент російські пропагандисти, що маскуються під журналістів.
«Нам потрібне посилення санкцій проти рф та індивідуальних обмежень щодо пропагандистів. Вони такі ж убивці, як солдати та командири російських терористичних військ, а також як оточення президента рф і він сам», - наголосив Єрмак.
Як повідомляв Укрінформ, Служба безпеки України повідомила про підозру російській пропагандистці, яка однією з перших почала виправдовувати підрив Каховської ГЕС російськими військами.