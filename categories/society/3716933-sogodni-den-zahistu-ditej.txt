Міжнародний день захисту дітей відзначається 1 червня.

Про це повідомляє Укрінформ.
День захисту дітей був заснований у 1949 році за рішенням сесії Міжнародної демократичної федерації жінок. Уперше його відзначили у 1950 році в 51 країні. В Україні День захисту дітей відзначається згідно з Указом Президента від 30 травня 1998 року.
У 1924 році Ліга Націй прийняла Женевську декларацію прав дитини. У той час права дітей розглядалися переважно у контексті заходів, яких необхідно було вжити щодо рабства, дитячої праці, торгівлі дітьми.
У 1959 році Організація Об’єднаних Націй ухвалила Декларацію прав дитини, в якій проголошені соціальні та правові принципи, що стосуються захисту і благополуччя дітей. Утім, Женевська декларація прав дитини 1924 року та Декларація прав дитини 1959 року мали лише декларативний та рекомендаційний характер, для захисту і забезпечення прав дитини необхідні були конкретні закони й міжнародні договори. Тож постало питання щодо законодавства стосовно прав дітей.
20 листопада 1989 року Генеральна Асамблея ООН ухвалила Конвенцію про права дитини. Україна ратифікувала Конвенцію 27 вересня 1991 року, відтоді цей документ є частиною національного законодавства.
В Україні вже другий рік Міжнародний день захисту дітей відзначається в умовах дії воєнного стану. Внаслідок повномасштабної збройної агресії РФ в Україні 484 дитини загинули, 992 поранені. Встановлено 13 фактів сексуального насильства проти неповнолітніх. Пошкоджено понад 2500 освітніх закладів. 256 з них — зруйновано повністю. Офіс генпрокурора здійснює процесуальне керівництво у провадженнях щодо понад 2900 злочинів проти дітей, пов’язаних із війною.
***
Міністр освіти і науки Оксен Лісовий у Міжнародний день захисту дітей наголосив, що українські діти зараз переживають усі жахіття війни.
"Українські діти переживають усі жахіття війни. Їх вбивають і калічать російські ракети й снаряди. Їх викрадають і депортують російські покидьки. Їх змушують покидати свої домівки, рідних, друзів, школи", - зазначив Лісовий у Фейсбуці.
Але, за його словами, українські діти колядують на ЗСУ, заощаджують зі шкільних обідів, щоб задонатити на тепловізори, плетуть маскувальні сітки, малюють найцінніші малюнки для воїнів і демонструють просто фантастичну силу, яка мотивує рухатися вперед.
"Нам не вдалося захистити багатьох дітей від жахіть війни, але ми повинні зробити все, аби створити для них інше майбутнє – успішне та щасливе, без бар’єрів і перешкод. Свою частину роботи обов’язково зроблять ЗСУ, але інша частина, зокрема освіта, – за нами всіма тут", - зауважив Лісовий.
Він наголосив, що доступ до якісної та сучасної освіти сьогодні – це про круті можливості завтра, омріяну роботу і захоплення. Доступ до якісної, сучасної, інклюзивної освіти зі спроможною психологічною службою – це про розвинуте суспільство та сильну державу.
***
Міністр культури та інформаційної політики Олександр Ткаченко зауважив, що незважаючи на все, українські діти сповнені надії і віри в перемогу України.
За його словами, прокидатись від вибухів, бути свідками вбивств, бути викраденими та депортованими – це сьогодення українських дітей - незважаючи на все, українські діти сповнені надії і віри в перемогу України.
Про це міністр культури та інформаційної політики Олександр Ткаченко написав “Не йде з голови дитячий малюнок, який я побачив в Музеї історії України, присвячений окупованому с. Ягідному. Це сонечко та сім’я - з одного боку, та окупація, вибухи, зброя, військові, вбиті люди - з іншого”, - зазначив Ткаченко у Телеграмі.
За його словами, “сьогодні це реальність наших дітей - прокидатись від вибухів, бути свідками вбивств, знати, що таке окупація, бути викраденими та депортованими”.

Відео: Олександр Ткаченко, Телеграм
“Цинічно, в День захисту дітей країна-терорист знов атакувала столицю. Внаслідок падіння уламків ракети на дитячу поліклініку загинула дитина. Невимовний біль. Неможливо осягнути, що проживають наші діти”, - підкреслив Ткаченко.
Він наголосив, що “незважаючи на все, наші діти сповнені надії і віри в нашу перемогу. Вони малюють наших захисників та вільну Україну. Заради них ми воюємо, заради майбутнього наших дітей”.
“Ми зробимо все, щоб повернути кожну депортовану дитину, щоб захистити небо над нашими дітьми від російських ракет, та їхнє майбутнє - від Росії”.