Кількість внутрішньо переміщених осіб з початку війни збільшилася з 1,5 млн до 4,6 млн. За неофіцінийми даними, їх може бути набагато більше.

Про це під час брифінгу в медіацентрі – Львів повідомила перший заступник міністра соціальної політики України Дарина Марчак, передає Укрінформ.
«Ми однозначно бачимо збільшення кількості ВПО внаслідок війни – з 1,5 млн до 4,6 млн осіб. І це лише тільки ті громадяни, хто подали заяви на реєстрацію. Ми розуміємо, що насправді таких людей набагато більше», - зазначила Марчак.

На наступний рік в проєкті Закону про Державний бюджет на підтримку цієї категорії громадян передбачено майже 60 млрд грн. Проте, за словами заступника міністра, в умовах суттєвого обмеження фінансових ресурсів і збільшення кількості людей, що потребують турботи з боку держави, система соціальної допомоги потребує переосмислення.
«Дуже часто ми сприймаємо участь держави у вирішенні складних життєвих обставин як грошову допомогу. На наш погляд, в цьому полягає одна з вад соціальної політики в Україні. Ми даємо людям гроші, натомість не бачимо результату - ці люди не повертаються до активного життя, не стають фінансово самостійними повноцінними членами суспільства», - сказала заступник міністра.
Тому окрім фінансової допомоги, що є безумовним пріоритетом Міністерства соціальної політики, ще одним напрямком роботи установи залишається надання дієвих соціальних послуг як одного із найпотужніших інструментів допомоги.
Як повідомлялося, за інформацією віцепрем’єр-міністра, міністра з питань реінтеграції тимчасово окупованих територій Ірини Верещук, за серпень та вересень з прифронтових територій виїхали більше як 100 тисяч громадян.