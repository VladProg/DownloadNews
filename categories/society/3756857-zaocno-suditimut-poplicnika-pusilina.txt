Державне бюро розслідувань завершило розслідування щодо керівника фейкової «адміністрації» ватажка терористичної організації «ДНР».

Як передає Укрінформ, про це повідомляє пресслужба ДБР.
«Працівники ДБР у взаємодії з СБУ завершили досудове розслідування щодо колишнього працівника податкової Києва, який зрадив Україну та наразі очолює фейкову адміністрацію важка терористичної організації «ДНР» Дениса Пушиліна. Обвинувальний акт направлено до суду», - ідеться в повідомленні.
Встановлено, що у 2014 році зрадник через Москву виїхав на тимчасово захоплену територію Донеччини. Він вирішив перейти на бік ворога та знайти роботу в «державних органах» незаконного псевдодержавного утворення «ДНР».
Упродовж 2014-2018 років зрадник добровільно працював на різних посадах, у тому числі й керівних, в апараті так званої «народної ради ДНР».
«Представники політичної влади РФ навіть намагались залучити його до роботи Тристоронньої контактної групи з мирного врегулювання ситуації на сході України у Мінську. Він мав представляти «ДНР» у складі підгрупи з питань безпеки. Наприкінці 2018 року зрадник України «пішов на підвищення» та очолив адміністрацію так названого «голови» терористичної організації «ДНР», - ідеться в повідомленні.
Після початку повномасштабного російського вторгнення зловмисник здійснював пропагандистську, дезінформаційну діяльність, робив публічні заклики до підтримки рішень та дій держави-терориста її збройних формувань.
Фігурант заочно обвинувачується у державній зраді (ч. 1, ч. 2 ст. 111 Кримінального кодексу України).
Санкція статей передбачає покарання у вигляді довічного ув’язнення з конфіскацію майна.
Як повідомляв Укрінформ, у травні правоохоронці оголосили підозру так званому голові «адміністрації» ватажка терористичної організації «ДНР» Дениса Пушиліна Олексію Ніконорову.