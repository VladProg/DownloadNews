Комісія з приймання-передачі державного майна Національного заповідника «Києво-Печерська лавра» обстежила 11 із 79 об’єктів. На понеділок, 1 травня, заплановано огляд ще 10 споруд.

Про це повідомила голова комісії Мар’яна Томин в ефірі телемарафону «Єдині новини», передає кореспондент Укрінформу.
«У нас непочатий край роботи, тому що із 79 об’єктів нам зараз вдалося обстежити 11, але останні п’ять ішли таким темпом, який передбачає хоча б нормальну фіксацію і зменшення психологічного навантаження на ці процеси», - зазначила вона.
Так, за її словами, впродовж останнього тижня вдалося провести обстеження в повноцінному режимі п’яти корпусів – 43-го (келії місцевого значення), 48-го (пам'ятка національного значення, Теплий храм), а також 54, 56 і 57 корпусів, два з яких є пам'ятками місцевого значення і один є пам'яткою національного значення.
Водночас Томин поінформувала, що з понеділка комісія хоче максимально інтенсифікувати діяльність, до обстеження заплановано 10 об’єктів.
Як повідомляв Укрінформ, Національний заповідник "Києво-Печерська лавра" оголосив про розірвання договору про оренду з Українською православною церквою московського патріархату з 29 березня 2023 року, проте тривалий час невідомі особи зачиняли приміщення Лаври зсередини та перешкоджали початку діяльності комісії з інвентаризації майна.