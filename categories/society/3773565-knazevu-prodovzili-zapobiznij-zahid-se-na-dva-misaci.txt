Вищий антикорупційний суд ще на два місяці продовжив дію запобіжного заходу ексголові Верховного Суду Всеволоду Князєву.

Про це у Фейсбуці повідомляє Спеціалізована антикорупційна прокуратура, передає Укрінформ. “Слідчий суддя ВАКС підтримав позицію прокурора і продовжив дію запобіжного заходу у вигляді тримання під вартою колишньому голові Верховного суду”, - йдеться у повідомленні.
Водночас суд зменшив підозрюваному розмір застави з 45 млн грн до 35 млн грн.
Строк дії запобіжного заходу – до 9 грудня цього року.
У разі внесення визначеного розміру застави на підозрюваного буде покладено низку процесуальних обов’язків.
Як повідомлялося, 3 жовтня правоохоронці завершили досудове розслідування у справі стосовно колишнього голови ВС.
15 травня НАБУ заявило про викриття масштабної корупції у Верховному суді України. Правоохоронці затримали тодішнього голову ВС Князєва.
Під час пленуму Верховного суду 140 суддів підтримали висловлення Князєву недовіри. Також була ухвалена постанова пленуму про припинення повноважень голови ВС.
18 травня Вища рада правосуддя дала дозвіл на утримання Князєва під вартою.
Того ж дня ВАКС обрав ексголові Верховного суду запобіжний захід у вигляді тримання під вартою з можливістю внесення 107,3 млн грн застави. Надалі Апеляційна палата ВАКС зменшила суму застави спочатку до 75 млн грн, а згодом до 55 млн грн.
7 вересня ВАКС продовжив термін тримання під вартою колишнього голови ВС до 16 жовтня з можливістю внесення 55 млн грн застави.
26 вересня Апеляційна палата Вищого антикорупційного суду залишила Князєва у СІЗО, але зменшила заставу до 45 млн грн.