Латвійська церква після рішення парламенту країни вивести її з-під юрисдикції Московського патріархату могла би піти шляхом Естонії і далі комунікувати із Вселенським престолом щодо свого визнання.

Таку думку в інтерв’ю Укрінформу висловив архієрей ПЦУ Євстратій Зоря.
"Латвійська держава толерувала Московський патріархат понад 30 років, а Московський патріархат використовувався як інструмент для руйнування Латвійської держави... Повинна держава захищати себе і безпеку своїх громадян від російської агресії чи не повинна? Є завдання держави, а є завдання церкви. І церква нехай врегульовує свою позицію з точки зору канонів відповідно до тієї практики, яка є в православному світі. Мені здається абсолютно логічно і просто зробити те, що в сусідній Естонії зробили ще майже 30 років тому: звернулися до Вселенського патріарха і отримали від нього врегулювання свого положення. Чи це буде автокефалія, чи це буде автономія, чи це буде якась інша форма, але це – компетенція Вселенського патріарха", – сказав архієрей.
Коментуючи питання про те, чи змінилося щось у відносинах Української церкви з Московським патріархатом, владика Євстратій висловив сумнів та зауважив, що не бачить жодної офіційної реакції на те, що москва забрала в УПЦ МП три кримські єпархії і неофіційно вкрала те, що раніше було окуповане, і те, що було захоплене нещодовно.
"Тобто Крим забрали чітко, "документально", а Донбас та окуповані інші частини України забрали де-факто. Ось, наприклад, митрополит Ізюмський і Куп’янський Єлісей їздив у москву на зустріч з патріархом кирилом. На якій підставі він їздив туди, чому він туди їздив? Очевидно, не просто для того, щоб його побачити. Якою є реакція митрополита Онуфрія як очільника релігійного об’єднання, який офіційно відповідальний за те, щоб реагувати на такі речі? Або чи є реакція тих, хто офіційно наділений повноваженнями реагувати – митрополита Антонія, митрополита Климента, протоієрея Ніколая Данилевича? А коли в якомусь селі віддаленому на парафії виникло рішення громади вийти з Московського патріархату, вони реагують миттєво. Водночас реакції на те, що москва у них забрала кілька тисяч релігійних громад, монастирі, єпархії, немає. Оце є реальний плід, який вказує на те, що зв’язок з москвою не розірваний”, – заявив архієрей.
Як повідомлялося, на початку вересня Сейм Латвії ухвалив поданий президентом країни Егілсом Левітісом законон про виведення Латвійської православної церкви з-під влади Московського патріархату.
Першою серед країн Балтії, хто вивів Православну церкву з-під юрисдикції МП, була Естонія. У 1993 році державні органи країни зареєстрували Естонську Апостольську Православну церкву як єдину правонаступницю "незаконно та репресивно ліквідованого церковного управління". А 1996 року, після наполегливих прохань з боку естонського уряду та переважної більшості естонських православних парафій, Константинополь відновив дію Томоса 1923 року.