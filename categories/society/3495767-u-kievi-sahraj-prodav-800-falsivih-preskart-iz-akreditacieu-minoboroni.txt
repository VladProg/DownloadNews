Кіберполіція та слідчі поліції Києва викрили зловмисника на виготовленні та збуті підроблених журналістських посвідчень.

Як передає Укрінформ, про це Департамент кіберполіції повідомляє у Телеграмі.
"Налагодив схему виготовлення фейкових журналістських посвідчень 57-річний директор видавництва. Таку послугу він рекламував на власному вебсайті", - ідеться у повідомленні.
Клієнт мав заповнити відповідну анкету на сайті, вказавши ім’я та надіславши фото.

"Фігурант не здійснював жодних перевірок особи замовника, що давало змогу будь-кому отримати "офіційний" документ. Також, за бажанням клієнта, правопорушник виготовляв прескарти, що нібито акредитовані Міністерством оборони України", - зазначили у кіберполіції.
"Посвідчення" коштували від 3 до 5 тисяч гривень - залежно від терміну дії. За попередніми даними, послугами фігуранта скористалися близько 800 клієнтів.
Стосовно видавця відкрито кримінальне провадження за ч. 3 ст. 358 (підроблення документів, печаток, штампів та бланків, збут чи використання підроблених документів, печаток, штампів) Кримінального кодексу України. Санкція статті передбачає обмеження волі на строк до п'яти років або позбавлення волі на той самий строк.
Наразі правоохоронці встановлюють замовників фейкових посвідчень.
Як повідомляв Укрінформ, у Миколаївській області кіберполіцейські викрили шахрая на продажі волонтерам неіснуючої військової амуніції.