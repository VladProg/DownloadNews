Центр протидії дезінформації при Раді національної безпеки і оборони спростував фейки щодо самостійного виїзду дитини з України.

Як передає Укрінформ, про це ЦПД при Раді національної безпеки і оборони України повідомляє у Телеграмі.
Зокрема, у ЦПД застерегли, що фейком є те, що 15-річні можуть самостійно поїхати автобусом з однокласниками на море у Болгарію.
“Самостійно виїжджати за межі України дитина може з 16 років, проте необхідно враховувати законодавство тієї країни, куди вона прямує, там можуть бути свої вікові обмеження”, - пояснили в ЦПД.
Також фейком є інформація про те, що з 16 років дитині можна з друзями без батьків поїхати до Варшави.
“У Польщі діти віком від 16 до 18 років вважаються як такі, що перебувають без нагляду, і тому не мають права самостійно подорожувати країною – лише із законними представниками”, - попередили в ЦПД.
Фейком є й таке: якщо батьки не супроводжують дитину під час поїздки на закордонні змагання, то вона не зможе потрапити в іншу країну.
У ЦПД пояснили, що в такому випадку, батьки дитини можуть дати нотаріально завірене доручення на іншу особу, наприклад, тренера, який супроводжуватиме дитину у подорожі на спортивні змагання в іншу країну.
Як повідомляв Укрінформ, 2 липня Центр протидії дезінформації при Раді національної безпеки і оборони України спростував фейки щодо скасування безвізового режиму з російською федерацією.