Правоохоронці встановили особи двох російських військових, причетних до розстрілу дитячого письменника Володимира Вакуленка та вбивства ще трьох людей під час тимчасового захоплення Харківщини.

Як передає Укрінформ, про це повідомляє Офіс генерального прокурора.
«За процесуального керівництва Харківської обласної прокуратури двом російським військовим повідомлено про підозру за фактом порушення законів та звичаїв війни (ч. 2 ст. 27, ч. 1, ч. 2 ст. 28, ч. 1, ч. 2 ст. 438 Кримінального кодексу України)», - йдеться в повідомленні.
Зазначається, що підозрювані проходять військову службу у 4-й роті 4-го батальйону 204-го стрілецького полку мобілізаційного резерву так званої «ЛНР» 2-го армійського корпусу 8-ї загальновійськової армії Південного воєнного округу ЗС РФ. Це командир роти з позивним «Лев» та його підлеглий, кулеметник на прізвисько «Удод». Обидва є уродженцями Луганська.

За даними слідства, торік підозрювані перебували в захопленому на той час селі Капитолівка Ізюмського району. Вони дізнались, що у селі проживає український дитячий письменник Вакуленко, який виступає проти дій РФ.
В ОГП зауважили, що 22 березня 2022 року озброєні загарбники приїхали до його будинку та провели там обшук. Після цього вони затримали письменника та його 14-річного сина. Російські військові відвезли їх до місця своєї дислокації та намагались схилити письменника до співпраці «з новою владою».
Отримавши відмову, вони змусили чоловіка зняти з себе одяг для виявлення на його тілі татуювань з українською символікою. Вкотре отримавши відмову, російські загарбники відвезли назад письменника разом із його сином.
Зазначається, що 24 березня російські військові знову повернулись і цього разу затримали тільки письменника. Після цього командир роти «Лев» наказав своєму підлеглому-кулеметнику застрелити письменника. «Удод» вистрелив у чоловіка з пістолета Макарова. Внаслідок отриманих вогнепальних поранень Вакуленко помер на місці.
Крім того, підозрюваним інкримінували вбивства ще трьох цивільних. Серед них - колишній учасник АТО та ще двоє чоловіків. Їх утримували у погребі в антисанітарних умовах, без світла, систематично били палицями по всьому тілу.
Після тортур загарбники відвезли всіх трьох потерпілих до лісу в Капитолівці. Командир роти наказав своєму підлеглому на прізвисько «Удод» застрелити чоловіків.
Експертизами встановлено, що двоє загиблих були вбиті пострілами з пістолета Макарова. Третього потерпілого окупанти забили до смерті.
Також правоохоронці встановили ще один факт жорстокого поводження підозрюваних із мирним населенням. Одному із затриманих вони силою засунули у рот гривневу купюру. Загарбники додали, що, якщо чоловік прибере її з рота, вони його розстріляють. Проте після нелюдського утримування в погребі вони відпустили цивільного.
Як зауважили в ОГП, вирішується питання про оголошення підозрюваних у розшук.
Наразі встановлено, що всі злочини «Лев» і «Удод» вчиняли в групі з іншими російськими військовими, ідентифікація яких триває.
Як повідомляв Укрінформ, правоохоронці встановили особу російського військовослужбовця, який під час тимчасового захоплення Харківської області ледь не до смерті побив чоловіка за відмову продати малолітню доньку.