Міністр охорони здоров'я України Віктор Ляшко запевняє, що в разі теракту на Запорізькій АЕС і навіть за відсутності Інтернету працюватимуть спеціальні системи оповіщення населення.

Про це він сказав в інтерв’ю телеканалу “Ми Україна”, передає Укрінформ.
"Є відповідні системи оповіщення, які працювали, працюють і спрацюють у разі, не дай Боже, теракту на ЗАЕС. Питання про те, як відбуватиметься комунікація влади з населенням, уже чітко відпрацьоване, і системи оповіщення будуть ще вкотре перевірено додатково", - підкреслив міністр.
За його словами, дуже важливо не створювати паніки в тій чи іншій ситуації і чітко дотримуватись усіх рекомендацій органів влади.
"Дуже важливо слухати рекомендації від органів влади, які даються саме в той період часу, який прив'язаний до конкретної ситуації і радіаційного моніторингу. Чітке дотримання таких рекомендацій власне і рятує життя", - наголосив Ляшко.
Як повідомляв Укрінформ, у Запорізькій, Дніпропетровській, Миколаївській та Херсонській областях розпочались масштабні навчання з подолання наслідків можливого теракту на Запорізькій АЕС.






Командно-штабні навчання, які пов'язані з можливою загрозою витоку радіації на ЗАЕС / Фото: Олексій Ковальов, Дмитро Смольєнко. Укрінформ





































































































































4 березня 2022 року росіяни окупували ЗАЕС. 22 червня 2023 року Президент Володимир Зеленський заявив про плани Росії влаштувати теракт на Запорізькій АЕС.