Термін розслідування авіакатастроф буває різним, навіть затягується до пів року.

Про це в ефірі загальнонаціонального телемарафону «Єдині новини» сказав речник Повітряних сил Збройних сил України Юрій Ігнат, відповідаючи на запитання, скільки часу може піти на з’ясування причин катастрофи у небі над Житомирщиною, передає кореспондент Укрінформу.
«Триває відповідне розслідування, щоб з’ясувати обставини цієї жахливої авіакатастрофи. Різний термін буває. Буває навіть до пів року затягується розслідування. Повітряні сили надали всі матеріали, щоб дійсно з’ясувати, що сталося і щоб надалі уникнути таких жахливих подій. Будемо чекати результатів об’єктивного розслідування», - зазначив він.
Речник Повітряних сил додав, що держкомісії працюють по-різному.
«Зокрема, у нас є спеціальна лабораторія у Повітряних силах, де є вузьконаправлені фахівці, які по ланцюжку розкладають кожну деталь літака, щоб з’ясувати, що сталося. Більше інформації, звичайно, є у бортових самописцях, які мають записи радіообміну тощо», - сказав Ігнат.
Як повідомлялося, 25 серпня на Житомирщині під час виконання бойового завдання у небі зіткнулись екіпажі двох навчально-бойових літаків L-39. Усі троє пілотів загинули.
Розпочато кримінальне провадження з попередньою правовою кваліфікацією «порушення правил польотів або підготовки до них» (ст. 416 Кримінального кодексу України). Проводяться першочергові слідчі дії, здійснюється огляд місця події, допитуються свідки, призначено комплекс експертиз.
Досудове розслідування у кримінальному провадженні здійснює Державне бюро розслідувань.