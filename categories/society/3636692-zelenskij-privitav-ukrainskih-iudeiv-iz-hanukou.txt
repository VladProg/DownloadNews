Президент Володимир Зеленський привітав іудеїв України з прадавнім символом відваги та нескореності духу — святом Хануки.

Вітання опубліковано на сайті глави держави, повідомляє Укрінформ.
“У цей святковий день в єврейських храмах і родинах традиційно запалюють свічки на ханукії на згадку про чудо, яке сталася в Єрусалимі понад дві тисячі років тому. Тоді, захищаючи своє право на свободу та незалежність. малочисельний загін маковеїв здобув упевнену перемогу над переважаючими силами ворога”, - зазначив Зеленський.
Президент підкреслив, що так і зараз у запеклій боротьбі з ворогом український народ виборює своє право на життя, свободу та демократичні цінності.
“Бажаю благополуччя кожній родині, міцного здоров'я, добра й переможного миру у спільному домі – Україні”, - побажав глава держави.
Як повідомляв Укрінформ, свято Ханука, що не має фіксованої дати і щороку припадає на різні дні, у 2022 році настає увечері 18 грудня і триватиме до 26 грудня.
Це юдейське свято також називають «Святом восьми свічок» або «Святом вогнів». Головним його символом є світильник ханукія із запаленими вісьмома свічками. Сьогодні увечері запалюють першу свічку.