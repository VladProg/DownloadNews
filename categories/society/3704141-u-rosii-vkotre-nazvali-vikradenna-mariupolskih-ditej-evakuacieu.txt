Уповноважена президента рф з прав дитини марія львова-бєлова в інтерв'ю американському виданню "Vice" заявила, що росія у Маріуполі "рятувала" українських дітей від обстрілів і звинуватила Україну в тому, що вона не здійснювала евакуацію дітей.

Про це повідомляє у Телеграмі пресслужба Маріупольської міської ради, передає Укрінформ.
“Чергова цинічна заява у дусі російської пропаганди. Окупанти взяли наше місто в кільце, цілеспрямовано його знищували та не давали зробити гуманітарний коридор для евакуації мирних людей. Принесли у наш дім війну, перетворили місто на руїни та вбили тисячі маріупольців”, - йдеться в повідомленні.
У міськраді зазначили, що вже ніхто не вірить у російську жалюгідну брехню. Та нагадали, що Міжнародний кримінальний суд у Гаазі видав ордер на арешт львової-бєлової саме за примусову депортацію українських дітей.
Як повідомляв Укрінформ, 17 березня Міжнародний кримінальний суд у Гаазі видав ордер на арешт володимира путіна та уповноваженої з прав дитини при президентові рф марії львової-бєлової. Зроблено це було у зв'язку з підозрами у незаконній депортації населення, зокрема, дітей, із окупованих територій України в росію.