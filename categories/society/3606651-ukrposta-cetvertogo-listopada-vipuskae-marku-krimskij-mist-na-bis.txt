АТ “Укрпошта” у п'ятницю, 4 листопада, випускає марку “Кримський міст на біс!”.

Як передає Укрінформ, про це генеральний директор Укрпошти Ігор Смілянський повідомив у Телеграмі.

“4 листопада буде 8 років, 8 місяців та 8 днів українського спротиву російській навалі. А ще 4 листопада державне свято на росії - День Народного Единства. Ми, в Укрпошті, настільки доброзичливі, що робимо подарунки навіть нашим ворогам. А тому у п’ятницю, 4 листопада, Укрпошта випускає нову марку - “Кримський міст на біс!”. / і неважливо, хто насправді підірвав міст, нам вистачає самого факту/”, - заявив Смілянський.
Тираж марки складає 300 тис. маркових аркушів або 2,1 млн марок.
Проте понад 70 тис. листів вже продано по передзамовленню і вони вже скоро будуть у своїх власників. А всі інші - поки вистачає запасів, вже цієї п'ятниці зможуть їх придбати у всіх міських відділеннях Укрпошти та на сайті.
“А щоб точно без черг (хто там зна на скільки сподобається “подарунок” аналговнетам) - не забуваймо про офіційні онлайн-магазини Укрпошти на маркетплейсах Prom, Kasta, Rozetka, eBay та Amazon. Там же можна буде придбати й тематичний мерч - футболки, світшоти та два види магнітів”, - зазначив Смілянський.
Він також закликав українців долучитися до “привітань”.
“І нехай сам випуск цієї марки стане не менш пророчим в сенсі повного знищення будь-яких зв'язків з окупантом. Більше деталей згодом, і всі сюрпризи не розкриваємо, проте запуск марки буде. P.S. Марки Укрпошти продаються навіть, коли нема світла, бо несуть в собі проміння надії, що все, що на них зображено - обов’язково здійсниться", - додав Смілянський.
Як повідомляв Укрінформ, генеральний директор Укрпошти Ігор Смілянський запропонував українцям проголосувати за ескіз марки, яка символізуватиме новий переможний 2023 рік.