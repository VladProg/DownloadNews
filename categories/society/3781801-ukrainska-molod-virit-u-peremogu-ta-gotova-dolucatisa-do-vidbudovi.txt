Переважна більшість молодих українців оптимістично дивиться на майбутнє країни, вірить у перемогу та готова долучатися до післявоєнної відбудови країни.

Такі результати проведеного серед молоді в Україні та української молоді, яка проживає в Польщі з початку повномасштабного вторгнення, опитування «Українська молодь сьогодні» представив в Укрінформ Міжнародний республіканський інститут та IREX у межах програми USAID «Мріємо та діємо».
«Опитування української молоді проводилося з 30 червня по 14 липня 2023 року в Україні та з 23 червня по 1 липня 2023 року у Польщі. Тобто, бачимо й українську вибірку, й польську вибірку. Результати, на наш погляд, можуть стати гарним підґрунтям для розробки нових програм та розвитку чинних для молоді України», - сказала радниця з питань політик та залучення програми USAID «Мріємо та діємо»/IREX Марина Попатенко.

Як показало дослідження, переважна більшість української молоді оптимістично дивиться на майбутнє нашої країни (в Україні - 97% та у Польщі 91% респондентів віком 10-12 років, в Україні 96% та у Польщі 87% - віком 15-16 років, в Україні 86% та 81% у Польщі - віком 16- 35 років). При цьому 80% в Україні та 92% у Польщі учасників опитування віком 12-15 років, 80% в Україні та 90% у Польщі учасників дослідження віком 16-35 років переконані в тому, що Україна переможе у цій розв’язаній Росією війні. Точно готові долучатися до відбудови 21% в Україні та 40% у Польщі, та швидше хотіли б долучитися 58% в Україні та 43% у Польщі українців-учасників опитування віком від 16 до 35 років.

Крім того, 75% респондентів віком 10-12 років, 64% віком 13-15 років та 65% віком 16-35 років зазначили, що в найближчі п’ять років не хотіли б переїздити зі свого місця проживання. При цьому 58% українців, які нині у Польщі, планують повернутися на Батьківщину тоді, коли закінчиться війна. Головним фактором для них є безпека у регіоні.

«Молодь за кордоном дуже активна. Є дуже багато цікавих проєктів, які потребують уваги за напрямками. Наприклад, одна студентська спілка за кордоном виступила з ініціативою робити фотовиставки в іноземних університетах, щоб показати зруйновані виші в Україні, тим самим докладає зусилля для привернення уваги аудиторії за кордоном до наших проблем. Інша спілка робить фільм про міста, які зазнали руйнувань внаслідок російського вторгнення. Його вже монтують та будуть показувати по своїх каналах у США. Дуже цікавий проєкт – створення платформи молоді, яка перебуває за кордоном. Зі свого боку МКІП завжди відкрите до таких ініціатив та готові їх підтримувати», - підкреслив заступник директора Департаменту інформаційної політики та інформаційної безпеки Міністерства культури та інформаційної політики Олександр Макобрій.

За словами заступника міністра молоді та спорту України Владислава Яцука, у відомстві вже долучають молодь до підготовки планів відновлення на рівні територіальних громад . «Якщо у нас не буде такого об'єднання влади та громадськості й молоді, ми далеко не зайдемо. Повинна буде синергія. Щодо професії, зайнятості та умов повернення – ми сконцентрувалися на вивченні того, як ще нам створити такі умови, та паралельно створюємо умови для зайнятості молоді у громадах, організовуємо центри підтримки молодіжного соціального підприємництва», - додав він.

Як зазначив заступник міністра освіти та науки України з питань цифрового розвитку, цифрових трансформацій і цифровізації Дмитро Завгородній, у МОН активно працюють над тим, аби молоді українці мали доступ до якісної онлайн та офланй освіти, адже це також важливо.
«Ситуація стала кращою із цим, ніж була на кінець минулого навчального року. Якщо порівнювати травень та вересень, то у нас на майже 500 тисяч дітей, які із першого дня повномасштабного вторгнення жодного дня не ходили до школи, можуть тепер відвідувати уроки офлайн або у змішаному форматі», - зауважив він.

Опитування української молоді проводилося Центром аналізу та соціологічних досліджень (CISR) Міжнародного республіканського інституту (МРІ) в межах програми USAID “Мріємо та діємо“. Воно охоплює участь молоді у громадському та політичному житті, міграційні настрої, освіту, професійну зайнятість, бачення майбутнього та можливостей, участь у відбудові України, сприйняття соціальних груп і меншин, та споживання медіа.
Національна вибірка для кожної вікової групи: n=1417 молоді у віці 16-35 років, n=502 дітей у віці 10-12 років і n=525 дітей у віці 13-15 років, у Польщі вибірка складається з n=300 респондентів у віці 16-35 років, n=100 респондентів у віці 13-15 років та n=100 респондентів віком 10-12 років.