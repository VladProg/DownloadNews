У Міністерстві з питань реінтеграції тимчасово окупованих територій надали поради громадянам, як діяти під час евакуації з дітьми.

Як передає Укрінформ, про це Мінреінтеграції повідомляє в Телеграмі.
“Аби не піддаватися почуттю розгубленості та паніки під час евакуації, батьки мають пам’ятати декілька простих правил”, - зауважили в міністерстві.
Під час евакуації тримати дитину треба тільки за руку. Якщо дитина тримається за рукав чи сумку, в натовпі вона може дуже легко загубитися. Крім того, у натовпі дітей слід вести перед собою.
Також необхідно завжди носити із собою фотографію дитини (зокрема, в телефоні), бажано свіжу. Якщо дитина загубиться, за знімком перехожі легше її згадають і допоможуть швидко знайти.
У Мінреінтеграції також порадили, як підготуватися до евакуації.
Необхідно навчити дитину називати власне ім’я, вік, імена батьків, домашню адресу, по змозі – контактний номер одного з батьків.
Окрім цього, слід підписати речі дитини, зазначити контактну особу та номер телефону.
Додатково у внутрішні кишені одягу слід покласти візитівку з інформацією про контактну особу, копію свідоцтва про народження та паспортні дані батьків.
У разі виявлення загубленої дитини насамперед слід дізнатися в неї ім’я та адресу, а також розпитати, коли востаннє вона бачила батьків чи інших дорослих, які її супроводжували. Дитину необхідно відвести в безпечне місце і негайно зателефонувати на лінію 102 - можливо, її вже шукають рідні.
Як повідомляв Укрінформ, за даними глави МВС Ігоря Клименка, з районів на півдні України, постраждалих унаслідок підриву росіянами Каховської ГЕС, евакуювали 3614 осіб, у тому 474 дитини.
Фото: ДСНС