Українські платформи мають посилити мовлення на країни Європи.

На цьому наголосила шеф-редакторка "Детектор медіа" Наталія Лігачова під час конференції "Воєнні медіавиклики-2023", повідомляє кореспондент Укрінформу.

"Одним із викликів є те, що на державних телеканалах іномовлення забагато "хороших руських". Ставити собі за мету впливати на російську аудиторію - це не зовсім правильне рішення. Треба впливати на західну аудиторію. Треба посилити іномовлення іспанською, португальською англійською, але аж ніяк не російською - не вплинемо ми на події через 1% адекватних росіян, які є", - вважає Лігачова.
Виконавча директорка Національної асоціації мовників Катерина Мясникова зауважила, що в умовах медіавійни з Росією необхідно посилювати присутність на популярних медіаплатформах, зокрема у Ютубі, та сконцентруватися на якості контенту та вивченні інструментів у роботі з авдиторією.

"Раніше з лінійним телебаченням проводили три години, а зараз дай бог щоб півтори. Аби перевершити російські медіа, потрібно перестати намагатися їх наздогнати, а відштовхнутися та зрозуміти, як ми можемо працювати з аудиторіями, які вже навіть не в Тик-току. Якщо ми дивимося на молоду аудиторію, то серед них популярний контент "живу життя". Тож наше завдання як журналістів - втиснутися в цей контент і показати, що між "кавою та пекінесом" сталася ще якась подія в Україні", - зазначила Мясникова.
Своєю чергою заступник директора ЦЕДЕМ Ігор Розкладай констатував, що медіа стали залежними від соціальних мереж, зокрема Телеграма, де інформація подається невеликими частинами подекуди з анонімних джерел. Проте забороняти його, на думку експерта, недоцільно.

"Ми маємо говорити про культуру відповідального громадянина, вчитися не йти на Телеграм-канали, які не мають власників, і змалечку навчати, як поводитися у віртуальному світі - це єдиний шлях, який можна запропонувати", - сказав Розкладай.
Як повідомлялося, уряд виділив 3 млн 385 тис. гривень на придбання обладнання і предметів довгострокового користування для Мультимедійної платформи іномовлення України.