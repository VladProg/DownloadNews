Державний департамент Сполучених Штатів вшанував українську волонтерку й парамедика Юлію «Тайру» Паєвську щорічною міжнародною премією Держсекретаря США для жінок International Women of Courage (IWOC).

Церемонія нагородження 11 жінок з усього світу відбулася в середу в Білому домі за участі держсекретаря США Ентоні Блінкена і першої леді Джилл Байден, передає власний кореспондент Укрінформу.
«Вони повідомляють правду про звірства росіян в Україні, вони борються за рівні можливості для жінок та дівчат у Монголії, захищають демократію в Центральноафриканській Республіці, стають на захист земель корінних народів у Коста-Риці. Вони захищають права біженців, людей з обмеженими можливостями, спільноти ЛГБТІ»,- зауважив під час виступу Блінкен.

Скріншот з трансляції
Він підкреслив, що у своїй діяльності ці жінки щодня стикаються з надзвичайними викликами та ризикам для життя.
Перша леді США доктор Джилл Байден, зі свого боку, подякувала держсекретарю США Блінкену, який визначив номінанток премії IWOC-2023, за його лідерство та зусилля. Це, за її словами, допомогло Америці «згуртувати країни, щоби протистояти агресивній війні рф, зміцнити нашу здатність реагувати на майбутні надзвичайні виклики у сфері охорони здоров’я та протистояти кліматичній кризі».
Премії IWOC з відзнаками «Відважні жінки» цього року крім українки Юлії Паєвської вручили також представницям Туреччини, Аргентини, ЦАР, Коста-Рики, Ефіопії, Йорданії, Казахстану, Малайзії, Монголії, Польщі. Крім того, жінкам та дівчатам-протестувальницям з Ірану вручена почесна групова нагорода Мадлен Олбрайт.
Привітавши Юлію «Тайру» Паєвську з нагородою, в Держдепартаменті США відзначили її надзвичайну моральну та фізичну мужність у захисті України від нещадної російської агресії. Юлія надавала медичну допомогу учасникам Революції гідності в Україні у 2013 році, а як керівник волонтерського загону парамедиків «Ангели Тайри» проводила тактичну медичну підготовку на передовій Донбасу з 2014 по 2018 рік. Крім того, в Вашингтоні відзначили зусилля Тайри щодо збору відео- та фотодокументальних фактів про звірства, скоєні російськими військами в Маріуполі.
Це вже 17-та церемонія нагородження премією IWOC. Вона була ініційована у 2007 році Держсекретарем США Кондолізою Райс. Відтоді Держдеп визнав понад 180 жінок із понад 80 країн. Вперше у своїй історії церемонія пройшла в Білому домі.
Як повідомляв Укрінформ, російські сили захопили Тайру 16 березня, коли вона намагалася евакуювати жінок і дітей з Маріуполя до Запоріжжя. Протягом трьох місяців ув'язнення вона жила в невеличкій камері з 22 іншими жінками, терпіла тортури й побиття. Крім того, кремлівські пропагандисти намагалися поширити на міжнародному рівні брехню про Юлію, назвавши її «фашисткою» та «воєнним злочинцем». Проте вона відмовилася мовчати, і після свого звільнення переконливо виступає за українську демократію та незалежність.