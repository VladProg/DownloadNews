Лише 15% громадян України вважають 9 травня "Днем перемоги", хоча ще у 2018 році таких було 58%.

Про це свідчать результати Десятого загальнонаціонального опитування: "Ідеологічні маркери війни (27 квітня 2022)", проведеного Соціологічною групою "Рейтинг".
Соціологи констатують, що внаслідок вторгнення росії в лютому 2022 року відбувся різкий перелом в ідеологічних поглядах українського суспільства щодо будь-яких маркерів, пов’язаних із країною-агресором. За їхнім визначенням, відбулася "декомунізація" та "дерусифікація" суспільної думки. Усе "радянське" часто тепер сприймається як російське, а відповідно – вороже. Головна причина цього – використання російською пропагандою у війні проти України радянських символів і спекуляцій на "спільному" історичному минулому.
За даними соціологів, якщо до 2022 року 9 травня абсолютною більшістю (80%) дорослого населення сприймалося як таке, що має значимий особистий символізм, то у 2022 році для значної частини опитаних воно перейшло у розряд пережитків минулого (36%), або ж буденності (23%).
Крім того, "переможний" символізм цього дня змінився на "меморіальний". З 2012 року фіксувалася поступова динаміка переосмислення цієї дати. Але війна з росією різко змінила погляди українців і сьогодні для 80% опитаних – це День пам’яті, і лише для 15% – День перемоги (у 2018 таких було 58%), зауважують дослідники.
Водночас, згідно з опитуванням, українці високо (78%) оцінюють внесок українського народу в перемогу над фашизмом, а 67% переконані, що саме Україна зробила найбільший внесок у перемогу над нацистами у Другій світовій війні. Про росію такої думки 23%, білорусь – 24%, інші країни СРСР – 21%.
"Щодо союзників: про найбільший внесок США говорять 30% українців, Великої Британії – 27%", - зазначають соціологи.
Опитування проведене 27 квітня 2022 року серед населення України віком від 18 років в усіх областях, крім тимчасово окупованих територій Криму та Донбасу. Вибірка репрезентативна за віком, статтю і типом поселення. Вибіркова сукупність: 1000 респондентів. Метод опитування: CATI (Computer Assisted Telephone Interviews - телефонні інтерв'ю з використанням комп'ютера). Помилка репрезентативності дослідження з довірчою імовірністю 0,95: не більше 3,1%.