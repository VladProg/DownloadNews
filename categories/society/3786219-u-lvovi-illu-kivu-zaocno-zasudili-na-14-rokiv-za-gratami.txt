Личаківський суд Львова ухвалив обвинувальний вирок у справі відносно колишнього нардепа від ОПЗЖ Іллі Киви, його засудили до 14 років в'язниці з конфіскацією майна.

Про це повідомив Личаківський районний суд Львова, передає Укрінформ.
«Суд визнав обвинуваченого винуватим у вчиненні кримінальних правопорушень, передбачених ч.3 ст.109 (публічні заклики до насильницької зміни та повалення конституційного ладу і захоплення державної влади особою, яка є представником влади, з використанням засобів масової інформації), ч.1 ст.111 (державна зрада, тобто діяння, умисно вчинене громадянином України на шкоду суверенітетові, територіальній цілісності та недоторканності, обороноздатності, державній, економічній чи інформаційній безпеці України шляхом надання іноземній державі допомоги в проведенні підривної діяльності проти України), ч.2 ст. 436-1 (публічне використання символіки комуністичного тоталітарного режиму, вчинене особою, яка є представником влади), ст.436 (публічні заклики до агресивної війни) Кримінального кодексу України та остаточно призначив Іллі Киві покарання у виді позбавлення волі строком 14 років з конфіскацією майна», - йдеться у повідомленні.
Зазначається, що розгляд кримінального провадження здійснювався у формі спеціального судового провадження за відсутності обвинуваченого (in absentia), оскільки останній переховується від органів слідства та суду на території держави-агресора РФ, а також оголошений у міжнародний розшук.
Вирок суду ще не набрав чинності та протягом тридцяти днів з дня його проголошення може бути оскаржений до Львівського апеляційного суду.
Як повідомляв Укрінформ, у Києві у жовтні знешкодили злочинне угруповання, яким із Російської Федерації керував колишній народний депутат від ОПЗЖ Ілля Кива. Учасники банди входили до громадського об’єднання «Патріоти - за життя». Сам Кива перебуває у міжнародному розшуку за вчинення особливо тяжких злочинів, серед яких - державна зрада і посягання на територіальну цілісність України.