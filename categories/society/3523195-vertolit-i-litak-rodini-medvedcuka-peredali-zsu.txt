Правоохоронці передали на потреби Збройних сил України гелікоптер та літак, якими користувалася родина народного депутата, підозрюваного в державній зраді.

Як передає Укрінформ, про це Офіс генерального прокурора повідомляє в Телеграмі.
"За клопотанням ОГП судом накладено арешт на гелікоптер та літак, якими користувалася родина народного депутата України, підозрюваного у держзраді. Наразі правоохоронцями вилучено це майно та передано у користування Збройним силам України", – ідеться в повідомленні.

Вилучення відбулося в межах кримінального провадження, відкритого за фактами зловживання владою або службовим становищем та заволодіння майном (ч. 2 ст. 28, ч. 2 ст. 364, ч. 3 ст. 191 Кримінального кодексу України).

Зазначається, що раніше за клопотанням прокурорів був накладений арешт на комплекс "Ведмежа діброва" та інші активи, кінцевим бенефіціаром яких є дружина народного депутата України, підозрюваного в держзраді.


Як повідомляв Укрінформ, на початку травня за поданням Державного бюро розслідувань суд наклав арешт на корпоративні права та рахунки підприємств родичів народних депутатів України Віктора Медведчука й Тараса Козака. Також були проведені чергові обшуки на об'єктах, пов'язаних з родинами цих депутатів, зокрема в Київській та Львівській областях.
Наприкінці травня правоохоронці оголосили підозру ексголові Воловецької районної державної адміністрації Закарпатської області в незаконному виділенні земель дружині Медведчука - Оксані Марченко. На цих ділянках був збудований комплекс "Ведмежа діброва".
Фото: Офіс генпрокурора