Українській армії знадобилося менше часу, аніж США, щоб запровадити американський стандарт тактичної медицини.

Про це в програмі "Укрінформ: Вечірній стрім" розповіла бойова медикиня, інструкторка з тактичної медицини Марія Назарова.
"Ми часто думаємо, що за кордоном інші армії, у них все ідеально, а ми так довго до чогось йдемо чи у нас так все повільно, ми повільно відходимо від радянщини. Це правда, ми повільно відходимо. Але ми вже перегнали, наприклад, американську армію у швидкості впровадження стандарту тактичної медицини ТССС. Тому що в армії США це зайняло 22 роки, з 1996 по 2018 рік вони впроваджували це в усій армії США. Ми швидше це робимо, ніж 22 роки", - сказала Назарова.

Вона пояснила, що стандарт ТССС є стандартом армії США і саме у американської армії найбільший досвід надання меддопомоги в бойових умовах.
"Він найкраще науково описаний, це перетворена статистика, тобто реальні дані про поранених, перетворені в науку, в стандарт підготовки. Ми адаптували його у себе", - сказал Назарова.
Вона зауважила, що стандарт передбачає чіткі кроки та послідовність дій і мета полягає у тому, що цими навичками має володіти кожен військовослужбовець, незалежно від спеціальності.
Вона нагадала, що з 2022 року діє наказ головнокомандувача ЗСУ, який визначає, що всі військовослужбовці повинні володіти базовими навичками стандарту ТССС.
"У Збройних силах це називається базова загальновійськова підготовка. Вона включає в себе дії в складі підрозділу, індивідуальну підготовку, як фізичну, тактичну, вогневу. Тобто людина, в першу чергу, розуміє свою роль як військовослужбовця. Всі здобувають військову облікову спеціальність, стрілецьку, а потім йде фахова підготовка. Важливо, що тактичною медициною на базовому рівні повинні володіти всі військовослужбовці однаково", - сказала Назарова.
Вона додала, що у 2017 році в українській армії з'явилися бойові медики взводу.
"Це наближає допомогу до постраждалого. Якщо радянська армія виходила з того, що у нас є один санінструктор, десь там на роту, а може і більше, а потім госпіталь. Ми розуміємо, що в нас немає переваги в повітрі, у нас немає можливості аеромедичних евакуацій. Зараз евакуації тривають годинами і днями, по кілька діб бувають. Якби ми покладалися тільки на медичний персонал лікарень і госпіталів, наші б поранені просто туди не доїжджали. Тому бойовий медик один у взводі, це людина без медичної освіти, яка здобуває якісну, розширену підготовку фахову в Збройних силах, і він надає допомогу на місці пораненим. Він же досить часто і навчає або довчає своїх побратимів і посестер додатково по тактичній медицині", - розповіла Назарова.
Водночас, як додала вона, дуже часто зустрічаються в інформаційному просторі оголошення про курси чи тренінги з тактичної медицини для цивільних.
За її словами, це неправильне розуміння того, що таке насправді тактична медицина.
"У нас чудове законодавство, яке чітко окреслює, що таке домедична допомога, яку можуть надавати цивільні люди, всі повнолітні дієздатні громадяни України. Більше того, у нас у законодавства навіть є така норма в Кодексі про цивільний захист, що всі громадяни зобов'язані навчатися домедичній допомозі. Але, як і багато речей в законодавстві, є біла пляма - що таке зобов'язані, де навчатися. І тому я часто чую запити або навіть бачу якісь рекламні оголошення тактичної медицини для цивільних, і оце неправильно саме в розумінні, що таке тактична медицина. Тактична медицина – це дії комбатантів, людей, які приймають безпосередню участь у бойових діях, тому що вона в першу чергу тактична, ми в першу чергу виконуємо бойове завдання і розглядаємо домедичну допомогу саме в цих умовах", - розповіла медик.
За її словами, медична допомога в цивільних умовах розглядає більше невідкладних станів, з якими пересічна людина може стикнутися вдома, на роботі, на вулиці тощо.
"Тому домедичній допомозі обов'язково треба навчатись. Але якщо хочете навчатися тактичній медицині, запрошуємо до Збройних сил України", - сказал Назарова.
TCCC (Tactical Сombat Сasualty Сare) є стандартом надання допомоги в догоспітальній медицині на полі бою.