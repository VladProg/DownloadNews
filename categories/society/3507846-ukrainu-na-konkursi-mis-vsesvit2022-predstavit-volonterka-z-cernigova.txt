Модель, психолог і волонтерка Вікторія Апанасенко з Чернігова цьогоріч представлятиме Україну на найбільшому світовому конкурсі краси «Міс Всесвіт».

Як передає Укрінформ, про це йдеться на сторінці конкурсу в Інстаграмі.
Зазначається, що у зв’язку з повномасштабною війною в Україні оргкомітет «Міс Україна Всесвіт» відмовився від традиційного святкового шоу.
«Порадившись із партнерами з Miss Universe, було прийнято рішення передати титул «Міс Україна Всесвіт» Вікторії Апанасенко. Вікторія Апанасенко з Чернігова представить Україну на конкурсі «Міс Всесвіт»-2022», - йдеться в повідомленні.













Посмотреть эту публикацию в Instagram






















Публикация от МІС УКРАЇНА ВСЕСВІТ (@missukraine_universe)



За словами організаторів, дівчина минулого року виборола звання «Перша віцеміс Україна Всесвіт». Вона активно бореться за перемогу України на інформаційному фронті та здійснює волонтерську діяльність. Вікторія допомагає столичному закладу Naїve готувати їжу для батальйонів ЗСУ та людей похилого віку. Удвох з подругою займається адресною допомогою продуктами харчування, медикаментами і засобами гігієни для дітей, літніх людей та внутрішньо переміщених осіб.
Вікторія закінчила факультет психології КНУ ім.Тараса Шевченка за спеціальністю «Соціальна робота». Дівчина - професійна модель, активно підтримує українські бренди.
В оргкомітеті кажуть, що вже почали співпрацювати з дизайнерами над створенням вбрання для конкурсу національних костюмів, яке стане символом сили українського народу, та планують низку важливих соціальних і волонтерських проєктів спільно з послами інших країн і міжнародними організаціями.
«Сподіваємося на те, що з підтримкою з боку українців Вікторія зуміє максимально гідно представити Україну на найбільшому світовому конкурсі краси «Міс Всесвіт», - йдеться в повідомленні.
В оргкомітеті наголосили, що мета Вікторії - не лише здобути престижний титул, а й привернути увагу міжнародної спільноти до подій в Україні та боротися за правду і мир на міжнародному інформаційному та культурному фронті.
Конкурс «Міс Всесвіт» був заснований у 1952 році, компанією Pacific Knitting Mills, яка займалася виробництвом одягу. Штаб-квартира конкурсу розташована в Нью-Йорку.