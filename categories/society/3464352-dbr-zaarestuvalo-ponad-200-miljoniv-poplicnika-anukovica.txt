Державне бюро розслідувань заарештувало понад 200 млн грн необґрунтованих активів колишнього народного депутата від Партії регіонів, наближеного до сім’ї експрезидента Віктора януковича.

Як передає Укрінформ, про це повідомляє ДБР.
За даними ДБР, колишній "регіонал" спільно з оточенням президента-втікача відмивав та легалізовував за кордоном доходи, отримані від оборудок на одному з концернів у Донецькій області.
Після створення росією терористичної організації "ДНР" зловмисник зберіг фактичний контроль над фармацевтичним виробництвом та співпрацював з окупаційною адміністрацією. Він зареєстрував компанію в тимчасово окупованій Горлівці, "мером" якої став його колишній охоронець.
Виконавець акумулював на депозитних рахунках, відкритих в українських банках, 203,4 млн грн. Кошти можуть бути пов’язані із російським капіталом та використовуватись для фінансування російської агресії.
ДБР встановило ці рахунки та вжило заходи для арешту активів.
Триває досудове слідство за ч. 4 ст. 110-2 (фінансування дій, вчинених з метою насильницької зміни чи повалення конституційного ладу або захоплення державної влади, зміни меж території або державного кордону України) та ч. 3 ст. 436-2 (виправдовування, визнання правомірною, заперечення збройної агресії російської федерації проти України) Кримінального кодексу України.
Процесуальне керівництво здійснює Офіс генерального прокурора.
За інформацією ОГП, фігурант, здійснюючи господарську діяльність, співпрацював з окупантами на шкоду національній безпеці України. Сплачуючи податки та наповнюючи бюджет псевдореспубліки "днр", він фактично надавав фінансову допомогу ворогу в умовах ведення бойових дій проти України.
За даними ЗМІ, йдеться про 77-річного Миколу Янковського, який був депутатом Верховної Ради кількох скликань (5-го і 6-го – від Партії регіонів).
Як повідомляв Укрінформ, станом на 18 квітня від початку повномасштабного вторгнення росії в Україну ДБР відкрило понад 240 кримінальних проваджень про державну зраду та колабораціонізм.