Попри закриття всіх пунктів пропуску на кордоні з рф та білоруссю, від початку квітня звідти повернулися додому понад 5,2 тисячі громадян України, зокрема у листопаді оформлено понад тисячу осіб.

Про це на брифінгу в Медіацентрі Україна-Укрінформ повідомив речник Держприкордонслужби Андрій Демченко.
“Незважаючи на закриття всіх пунктів пропуску на кордоні з рф та рб, українські прикордонники продовжують забезпечувати повернення наших співвітчизників через ці напрямки. У листопаді оформлено більш як 1000 осіб, а загалом з початку квітня з росії та білорусі додому повернулись понад 5200 українців”, - сказав Демченко.
За його словами, через російську агресію певна частина українців була змушена виїхати в рф або ж людей вивезли силоміць. Прикордонники забезпечать можливість в’їзду в країну всім громадянам України, зокрема й тим, у яких втрачені чи протерміновані документи, запевнив речник ДПСУ.
Як повідомляв Укрінформ, за минулу добу в Україну в'їхало 33 тисячі осіб, 31 тисяча з них – громадяни України.