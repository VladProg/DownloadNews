Рада ухвалила закон «Про внесення змін до Закону України «Про забезпечення прав і свобод внутрішньо переміщених осіб» щодо деяких питань забезпечення внутрішньо переміщених осіб житлом для тимчасового проживання».

Про це народний депутат із парламентської фракції «Голос» Ярослав Железняк повідомив у Телеграмі, передає Укрінформ.
Він уточнив, що ухвалення законодавчої ініціативи (№9310) підтримали 285 парламентаріїв.
Законом встановлюється, що в період дії воєнного стану визначені Кабміном категорії внутрішньо переміщених осіб мають право на безоплатне тимчасове проживання (за умови оплати особою вартості комунальних послуг) без обмеження строком.
Передбачається, що органи місцевого самоврядування мають формувати фонди житла, призначеного для тимчасового проживання внутрішньо переміщених осіб, у тому числі шляхом викупу, оренди, будівництва нового житла, реконструкції будинків і гуртожитків, переобладнання нежитлових приміщень у житлові, передачі житла в комунальну або державну власність, капітального ремонту об’єктів житлового фонду.
Як повідомляв Укрінформ, Верховна Рада продовжила строк дії воєнного стану та загальної мобілізації в Україні до 14 лютого 2024 року.
Фото ілюстративне