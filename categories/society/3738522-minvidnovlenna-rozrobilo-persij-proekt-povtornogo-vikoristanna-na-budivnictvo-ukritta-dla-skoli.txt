Міністерство розвитку громад, територій та інфраструктури спільно з ДП «НДІпроектреконструкція» розробило перший проєкт повторного використання на будівництво укриття для школи.

Про це повідомила заступниця міністра розвитку громад, територій та інфраструктури Наталія Козловська у колонці для Економічної правди, передає Укрінформ.
«Потрібні конкретні практичні рішення. Це і є наш наступний рівень роботи. Спільно з будівельною спільнотою розробляємо проєкти повторного використання. Це конкретні архітектурні, технічні та технологічні рішення, які забудовник може взяти як шаблон та відповідно до нього будувати споруду цивільного захисту», - зазначила вона.
За словами Козловської, залізобетонна споруда передбачає захист для 100 дітей та вчителів, які одночасно перебувають в укритті, а також два евакуаційні виходи, сходи одного з яких обладнані похилим підйомником для маломобільних груп.
Крім цього, споруда має запроєктовані два приміщення для розміщення людей, санітарні вузли (які враховують потреби маломобільних людей), приміщення для зберігання забрудненого верхнього одягу, передбачено пост медсестри. Укриття є протирадіаційним.
«Проєкт зареєстрований в Єдиній державній електронній системі у сфері будівництва і доступний за посиланням. Кожен забудовник може безкоштовно брати його за основу у своїй роботі», - додала заступниця міністра.
Як повідомлялося, Міністерство цифрової трансформації, Міністерство освіти і науки, ГО «Mariupol Reborn» та Big City Lab підписали меморандум про запуск пілотного проєкту для п’яти типових шкіл, які реконструюють відповідно до потреб та вимог нових реалій.