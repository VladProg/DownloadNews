Кабінет Міністрів зареєстрував у Верховній Раді законопроєкт «Про внесення змін до деяких законів України щодо правового статусу іноземців та осіб без громадянства, які беруть участь у захисті територіальної цілісності та недоторканності України».

Про це повідомив у Телеграмі постійний представник Кабміну у Верховній Раді Тарас Мельничук, передає Укрінформ.
«Кабінетом Міністрів України зареєстровано у Верховній Раді України проєкт Закону «Про внесення змін до деяких законів України щодо правового статусу іноземців та осіб без громадянства, які беруть участь у захисті територіальної цілісності та недоторканності України» (№9585», - йдеться у повідомленні.
Законопроєктом передбачена можливість отримання дозволів на імміграцію або набуття громадянства України на підставі паспортних документів, строк дії яких закінчився, а також можливість отримання посвідок на тимчасове проживання іноземцями та особами без громадянства, залученими до захисту України у складі сил територіальної оборони або добровольчих формувань територіальної громади, задля урегулювання свого правового статусу перебування на території України.
Також документом передбачено право членів сім’ї осіб, які уклали контракт про проходження служби у Збройних Силах України, Державній спеціальній службі транспорту та Національній гвардії України, на отримання посвідки на тимчасове проживання.
Проєкт закону пропонує передбачити зобовʼязання громадян РФ та громадян Республіки Білорусь, які набули громадянство України відповідно до ЗУ «Про громадянство України» і подали зобов’язання припинити іноземне громадянство, подати документ про припинення іноземного громадянства протягом року з дня припинення чи скасування воєнного стану, якщо строк виконання такого зобов’язання вже сплив.
Окрім того, документом передбачено, що особи, які набули громадянство України під час воєнного стану і подали зобов’язання про складання іспитів з основ Конституції України, історії України та на рівень володіння державною мовою та які проходять військову службу за контрактом у Збройних Силах України, Державній спеціальній службі транспорту або Національній гвардії України, мають виконати взяте зобов’язання протягом двох років з дня припинення чи скасування воєнного стану.
Також пропонується припинити розгляд та прийняття заяв про набуття громадянства України від громадян РФ до спливу одного року з дня припинення або скасування воєнного стану (крім ряду виключень).