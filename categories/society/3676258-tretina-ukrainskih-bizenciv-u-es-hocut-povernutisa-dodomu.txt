Кожен третій український біженець у ЄС відчуває себе частиною спільноти у країні перебування, але стільки ж хотіли би повернутися додому.

Як передає Укрінформ, про це повідомляє Politico з посиланням на результати опитування Агентства ЄС з питань основоположних прав (FRA).
Майже половина респондентів відповіли, що відчувають депресію. Натомість значний відсоток біженців сказали, що вони відчували оптимізм щодо майбутнього з моменту прибуття в приймаючу країну.
Водночас лише третина респондентів має оплачувану роботу, 79% сказали, що вони постають перед фінансовими труднощами.
Мова є основною перешкодою для отримання роботи. Чверть біженців сказали, що вони не говорять мовою країни, в якій наразі живуть, тоді як 41% відповіли, що говорять, але погано.
“Оскільки війна затягується, нам потрібно запровадити ефективні довгострокові заходи, які дозволять приймаючим суспільствам і переміщеним особам адаптуватися до потрясінь, спричинених цією війною”, - заявив директор FRA Майкл О’Флаерті.
Зазначається, що було опитано онлайн в період із серпня до вересня 2022 року 14 685 біженців з України, які проживають у десяти країнах ЄС (Болгарія, Чехія, Естонія, Німеччина, Угорщина, Італія, Польща, Румунія, Словаччина та Іспанія).
Як повідомлялося, повномасштабне вторгнення росії в Україну спричинило найбільшу кризу біженців на континенті з часів Другої світової війни.