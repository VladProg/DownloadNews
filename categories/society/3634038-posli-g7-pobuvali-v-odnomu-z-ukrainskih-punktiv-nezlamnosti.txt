Посли країн "Групи семи" відвідали один із "пунктів незламності", де надають допомогу постраждалим від нападів росії на цивільну інфраструктуру України.

Про це йдеться у повідомленні дипломатів у Твіттері, передає Укрінформ.
«Посли G7 відвідали “пункт незламності”, щоб побачити вражаючі зусилля української влади щодо надання тепла, електроенергії та основних послуг тим, хто постраждав від нелюдських і жорстоких нападів росії на цивільну інфраструктуру. Ці напади є воєнним злочином», - зазначили посли.
Як повідомляв Укрінформ, обласні військові адміністрації спільно з місцевою владою та ДСНС вже облаштували 5374 "пункти незламності".
Президент Володимир Зеленський заявив, що "пункти незламності", які почали діяти по всій Україні в умовах знеструмлення через російські ракетні удари, функціонуватимуть цілодобово та безкоштовно як місця тимчасового перебування.
Фото: Твіттер G7AmbReformUA