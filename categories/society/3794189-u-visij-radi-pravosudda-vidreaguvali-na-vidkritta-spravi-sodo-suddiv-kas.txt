У Вищій раді правосуддя заявили, що всіляко сприятимуть роботі правоохоронних органів, та нагадали, що без згоди ВРП суддю не може бути затримано або утримувано під вартою чи арештом до винесення обвинувального вироку судом, за винятком затримання судді під час або відразу ж після вчинення тяжкого або особливо тяжкого злочину.

Як передає Укрінформ, про це ідеться в заяві Вищої ради правосуддя щодо подій навколо суддів Київського апеляційного суду, оприлюдненій на сайті відомства.
«Національне антикорупційне бюро України та Спеціалізована антикорупційна прокуратура повідомляє на своїх ресурсах про ймовірне вчинення корупційних діянь суддями Київського апеляційного суду. Вища рада правосуддя зазначає, що всіляко сприятиме роботі правоохоронних органів, та наголошує на необхідності повного, об’єктивного розслідування всіх обставин вчинення посадовцями злочинних дій, що сприятиме якнайшвидшому встановленню істини та притягненню винних до відповідальності», - ідеться в заяві.
У ВРП наголосили, що посадові особи будь-якого рангу і статусу мають нести невідворотне покарання за корупційні злочини.
«Кожному порушенню має бути надана оцінка, за кожне порушення має бути відповідальність. ВРП вкотре заявляє про нульову толерантність до корупції, виступає за нещадну непримириму боротьбу з корупційними проявами на всіх рівнях», - підкреслили у відомстві.
Водночас у заяві зазначається, що «ганебні прояви – корупційні дії окремих осіб – не можуть ставити під удар авторитет судової гілки влади, багатьох суддів, які сумлінно працюють заради поновлення справедливості».
За інформацією правоохоронних органів, наразі вирішується питання щодо повідомлення суддям про підозру. Попередня кваліфікація – частина третя статті 28, частина четверта статті 368 Кримінального кодексу України.
У ВРП нагадали, що без згоди Вищої ради правосуддя суддю не може бути затримано або утримувано під вартою чи арештом до винесення обвинувального вироку судом, за винятком затримання судді під час або відразу ж після вчинення тяжкого або особливо тяжкого злочину.
Як повідомлялося, 29 листопада прокурори САП та детективи Національного антикорупційного бюро України викрили чотирьох суддів Київського апеляційного суду на одержанні неправомірної вигоди у розмірі $35 тисяч за ухвалення рішення про скасування арешту майна.