Віряни Української православної церкви московського патріархату, які зібралися зранку на території Києво-Печерської Лаври, почали розходитися.

Як передає кореспондент Укрінформу, наразі там залишаються близько 200 прихильників УПЦ (МП).
Деякі з них тримають плакати з надписами: "Ми - віряни УПЦ, колиски канонічного православ'я. З нами мати Божа", "За збереження обителі у істині і правді" тощо. Водночас їхні противники тримають плакат з надписом "Геть російську церкву".
Між окремими групами людей виникають словесні суперечки, але сутичок, за інформацією присутніх на місці поліцейських, не зафіксовано.
Вхід до Хрестовоздвиженської церкви не закритий, люди вільно туди заходять.
Як повідомляв Укрінформ, Національний заповідник «Києво-Печерська лавра» 10 березня направив Свято-Успенській Києво-Печерській Лаврі (чоловічому монастирю) УПЦ (МП) попередження про розірвання договору від 19 липня 2013 року про безоплатне користування релігійною організацією культовими будівлями та іншим майном на підставі виявлених Міжвідомчою робочою групою порушень умов договору.
Згідно з ним, представники УПЦ МП мають залишити приміщення Лаври до 29 березня.
Однак намісник Києво-Печерської лаври митрополит Павло (УПЦ (МП)) заявив, що ченці цієї церкви не збираються виселятися з Лаври.
В останній день УПЦ МП у Лаврі зібралися близько тисячі вірян, які не підтримують рішення держави.






Виселення УПЦ МП з Лаври: на території монастиря збираються віряни / Фото: Євген Котенко, Укрінформ





































Міністр культури та інформаційної політики Олександр Ткаченко заявляв, що ченці зможуть після завершення державних перевірок залишитись у Лаврі за певних умов.
Митрополит Київський і всієї України Епіфаній у своєму зверненні до братії Києво-Печерської Свято-Успенської Лаври та громадськості заявив, що про закриття монастиря в Лаврі та припинення в ньому молитви, богослужінь, чернечого життя не йдеться.