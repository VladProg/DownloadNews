Кара за злочини для Росії невідворотна, наголосив Прем'єр-міністр України Денис Шмигаль після нічної ракетної атаки по Одесі.

Як передає Укрінформ, голова уряду написав у Телеграмі: "російські варвари здійснили чергову атаку ракетами на місто. У безсилій злобі ворог продовжує свій терор проти цивільних. Загалом росія випустила по Одещині майже 20 ракет різних типів".
За словами Шмигаля, внаслідок обстрілу поранено 19 людей, з них 4 дитини, є загиблі. Пошкоджено шість житлових будинків, пам'ятки архітектури та кафедральний собор.
Рятувальники та інші підрозділи вже працюють на місці. Надають допомогу, розбирають завали та оцінюють пошкодження, зазначив очільник уряду.

"Кара за злочини для росії невідворотна. Ворог відповість за кожне забране життя, за кожного травмованого або покаліченого українця, за кожен зруйнований об’єкт. Тримаймо стрій. Вистоїмо. Переможемо. Відновимо", - підкреслив Шмигаль.
Як повідомляв Укрінформ, російські загарбники для удару по Одеській області вночі 23 липня застосували 19 ракет різних типів.