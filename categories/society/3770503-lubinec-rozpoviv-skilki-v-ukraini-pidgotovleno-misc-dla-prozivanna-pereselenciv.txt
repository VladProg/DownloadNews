В Україні нині налічується 4 тисячі місць компактного проживання переселенців, з них 1,5 тисячі перебувають у "сплячому" режимі.

Про це Уповноважений ВР з прав людини Дмитро Лубінець сказав під час онлайн-конференції "Право на гідність в місцях тимчасового проживання: сучасні виклики та майбутнє", передає кореспондент Укрінформу.
"Кількість місць тимчасового проживання з 2014 року зросла у рази. Якщо до початку повномасштабного вторгнення РФ їх було офіційно 147, то зараз офіційно більше 2,5 тисяч. Фактично, за нашими даними, ця цифра може сягати 4 тисяч, 1,5 тисячі з яких - у такому "сплячому" режимі", - зазначив він.
Лубінець запевнив, що ці місця готові у будь-який час прийняти громадян.
За його словами, Офіс Уповноваженого із прав людини провів значну кількість моніторингових візитів до місць тимчасового проживання. І це дає можливість зрозуміти всі масштаби проблем.
"Я скажу відверто, при всій повазі до всіх партнерів, але коли приїжджають в область народні депутати великою групою і туди доєднується мій регіональний представник, то обговорення проходить на зовсім іншому рівні. І обласні керівники не просто реагують на приїзд, а дійсно намагаються знайти вихід із проблемних ситуацій", - розповів Уповноважений із прав людини.
За його інформацією, Офіс омбудсмена вже відвідав усі області й напрацював рекомендації для кожного регіону за результатами цих візитів.
Лубінець уточнив, що зараз рівень виконання цих рекомендацій по областях сягає 34%. "У нас є лідери. Можу сьогодні сказати про Івано-Франківську область, де ми фактично підходимо до більш як 90% виконання наших рекомендацій. Є області, де набагато гірше. Але моє завдання сьогодні - не критикувати нікого, а зробити посил про те, що насправді проблема є, і ми будемо її вирішувати", - підсумував омбудсмен.
Як повідомляв Укрінформ, за даними віцепрем'єра - міністра з питань реінтеграції тимчасово окупованих територій Ірини Верещук, в Україні офіційно зареєстровано близько 4,8 мільйона внутрішньо переміщених осіб, також є близько 2 мільйонів незареєстрованих переселенців.