У межах проєкту «Дитинство без війни» ще 250 дітей-сиріт з України знайшли притулок у Туреччині.

Про це кореспондентові Укрінформу повідомили у фонді Rush Foundation.
«Урятувати якомога більше дітей-сиріт від війни — наше головне завдання. І це вкотре вдалося реалізувати завдяки партнерству з обласними адміністраціями, Національною сервісною службою, посольством України в Туреччині та консульством в Анталії. Хочу подякувати всім за довіру», — сказав засновник Rush Foundation Руслан Шостак.
До Туреччини вивезли сиріт із Херсона, Кривого Рогу, Олешків, Марганця та інших міст. Перевезення відбувалося за підтримки Червоного Хреста України та компанії Onur Group.

«Особливої уваги потребують діти, на очах у яких відбуваються жахіття війни. Ще більше уваги потребують сироти, позбавлені тепла та рідних. Пропозиція від благодійного фонду Руслана Шостака є дуже актуальною, адже в Туреччині сироти зможуть насолоджуватися сонцем і безпечним дитинством без вибухів та обстрілів. Департамент соціального розвитку Херсонської ОДА проводив індивідуальну роботу з кожною родиною для повноцінного відпочинку», — зазначила представниця ОДА Світлана Петренко.
Своєю чергою генеральний директор Національного комітету Товариства Червоного Хреста України Максим Доценко зауважив, що організація бере активну участь у подоланні гуманітарної кризи, спричиненої повномасштабним вторгненням РФ, зокрема допомагає постраждалим унаслідок підриву Каховської ГЕС.

«Наші волонтери евакуювали з підтоплених населених пунктів Херсонщини 243 людини, переважна більшість яких маломобільні. Водночас ми приділяємо велику увагу нашому майбутньому поколінню — дітям, і робимо все можливе, щоб вони почувалися в безпеці», — сказав Доценко.
Фонд Rush Foundation створений для вирішення глобальної проблеми сирітства в Україні. Він популяризує усиновлення та створює комфортні умови для життя дитини в сім’ї. Rush Foundation прагне стати надійним партнером для української влади, громадських організацій, бізнесу, об'єднаних спіль ною метою – подарувати сім'ю кожній дитині. Фонд співпрацює з Міністерством соціальної політики України, територіальними державними службами у справах дітей, посольством України у Туреччині, міністерством сім'ї та міграційною службою Туреччини.
Нагадаємо, Rush Foundation навесні 2022 року провів найбільшу з часів Другої світової війни евакуацію дітей-сиріт з України до Туреччини. Загалом врятовано 2700 сиріт, осіб, які їх супроводжували, та дітей військовослужбовців ЗСУ.
Фото: Rush Foundation