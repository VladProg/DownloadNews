На території Довженко-Центру відбуваються слідчі дії за участю співробітників Служби безпеки України, поліції та прокуратури Києва.

Про це Укрінформу повідомили у пресслужбі СБУ.

«Наразі на території Довженко-Центру відбуваються слідчі дії за участю співробітників СБУ, Нацполіції та прокуратури міста Києва. Одному із колишніх посадовців Центру готується повідомлення про підозру за ч. 2 ст. 364 КК України (зловживання владою або службовим становищем)», - зазначили у пресслужбі.
У СБУ пообіцяли згодом оприлюднити деталі щодо цієї ситуації.
Раніше Довженко-Центр, де розташований найбільший український кіноархів, заявив про проведення слідчих дій і обшуків.
Як повідомлялося, Національний центр Олександра Довженка подав судовий позов до Державного агентства з питань кіно з вимогою визнати незаконним та скасувати наказ №100 про реорганізацію.
Раніше у Довженко-Центрі заявили, що Держкіно видало наказ про реорганізацію, що "де-факто означає ліквідацію національного кіноархіву".
Своєю чергою Міністерство культури та інформаційної політики зауважило, що у рішенні Держкіно не йдеться про ліквідацію Довженко-Центру, а планується його реорганізація шляхом створення двох нових державних підприємств, одному з яких передається архів фільмокопій. При цьому у міністерстві наголосили, що Держкіно з 2021 року не підпорядковується МКІП, а спрямовується і координується виключно Кабінетом Міністрів.
26 серпня Комітет Верховної Ради з питань гуманітарної та інформаційної політики ухвалив рішення про звернення до уряду і Держкіно щодо скасування наказу про реорганізацію Довженко-Центру.
За результатами аудиту Олену Гончарук відсторонили від виконання обов'язків в.о. генерального директора ДП "Національний центр Олександра Довженка".
2 листопада Юлію Каждан призначили на посаду т.в.о. генерального директора Національного центру Олександра Довженка.
У Державному агентстві з питань кіно заявили, що на посаду керівника Довженко-Центру буде проведено конкурсний відбір, а до того часу обов’язки керівника виконуватиме кризовий менеджер, який має усунути недоліки, виявлені під час перевірки, та налагодити фінансово-господарську діяльність Центру.