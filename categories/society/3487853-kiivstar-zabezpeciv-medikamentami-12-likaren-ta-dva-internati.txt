Завдяки благодійному внеску в розмірі 5 мільйонів гривень, який мобільний оператор перерахував БФ "Твоя опора" в березні, вдалося закупити необхідні препарати та вироби медичного призначення для 12 лікарень у 8 областях України та двох інтернатів.

Як передає Укрінформ, про це повідомляє пресслужба національного мобільного оператора.
Зазначається, що решта коштів пішли на реабілітацію трьох підопічних фонду, які були вимушені евакуюватися через військові дії.
"Медики на власному фронті так само героїчно рятують українців. Саме тому на початку повномасштабного вторгнення компанія прийняла рішення виділити благодійні кошти на забезпечення українських лікарень. Наші небайдужі абоненти також долучилися до допомоги медикам через SMS-повідомлення на номер 88000. З березня вони перерахували понад 1 мільйон гривень в благодійний фонд зі своїх мобільних рахунків. Дякуємо усім та разом впевнено крокуємо назустріч перемозі!" – наголосила Анна Захараш, директорка з корпоративних комунікацій Київстар.
Зокрема, допомогу отримали КНП "Новомосковська центральна міська лікарня" Новомосковської міської ради", КНП «Овруцька міська лікарня» Овруцької міської ради, КНП "Попільнянський центр первинної медико-санітарної допомоги" Попільнянської селищної ради, НП "Київська міська клінічна лікарня №4" ВО КМР (КМДА), ДУ "Національний інститут серцево-судинної хірургії ім. М. М. Амосова НАМН України", ДУ "Інститут педіатрії, акушерства і гінекології ім. академ. О. М. Лук'янової НАМН України", КНП "Київський міський пологовий будинок №3" виконавчого органу Київської міської ради (КМДА), КП "Волинська обласна інфекційна лікарня", КНП «Прилуцька центральна міська лікарня», КНП Харківської обласної ради «Обласна клінічна лікарня», КП «Комунальне некомерційне підприємство Вознесенська багатопрофільна лікарня» Вознесенської міської ради, КНП «Обласна клінічна дитяча лікарня Кіровоградської обласної ради», КУ "Виноградівський дитячий будинок-інтернат" ЗОР, «Новосанжарський дитячий будинок-інтернат» Полтавської обласної державної адміністрації (Полтавська область), а також Дубовик Максим, Данильчук Марія, Саранді Антоніна.
У компанії нагадали, що долучитися й підтримати лікарні може кожен абонент передплати оператора, відправивши SMS з будь-яким текстом на номер 88000. З мобільного балансу буде автоматично перераховано 20 грн до БФ «Твоя опора». Кількість SMS-повідомлень може бути необмежена, також послуга доступна для абонентів передплачуваного зв’язку, які знаходяться закордоном. На отриману допомогу фонд придбає в опорні лікарні країни необхідні медикаменти та вироби медичного призначення.
Як повідомлялося, з початку повномасштабної війни, Київстар вже перерахував понад 33 мільйона гривень благодійної допомоги на гуманітарні потреби військових, лікарень, літніх людей та постраждалих від війни. Зокрема мобільний оператор виділив допомогу до БФ «Повернись живим», БФ «Твоя опора», БФ «Let`s help», МБФ «Карітас України» та dobro.ua. А також перерахував майже 2 млн гривень в рамках міжнародного телемарафону Save Ukraine та благодійного концерту гурту Океан Ельзи.
Київстар – найбільший український оператор електронних комунікацій, що станом на кінець 2021 року обслуговував 26,2 млн абонентів мобільного зв’язку і понад 1 млн абонентів «Домашнього інтернету». Компанія надає послуги на основі широкого спектру мобільних і фіксованих технологій, у тому числі 4G. На сьогодні понад 90% населення України проживає у зоні мережі LTE Київстар.