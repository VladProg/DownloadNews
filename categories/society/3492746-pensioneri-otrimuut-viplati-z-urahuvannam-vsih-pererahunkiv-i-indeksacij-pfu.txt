Попри складну ситуацію, Пенсійний фонд здійснює виплати в повному обсязі. Пенсіонери отримують виплати з урахуванням всіх перерахунків, передбачених законодавством.

Як передає Укрінформ, про це під час брифінгу в Медіацентр-Україна повідомив голова правління Пенсійного фонду України Євгеній Капінус.
«В сьогоднішніх умовах фінансування виплат здійснюється в повному обсязі. В березні ми провели всі передбачені індексації, всі необхідні перерахунки, і на поточний момент пенсіонери отримають всі виплати з урахуванням перерахунків, які були передбачені законодавством», — наголосив Капінус.
За його словами, на початку війни ПФУ навіть мав змогу забезпечувати всі виплати з випередженням графіку.
«Якщо говорити про перші місяці війни, у нас виплати йшли навіть з випередженням графіку. Я вважаю це досить позитивним показником. І хочу подякувати всім представникам бізнесу, які, незважаючи на складну ситуацію, продовжують сплачувати внески», — сказав голова правління фонду.
Так, з початку 2022 року до ПФУ надійшло на 10 млрд грн внесків більше, ніж за аналогічний період минулого року. Проте ситуація починає складатися не на краще.
«Звичайно, в останні місяці тенденція трохи погіршується. В квітні ми отримали надходження на рівні минулого року, хоча до війни прогнозувався кращий показник. Але я вважаю це все одно великою перемогою. Бізнес виконує свої зобов’язання», — підкреслив він.
Це, за словами очільника ПФУ, хороша запорука того, що і в наступні періоди державі вдасться продовжити виконувати свої зобов’язання.
«На сьогоднішній день я не бачу ніяких негативних впливів, які б дозволили говорити про те, що ситуація буде змінюватися», — зазначив Капінус.
Як повідомлялося, станом на 24 травня на пенсійні виплати спрямовано 47,1 млрд грн. 100% профінансованих сум зараховані на рахунки пенсіонерів. Завершення фінансування виплат травневих пенсій відбудеться, згідно з графіком, 25 травня. Фінансування виплат пенсій наступного місяця розпочнеться 2 червня.