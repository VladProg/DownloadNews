У національній дитячій спеціалізованій лікарні “Охматдит” в Києві відкрили експертний Центр неонатального скринінгу новонароджених.

Про це повідомляє кореспондент Укрінформу.
“На 307 млн грн було закупено обладнання для 4 міжрегіональних центрів неонатального скринінгу, один з яких є експертним, - це центр в “Охматдиті”. Із 17 жовтня в Україні запущено нову модель неонатального скринінгу, яка передбачає скринінг у новонароджених на 21 орфанне захворювання. Ми говоримо про рамки пілоту в 12 областях, в Харкові та Кривому Розі російські окупанти не дозволили нам вчасно запустити ці центри. Але обладнання закуплено, монтується і поступово, після деокупації територій, неонатальний скринінг буде поширюватися на територію всієї країни”, - сказав на презентації центру міністр охорони здоров’я Віктор Ляшко.






В Охматдиті відкрили Центр неонатального скринінгу / Фото: Володимир Тарасов, Укрінформ





































Як пояснив міністр нову модель неонатального скринінгу, у дитини в перші 72 години після народження беруть зразок крові, наносять на спеціальну тест-смужку і відправляють до лабораторії, де зразок досліджують на 21 рідкісне захворювання. У разі необхідності додаткове дослідження можуть провести в експертному центрі. Міністр наголосив, що раннє виявлення хвороби та постановка діагнозу дозволять раніше розпочати лікування і таким чином запобігти багатьом проблемам зі здоров'ям дитини у майбутньому.
"Не проводячи такий неонатальний скринінг, інколи хворобу виявляли досить пізно, коли нові іноваційні препарати могли не спрацювати. Тому виявлення спадкового захворювання якомога раніше призводить до того, що потенційно з'являється шанс на повноцінне лікування або ресоціалізацію дитини, щоб вона могла повноцінно жити в суспільстві", - сказав Ляшко.
Із 17 жовтня в Центрі неонатального скринінгу в Охматдиті вже досліджено понад 1 тис. зразків крові новонароджених на виявлення хвороб. У Центрі неонатального скринігу у Львові вже зроблено понад 600 таких досліджень. За словами міністра, вже виявлено дві перші позитивні проби на орфанні захворювання, зараз вони досліджуються більш детально.
Ляшко додав, що паралельно з початком запровадження більш широкого неонатального скринінгу готується нормативна база для запуску мережі орфанних центрів, в кожному обласному центрі, де батьки новонародженого можуть уточнити діагноз, отримати спеціалізовану консультацію та призначення лікування. Також, як додав Ляшко, буде розширюватися номенклатура лікарських засобів для закупівель. Ці препарати будуть призначатися дітям, які за результати неонатального скринінгу потребуватимуть лікування.
Центр неонатального сринінгу в Охматдиті працює в рамках пілотного проєкту, який впроваджується в 12 регіонах України на базі двох регіональних центрів — в Києві, Вінницькій, Волинській, Житомирській, Закарпатській, Івано-Франківській, Київській, Львівській, Рівненській, Тернопільській, Хмельницькій та Чернівецькій областях.
Запуск Центру неонатального скринінгу здійснено за ініціативи Президента України та за підтримки Міністерства охорони здоров’я, кошти в розмірі 300 млн грн на проєкт були виділені з Президентського фонду.