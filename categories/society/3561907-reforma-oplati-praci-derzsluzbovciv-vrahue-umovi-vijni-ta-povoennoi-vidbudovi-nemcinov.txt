Міжвідомча робоча група напрацьовує пропозиції щодо реформи системи оплати праці державних службовців, враховуючи умови війни та післявоєнної відбудови країни.

Про це Міністр Кабінету Міністрів Олег Немчінов повідомив у коментарі кореспонденту Укрінформу.
«Планувалося, що у 2023 році мали стартувати нові умови оплати праці держслужбовців. З початком війни класифікацію посад було призупинено. Але реалізація реформи системи оплати праці державних службовців триває. Створено відповідну Міжвідомчу робочу групу, яка напрацьовує системне бачення та пропозиції щодо цих змін, враховуючи умови війни та післявоєнної відбудови країни», - сказав Немчінов.
За його словами, 2022 рік мав стати основоположним у реформі системи оплати праці. Було розроблено план заходів на цей рік щодо запровадження нової моделі оплати праці державних службовців на основі класифікації посад. Документ містив детальний перелік заходів у рамках реалізації цієї реформи. «Серед запланованих кроків: проведення класифікації посад державної служби до 30 квітня 2022 року, запровадження умов оплати праці державних службовців на основі класифікації посад та комунікація реформи», - підкреслив урядовець.
Міністр КМУ також зазначив, що за результатами опитування «Організація роботи державних службовців та оплата праці в умовах воєнного стану», проведеного НАДС у травні, 91% державних службовців готові продовжувати працювати на державній службі під час війни й попри зниження заробітної плати.
Водночас він навів статистичні дані про склад держслужбовців у період воєнного стану, відповідно до яких кількість вакантних посад становить 33 502 особи. Загальна ж кількість держслужбовців становить 168 140 осіб. «Кількість звільнених держслужбовців з початку року становить 11 877 осіб. За період воєнного стану ця цифра становить 8 479 осіб», - поінформував Немчінов.
Відповідаючи на запитання про те, яких саме фахівців нині бракує, урядовець зазначив: «Щодо конкретних фахівців – у кожному органі своя специфіка і свій рівень плинності кадрів. Сказати на загал, що не вистачає саме ось таких фахівців, неможливо».
У липні уряд доручив Міністру Кабінету Міністрів Олегу Немчінову продовжувати напрацювання пропозицій щодо реформування оплати праці державних службовців попри те, що нині Україна бореться із російськими загарбниками на своїй території.