Міністерство з питань реінтеграції тимчасово окупованих територій України закликає жителів звільнених від російських загарбників районів дотримуватись правил мінної безпеки під час Великодніх свят.

Як передає Укрінформ, про це Мінреінтеграції повідомляє у Телеграмі.
"Звільнені території Київщини, Житомирщини, Херсонщини, Харківщини, Миколаївщини, Запоріжжя, Донеччини, Сумщини, Чернігівщини подекуди досі залишаються замінованими. Найбільш небезпечними є ліси, місцеві дороги, стежки, а також кладовища, куди традиційно перед Великоднем і на поминальні дні йдуть люди", - йдеться в повідомленні.
Мінреінтеграції закликає жителів ДОТ бути дуже уважними й обережними під час Великодніх свят, цьогоріч відмовитися від традиційного відвідування цвинтарів та інших неперевірених саперами територій, не відвідувати ліси, поля, береги водойм, не з’їжджати та не виходити на узбіччя доріг, де точилися бої та перебував ворог.
Як повідомляв Укрінформ, в Україні потенційно забрудненими вибухонебезпечними предметами є 174 тис. кв. км.
Фото ілюстративне