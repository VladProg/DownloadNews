Міністр у справах ветеранів України Юлія Лапутіна та ректор Львівського національного університету імені Івана Франка Володимир Мельник підписали меморандум про співпрацю за напрямом ветеранського розвитку та освіти для Захисників і Захисниць, а також членів їхніх родин.

Як передає Укрінформ, про це повідомляє пресслужба Міністерства у справах ветеранів України.
Лапутіна зазначила, що після здобуття Україною перемоги у російсько-українській війні в державі не менш важливим буде другий фронт - економічний - з відновлення країни.
Саме тому Мінветеранів вже сьогодні розробляє дієву систему переходу від військової служби до цивільного життя задля забезпечення українських Захисників і Захисниць сучасними інструментами інтеграції в економіку та громади, і освіта та перепідготовка тут мають велике значення.
«Пишаюся можливістю співпраці Мінветеранів із Львівським університетом - навчальним закладом з потужною історією! Впевнена, що спільно ми зможемо запровадити проєкти з ефективного супроводу професійної адаптації Захисників, Захисниць, членів їхніх родин. Наразі Мінветеранів започатковує інституційну реформу - систему переходу з військової кар’єри до цивільного життя. І один з важливих її напрямів - освіта та перекваліфікація», - заявила міністр.
Ректор висловив переконання, що ЛНУ має широкі можливості для співпраці з Мінветеранів щодо створення належних умов для отримання вищої освіти Захисниками, Захисницями та членами їхніх родин.
«Ми готові долучитися, погодити усі освітні програми і працювати для того, щоб ті люди, які вийдуть з пекла війни, могли отримати фахову підготовку, займатися бізнесом», - заявив Мельник.
Своєю чергою керівниця Центру соціального розвитку та громадських ініціатив ЛНУ, членкиня Експертної ради при Мінветеранів Ярина Танчак повідомила про продуктивну співпрацю ЛНУ та Мінветеранів в освітніх проєктах. Один з них - VETERAN START-UP EDUCATION - був спрямований на підтримку підприємницьких ініціатив серед військовослужбовців, ветеранів, їхніх сімей, родин загиблих Захисників і Захисниць України.






Мінветеранів та ЛНУ ім. Франка підписали меморандум про співпрацю / Фото: Міністерство у справ ветеранів України








































Один із його учасників - ветеран АТО/ООС Олег Кашляк - успішно пройшов навчальний курс «Власна справа» та вже відкрив власну ветеринарну клініку.
Лапутіна також поспілкувалася та вручила подарунки від міністерства слухачам Business Camp - спільного освітнього проєкту Мінветеранів та ЛНУ.
«Його започаткували спеціально для дітей військовослужбовців, ветеранів російсько-української війни та дітей загиблих Захисників віком від 13 до 17 років. На базі університету вони ознайомилися з основами бізнесу та сформували власні бізнес-ідеї, про які розповіли міністерці», - ідеться в повідомленні.
Як повідомляв Укрінформ, у Міністерстві у справах ветеранів працюють над створенням мережі Центрів ветеранського розвитку при профільних вищих навчальних закладах.