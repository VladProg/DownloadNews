Повномасштабне вторгнення РФ в Україну різко збільшило попит на онлайн-освіту.

Про це у програмі "Укрінформ: Вечірній стрім" розповів співзасновник платформи онлайн-навчання Prometheus Іван Примаченко.

"Для мене персонально неочікувано, що попит на освіту, онлайн-освіту зокрема, різко збільшився. У моїх внутрішніх очікуваннях було, що якщо починається повномасштабна війна, то людям не до освіти. По факту це було так перші три місяці. Десь з травня ми побачили різке зростання кількості активних слухачів на Prometheus. Кілька місяців шоку, далі люди йдуть навчатися. Зараз у нас кількість активних слухачів на Prometheus на 40% більша, ніж до повномасштабки, при тому що ми працюємо з репрезентативною кількістю людей, у нас 2,5 млн людей навчаються. Ми швидко бачимо тренди і бачимо, що люди навчаються більше", – розповів Примаченко.
Він зазначив, що з початком повномасштабної війни на Prometheus почали запускати курси, які були створені з урахуванням запиту: перша психологічна допомога, перша медична допомога, курси для військових.
"Зараз на курсах для військових навчається 150 тис. слухачів. Це відкриті, закриті, напівзакриті курси: БПЛА, зв'язок, багато інших речей, люди навчаються, удосконалюють свої знання", – сказав Примаченко.
Також, за його словами, є багато стипендіальних програм, які дозволяють опанувати нову професію: IT, цифровий маркетинг, те що затребувано на ринку праці.
Як зазначив Примаченко, також через воєнні дії змінилася і географія: багато хто з людей вимушений був виїхати зі сходу та півдня в центр, на захід або за межі країни.
"Кількість слухачів за межами країни зросла в абсолютних цифрах у 5 разів після початку повномасштабного вторгнення. Більше людей навчається з заходу країни, ніж раніше", – сказав Примаченко.
За його даними, навіть на тимчасово окупованих територіях є люди, які навчаються на онлайн-платформі Prometheus. Експерт також уточнив, що під час окупації Київської області, боїв за Маріуполь були люди, які продовжували навчання. Так само зараз, як додав Примаченко, є ті, хто навчається з окупованих Донецька, Луганська, Криму, Маріуполя, півдня України.
Як повідомлялося, в Україні запроваджують нову форму навчання у вибраних дистанційних школах у кожній області, де зможуть здобувати освіту учні, які перебувають за кордоном.