В Україні продовжує працювати Програма медичних гарантій, з початку повномасштабного вторгнення медзакладам було перераховано понад 50 млрд грн. Також виплачується підвищена зарплата медичним працівникам, в тому числі і тим, які опинилися на тимчасово захоплених територіях.

Про це на брифінгу в Медіацентрі Україна — Укрінформ сказав міністр охорони здоров’я Віктор Ляшко.
“З початку війни по програмі медичних гарантій перераховано більше 50 млрд грн для того, щоб всі оплати здійснювалися і виплата підвищених заробітних плат, згідно з указом Президента, 13,5 тис. для медсестри та 20 тис. для лікаря продовжувала виплачуватися", - сказав Ляшко.
За його словами, щомісячно на зарплати лікарям та іншим працівникам закладів охорони здоров’я йде в середньому 8 млрд 700 млн, кошти продовжують виплачуватися лікарям, медпрацівникам, які опинилися на територіях, де російська федерація намагається встановити окупаційний режим.
"Ці кошти доходять до медичних працівників. Але з кожним днем все складніше це робити, оскільки країна-терорист нехтує всіма правилами і конвенціями, в тому числі Женевською, і намагається чинити тиск на медичних працівників, примушуючи до співпраці з окупаційним режимом”, - додав Ляшко.
Як повідомляв Укрінформ, з початку повномасштабного вторгнення російські загарбники зруйнували 122 медичних заклади, пошкодили 817, на тимчасово захопленій території знаходиться 469 закладів охорони здоров'я.