Новообраний Голова Верховного Суду Станіслав Кравченко заявив, що ніколи не мав зустрічей із колишнім першим заступником глави Адміністрації Президента Андрієм Портновим.

Про це він заявив під час брифінгу, передає кореспондент Укрінформу.
"Я працюю суддею з 1993 року. Із самої Незалежності ми хотіли змінити весь світ і намагалися це зробити. З президентів чи керівників Адміністрації майже ні з ким ми не знайомі і не бачилися, чи з керівникам Офісу (Президента - ред.). Якщо ви кажете про Портнова, то я з ним ніколи розмов не мав і незнайомий з ним", - сказав Кравченко, відповідаючи на запитання журналістів щодо ймовірного знайомства з Портновим.
Як повідомлялося, під час позачергового пленуму Верховного Суду Головою ВС обрали суддю Станіслава Кравченка, який є також головою Касаційного кримінального суду у складі ВС.
У 2011 році Кравченко був обраний до Вищого спеціалізованого суду України з розгляду цивільних і кримінальних справ. Після Революції гідності 23 квітня 2014 року Кравченка призначили заступником голови цього суду. ВССУ був створений у межах "судової реформи" 2010 року, одним з авторів якої був Андрій Портнов.
Фото: Юридична газета