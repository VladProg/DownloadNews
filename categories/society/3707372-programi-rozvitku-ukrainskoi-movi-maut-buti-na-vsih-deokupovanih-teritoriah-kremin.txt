Уповноважений із захисту державної мови Тарас Кремінь наголосив, що на всіх деокупованих територіях України мають діяти програми розвитку української мови.

Про це він заявив під час круглого столу щодо реалізації державної мовної політики на території Херсонської області, передає Укрінформ із посиланням на пресслужбу уповноваженого.
Кремінь відзначив, що Херсонщина першою серед усіх обласних адміністрацій підбила підсумки першого етапу впровадження мовної програми.
"За ці два місяці зроблено надзвичайно багато для реалізації цього документа: налагоджено тісну співпрацю між структурними підрозділами обласної адміністрації та Секретаріатом уповноваженого із захисту державної мови, є перші результати в частині інформування не тільки громадян України, а й тих хто перебуває за кордоном. На теренах Херсонського державного університету запровадили посаду мовного омбудсмена", - сказав він і подякував ректору університету Олександру Співаковському за популяризацію української мови шляхом створення мовних курсів, розмовних клубів.
За словами мовного омбудсмена, важливо, щоб аналогічні програми діяли на території кожної деокупованої об’єднаної територіальної громади.
"Має з’явитися і програма розвитку української мови у місті Херсон, яка буде відображати основні завдання і цілі обласної програми, але водночас враховувати й свої компоненти, надзвичайно важливі для громади обласного центру", - додав уповноважений.
Як повідомляв Укрінформ, мовний омбудсмен заявляв, що створення підручників з української мови для іноземців є пріоритетом на 2023 рік.