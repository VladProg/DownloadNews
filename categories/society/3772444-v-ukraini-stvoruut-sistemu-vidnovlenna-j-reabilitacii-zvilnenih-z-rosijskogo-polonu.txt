В Україні розробляють державну систему відновлення та реабілітації цивільних громадян і військовослужбовців, звільнених з російської неволі.

Як передає Укрінформ, про це Координаційний штаб з питань поводження з військовополоненими повідомляє у Телеграмі.
На базі Міністерства охорони здоров'я відбулася міжвідомча нарада, на якій обговорили пропозицію Коордштабу щодо створення державної системи відновлення звільнених з полону. Вона має включати, зокрема, діагностування, лікування, реабілітацію, інтеграційний супровід та відпустки для соціалізації.
Державна допомога має бути скерована також для звільнених цивільних, які перебували в заручниках РФ, наголосили у Коордштабі.
Система відновлення має містити три основні напрямки: медичний (серед іншого надаватимуть психологічну допомогу); соціальний (зокрема отримання належних виплат); реінтеграційний, який буде зосереджений на заходах для повернення до повноцінного соціального життя.
У нараді взяли участь секретар Координаційного штабу бригадний генерал Дмитро Усов, віцепрем'єр-міністр з питань реінтеграції тимчасово окупованих територій Ірина Верещук, міністр охорони здоров'я Віктор Ляшко, заступниця міністра внутрішніх справ Катерина Павліченко, заступник міністра охорони здоров'я Сергій Дубров, представники ДПСУ, Нацгвардії, Генштабу ЗСУ, Міноборони та інші посадовці.
Як повідомляв Укрінформ, Президент Зеленський підписав закон №9638 про посилення соціального захисту військовослужбовців, поліцейських, які потрапили в полон, та членів їхніх сімей.
Фото: СБУ