Інструктори зі США та Великої Британії навчали українських прокурорів створювати за допомогою дронів 3D-моделі місць воєнних злочинів.

Як передає Укрінформ, про це Офіс генерального прокурора повідомляє у Телеграмі.

Українські прокурори з прифронтових та звільнених регіонів пройшли підготовку з керування дронами для проведення слідчих дій у межах документування воєнних злочинів.
Зазначається, що раніше американська компанія-виробник Skydio безоплатно передала 9 дронів для потреб підрозділів, які займаються розслідуванням злочинів в умовах збройного конфлікту у прифронтових областях.
За допомогою дронів з сучасним програмним забезпеченням прокурори зможуть проводити огляд місця злочину та створювати 3D-моделі пошкоджених російськими військами об’єктів та цілих територій.
«Зруйнований обстрілом об’єкт необхідно фотографувати з різних ракурсів, аби повністю зафіксувати важливі деталі у протоколі огляду. Тепер це скоротить час проведення слідчих дій, зекономить людський ресурс, дозволить зберегти дані у цифровому вигляді для їх аналізу», - заявив начальник управління профільного Департаменту Офісу генпрокурора Денис Лисенко.
Своєю чергою, учасник навчань, прокурор Запорізької обласної прокуратури Владислав Туркін зазначив, що у цього дрона присутній штучний інтелект. «Там, де не зможе пройти людина, зможе пролетіти дрон. Він досить добре оминає перешкоди, тому його можна використовувати, наприклад, на замінованій території або відразу після прильоту», - заявив він.
Прокурор Київської обласної прокуратури Олександр Кухарук наголосив, що такі огляди є унікальними доказами агресії РФ для використання як в національних, так і в міжнародних судах.
Навчання організував Офіс генпрокурора за сприяння Агентства США з міжнародного розвитку USAID та представників Skydio. Вони тривали близько місяця.
Програма включала теоретичну підготовку прокурорів, яка відбувалася в академії компанії Skydio онлайн та на базі Тренінгового центру прокурорів України, а також практичні польоти, що проходили в Гостомелі.
Як повідомляв Укрінформ, у червні генеральний прокурор Андрій Костін у межах роботи Rule of Law Symposium обговорив з міжнародними партнерами питання притягнення РФ до відповідальності за міжнародні злочини.
Фото: Офіс генпрокурора, Телеграм