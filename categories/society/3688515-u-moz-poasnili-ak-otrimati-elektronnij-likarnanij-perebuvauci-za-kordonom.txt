Міністерство охорони здоровʼя України надало розʼяснення, як отримати електронний листок непрацездатності, перебуваючи за кордоном.

Як передає Укрінформ, про це ідеться на сайті МОЗ України.
У міністерстві нагадали, що півтора року тому були запущені електронні лікарняні, що формуються на основі електронних медичних висновків про тимчасову непрацездатність (МВТН).
Наразі в електронній системі охорони здоров’я сформовано 15,4 млн МВТН, на основі яких видано 13,6 млн електронних лікарняних, у тому числі 6,07 млн лікарняних, виданих з початку повномасштабної війни.
Як зазначили в МОЗ, МВТН має бути сформований в день звернення пацієнта, якщо згідно з висновком лікаря пацієнт має тимчасову втрату непрацездатності.
Якщо пацієнт отримав МВТН за кордоном, то він може звернутись до свого сімейного чи лікуючого лікаря, перебуваючи ще за кордоном, або по поверненню в Україну. На підставі наданих іноземних медичних документів з нотаріальним перекладом формується листок непрацездатності в реєстрі електронних листків непрацездатності Пенсійного фонду, і таким чином людина зможе швидше отримати гарантовані державою соціальні виплати.
У МОЗ наголосили, що у будь-якому разі мають бути надані іноземні медичні документи та їх нотаріально завірені переклади українською мовою.
“Якщо ви виїжджаєте за кордон для продовження лікування і маєте вже відкритий МВТН для продовження строку тимчасової непрацездатності, перебуваючи за кордоном, ви маєте надіслати лікуючому лікарю іноземні медичні документи, в яких має бути зазначено строки вашої непрацездатності”, - зауважили в міністерстві.
Як зазначили в МОЗ, якщо людина хворіла за кордоном (та має підтверджувальні медичні документи), проте не мала змоги надіслати документи лікарю з-за кордону, після повернення в Україну вона протягом року (від строку лікування) може звернутися до свого сімейного лікаря для формування МВТН тими датами, що зазначені в іноземних медичних документах.
У випадках лікування за кордоном МВТН може бути сформований у категоріях: захворювання або травма загального характеру; догляд за хворою дитиною; вагітність та пологи; ортопедичне протезування.
Як повідомляв Укрінформ, із 7 березня 2023 року уповноваженим органом, який здійснюватиме перевірки обґрунтованості видачі та продовження листків непрацездатності, буде Пенсійний фонд.