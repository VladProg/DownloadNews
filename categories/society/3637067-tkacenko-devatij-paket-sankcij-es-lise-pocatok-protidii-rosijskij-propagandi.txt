Європейські санкції та робота "Репортерів без кордонів" протидіятимуть російським наративам, які з осені активніше поширюються Європою.

Про це повідомив міністр культури та інформаційної політики Олександр Ткаченко в ефірі телемарафону "Єдині новини", передає Укрінформ.
"Крок Європейської Комісії щодо санкцій проти чотирьох російських каналів дозволить рухатися далі й поширити заборону на розповсюдження російської пропаганди і в інтернеті, і на ОТТ-платформах, а також на ті канали, які ще присутні на супутниковому мовленні. Розширення усього пакету санкцій проти чуми, яку несе російська пропаганда, тільки починається", - сказав він.
Вдночас міністр підкреслив, що санкції проти "нтв"/"нтв мир", "росія 1", "рен тв та "першого каналу" збіглися з рішенням суду на користь організації "Репортери без кордонів": згідно ним, французький супутниковий оператор Eutelsat зобов'язався усунути з мовлення три російські канали - "росія1", "перший канал" та "нтв". Це, за словами Ткаченка, посилює удар по російській пропаганді.
Водночас очільник МКІП припустив, що апеляції щодо цього рішення не буде і "Репортери" продовжуватимуть свою роботу. Він зазначив, що боротьба з російською пропагандою наразі актуальна, оскільки наративи рф активніше розповсюджуються Європою.
"Аналіз європейських центрів безпеки і комунікації говорить про те, що останнім часом, особливо восени, російські наративи усе більше почали розповсюджуватися в Європі", - сказав Ткаченко.
Міністр підкреслив, що за інформаційним вторгненням слідуватиме війна, і додав, що боротьба з російськими пропагандистами така ж важлива, як з солдатами рф на лінії фронту.
Як повідомлялося, Ткаченко закликав ЮНЕСКО звернути увагу на дії її постійного члена - росії, яка руйнує ханський палац у Бахчисараї.