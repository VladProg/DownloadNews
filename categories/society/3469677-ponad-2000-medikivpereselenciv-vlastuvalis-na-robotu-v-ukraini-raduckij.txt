Більше 2 тис. вимушено переміщених медичних працівників влаштувались на роботу у центральних та західних областях України.

Як передає Укрінформ, про це голова комітету Верховної Ради з питань здоров’я нації, медичної допомоги та медичного страхування Михайло Радуцький повідомив у Телеграмі.
«На початку війни частина медиків разом зі своїми родинами виїхали до безпечніших регіонів або за кордон. Ми робимо все можливе, щоб цінні кадри повертались до України або продовжували працювати в інших областях», - зазначив Радуцький.
Він зауважив, що на період воєнного часу непотрібно проходити довгу процедуру працевлаштування. Формально медики залишаються працювати за основним місцем роботи, фактично - у новому закладі йде облік робочого часу та виплачується зарплата. За даними міністерства, станом на 23 квітня до іншого медзакладу працевлаштувались 2015 медиків. Серед них 1,2 тис. лікарів, 574 медичних сестер, акушерок, фельдшерів, фармацевтів, 244 технічні працівники.
Також, за його словами, забезпечується виплата підвищених зарплат: для лікарів не менше 20 тис. грн, для середнього медичного персоналу - 13,5 тис. грн. А лікарні за кожного найнятого працівника-переселенця отримують компенсацію від держави у розмірі 6,5 тис. грн.
«Ми очікуємо, що поступово медичні працівники почнуть повертатись до своїх закладів. В тому числі на звільнених від окупанта територіях. Наразі триває оцінка пошкоджень медичної інфраструктури у Київській, Чернігівській та Сумській областях. Багато закладів пошкоджено, деякі - зруйновані», - заявив Радуцький.
Наприклад, після звільнення населених пунктів Київської області до Макарова та Бородянки направляли бригади медиків для роботи на базі існуючих приміщень.
Радуцький зазначив, що у Макарові прямим потраплянням снаряду була повністю зруйнована 5-ти поверхова амбулаторія. «У Бородянці вже відновила роботу лікарня. Також поетапно починають працювати медзаклади в Ірпені, Бучі та Ворзелі. МОЗ вже придбало дороговартісне обладнання та направить його, щойно повністю відновлять роботу існуючі відділення», - заявив він.
Окремо міністр охорони здоров’я Віктор Ляшко з керівником медичної служби ЗСУ вирішили питання залучення цивільних медиків до військових медичних закладів. На початку війни тимчасово була припинена мобілізація лікарів, але зараз медики за власним бажанням можуть влаштуватись у ЗСУ. Це одночасно і можливість підсилити медичні підрозділи армії, і ще один напрям працевлаштування цивільних медпрацівників.
Як повідомляв Укрінформ, у квітні в Україні почав курсувати медичний потяг, який буде евакуйовувати хворих і поранених людей із гарячих точок.