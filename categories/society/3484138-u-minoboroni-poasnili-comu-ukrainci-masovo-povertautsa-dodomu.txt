Попри війну в Україні та загрозу ракетних обстрілів люди повертаються до Харкова та інших українських міст не лише через оптимізм, але й через обмежені фінансові ресурси.

Про це сказала заступниця глави Міноборони Ганна Маляр в ефірі загальнонаціонального телемарафону, передає кореспондент Укрінформу.
"Люди повертаються не лише до Харкова, але і в інші міста. Тут треба розуміти, що в людей закінчуються гроші. Десь проживати просто так, не працюючи, платити за житло, харчуватись, це потрібно розуміти. Тобто, це пов'язано не лише з оптимізмом. Річ у тому, що загроза ракетних обстрілів на всій території України існує, тому що триває війна і війна в гарячій фазі. Але люди повертаються, тому що, швидше за все, складна ситуація і вони змушені повертатися саме з фінансових міркувань", - пояснила Маляр.
Вона додала, що ті, хто має змогу залишатися і залишати своїх дітей десь за кордоном, чинять саме так.
"В цьому випадку можна сказати лише одне: якщо ви повертаєтеся, то ставтеся, будь ласка, серйозно до всіх заходів безпеки, і якщо лунають сирени, то вживайте цих заходів безпеки і спускайтеся в безпечні місця", - додала вона.
Як повідомляв Укрінформ, за даними голови Харківської обласної військової адміністрації Олега Синєгубова, населення поступово повертається до Харкова, лише Укрзалізницею щодня приїздить близько 2000 людей, і ця цифра щодня збільшується.
За підрахунками прикордонників, в Україну щодня повертаються щонайменше 30 тисяч біженців.