Укрпошта з 1 липня підвищує вартість поштових відправлень.

Про це повідомила пресслужба компанії, передає Укрінформ.
Згідно з повідомленням, з 1 липня ціна стандартної доставки в межах України збільшується в середньому на 14%, а в межах області – на 13%.
Перегляд тарифів в компанії пояснили передусім збільшенням логістичних витрат на доставку.
"Проте навіть після перегляду вартості тарифи Укрпошти залишають нижчими у порівнянні з конкурентами. Для прикладу, відправлення вагою до 1 кг в межах України, яке раніше коштувало 31 грн, після перегляду тарифів буде коштувати 35 грн, а доставка посилки вагою до 15 кг – 75 грн у порівнянні з 65 грн до перегляду тарифів", - йдеться у повідомленні.
Також за новими тарифами з 1 липня доставлятимуться відправлення «Укрпошта Експрес» - підвищення складе в середньому 14% для пересилання в межах області та 16% для пересилання в межах України. Якщо раніше посилка до 1 кг по Україні коштувала 39 грн, то з 1 липня буде коштувати 45 грн.
На 14% зросте вартість пересилки документів.
А от вартість міжнародних відправлень залишається незмінною.
Як повідомляв Укрінформ, Укрпошта відкрила офіційний магазин на американській платформі електронної комерції Amazon.
У 2021 році чистий дохід національного оператора поштового зв'язку «Укрпошти» склав 11,2 млрд грн, а чистий прибуток — 183,5 млн грн. З отриманого прибутку Укрпошта сплатила дивіденди та надала допомогу державі під час воєнного стану на суму більше 100 млн грн.