Служба безпеки України задокументувала злочинну діяльність ще сімох чиновників-колаборантів, які переховуються на тимчасово захопленій росіянами території України.

Як передає Укрінформ, про це СБУ повідомляє у Телеграмі.
Однією з них є очільниця створеної агресором «адміністрації Чорноморського району Криму» Наталія Пісарєва. Її кандидатуру нещодавно особисто погодив місцевий гауляйтер Сергій Аксьонов.
До цього призначення Пісарєва була так званою «першою заступницею міністра культури» на тимчасово окупованому півострові.
«Перебуваючи на цій «посаді», після початку повномасштабного вторгнення вона координувала ворожу інформкампанію щодо підтримки збройної агресії рф», - ідеться в повідомленні.
Тоді фігурантка публічно закликала українських захисників здаватися в полон, а також агітувала жителів Криму вступати до російських військ для війни проти України. За це так званий «військовий комісаріат Криму» нагородив її грамотою.
За даними слідства, до захоплення українського півострова Пісарєва керувала регіональним проєктним офісом апарату Ради міністрів АРК.
«Однак під час його захоплення підтримала агресора і згодом увійшла до так званого «кадрового резерву» окупаційної адміністрації», - сказано в повідомленні.
Ще однією колаборанткою є колишня посадовиця Управління Державної казначейської служби України в Луганській області.
Після захоплення частини регіону вона добровільно погодилась на «пропозицію» росіян очолити так зване «казначейство ЛНР».
До «штату» псевдоустанови вона залучила ще п’ятьох спільників. Ними виявились її колишні підлеглі зі Старобільського, Новоайдарського, Міловського, Новопсковського та Марківського районів.
«У складі окупаційного органу вони стали керівниками відповідних районних «управлінь казначейської служби лнр». На цих «посадах» вони брали участь у фінансовому забезпеченні російських окупаційних угруповань, які були задіяні на східному фронті», - ідеться в повідомленні.
На підставі зібраних доказів слідчі СБУ повідомили всім фігурантам про підозру за ч. 5 ст. 111-1 Кримінального кодексу України (колабораційна діяльність).
Крім того, шістьом представникам «казначейства ЛНР» додатково повідомили про підозру у пособництві державі-агресору.
Обвинувальні акти спрямовані до суду. Зловмисникам загрожує від 5 до 12 років тюрми.
Як повідомляв Укрінформ, правоохоронці в ході спецоперації у різних регіонах України знешкодили групу російських агентів, які шпигували за «центрами прийняття рішень».
Фото: СБУ