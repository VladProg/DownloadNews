У Збройних Силах України має діяти справедлива система виплат, яка не буде створювати передумов до соціальної напруги в бойових підрозділах і з повагою ставитиметься до тих воїнів, які ризикують власним життям і здоров’ям.

Про це йдеться в повідомленні Генерального штабу ЗСУ в Фейсбуці, передає Укрінформ.
«Суспільство обговорює досить чутливе питання, а саме: рішення парламенту повернути додаткову грошову винагороду військовослужбовцям у розмірі 30 тисяч гривень.
Солдат, який несе службу і захищає країну від агресора, ризикуючи власним життям і здоров’ям, виконує завдання в надскладних умовах, має бути високо мотивованим. Пригадайте, як виглядають Вугледар, Мар’їнка чи Авдіївка. Кожен день оборони України дається нам дуже високою ціною. Ціною життя та здоров’я наших захисників», — йдеться в повідомленні.
Тому наразі додаткова грошова винагорода нараховується залежно від районів бойових дій та складності завдань, які виконують бійці.
У Генштабі ЗСУ зазначили, що 100 тисяч гривень на місяць, як і раніше, збережені захисникам, які воюють безпосередньо на передньому краї.
30 тис. грн виплачується військовим, які виконують завдання в районах бойових дій, але не беруть безпосередньої участі в боях із противником, пропорційно часу виконання завдань, а також тим, хто перебуває на бойовому чергуванні і бере участь у відбитті повітряних нападів противника, незалежно від району виконання завдання.
Якщо військовослужбовці перебувають поза зоною бойових дій, у тилу, то додаткові бойові виплати їм не нараховуються.
Водночас з 1 лютого 2023 року всім військовослужбовцям мінімальний розмір грошового забезпечення було підвищено до 20 100 гривень.
«Просимо припинити займатися популізмом та сконцентруватися на обороні нашої держави», — закликали у Генштабі ЗСУ.
Як повідомляв Укрінформ, 10 квітня Верховна Рада підтримала повернення виплат у розмірі 30 тисяч гривень для військовослужбовців, поліцейських та працівників Державної служби з надзвичайних ситуацій.
Член Комітету Верховної Ради з питань національної безпеки, оборони та розвідки, представник Президента у парламенті Федір Веніславський заявив у коментарі Укрінформу, що для реалізації рішення про повернення щомісячної виплати в розмірі 30 тисяч гривень українським захисникам необхідно знайти додаткові джерела фінансування державного бюджету України. За його словами, такі доплати можуть обійтися державі близького одного трильйона гривень на рік.
Секретар оборонного парламентського комітету Роман Костенко в коментарі Укрінформу розповів, що задля забезпечення щомісячної додаткової виплати в розмірі 30 тисяч гривень українським захисникам, найімовірніше, доведеться ініціювати зміни до держбюджету.