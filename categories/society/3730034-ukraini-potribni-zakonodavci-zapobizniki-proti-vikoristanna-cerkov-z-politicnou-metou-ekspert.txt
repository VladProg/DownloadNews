В Україні потрібно запровадити законодавчі запобіжники, які не дозволятимуть політичним силам використовувати релігійні організації у своїх інтересах.

Як повідомляє кореспондент Укрінформу, на цьому наголошувалося під час форуму «Бачення України 2030: реформування та відновлення соціально-гуманітарної сфери».
«Ми маємо встановити законодавчі запобіжники проти використання релігійних організацій внутрішніми й зовнішніми політичними силами. Дуже важливо також відродити релігієзнавчу освіту та просвіту та втілити заходи з секуляризації суспільного та політичного життя», - зазначив директор Фонду »Демократичні ініціативи» ім. Ілька Кучеріва Петро Бурковський.
За його словами, потрібно активізувати діалог між державою та церквою у питаннях реабілітації хворих, поранених, осіб із залежностями, жертв насильства, допомоги сиротинцям.
Серед цілей до 2030 року в галузі культури експерт назвав створення сприятливого податкового режиму, запуск у громадах пілотних центрів надання культурних послуг, відновлення втраченої національної спадщини, інвестиції з боку держави та партнерів, промоцію української культури за кордоном.
За очікуваннями Бурковського, до 2030 року українська має стати основною мовою спілкування в країні. З боку держави фахівці сподіваються на підтримку кримськотатарської та інших мов корінних народів України, гарантування права національних меншин на навчання рідною мовою поряд із державною, сприяння у вивченні англійської та інших мов Євросоюзу.
Водночас у сфері національної пам'яті наголошується на завершенні декомунізації у суспільному житті, інтеграції політики національної пам'яті в освітній процес та музейну справу, на суспільній дискусії щодо взаємних трагічних сторінок минулого із сусідніми народами за формулою «вибачаємо і просимо вибачення».
Голова Українського інституту національної пам'яті Антон Дробович зауважив, що політика у цій сфері має розвиватися у напрямку справедливості, що означає «зближення питань національної пам'яті з питаннями правозахисту - запобігати воєнним злочинам, злочинам з мотивів ненависті, проти людяності».
На його переконання, Україна має створити простір, який би критично осмислював зразки монументальної пропаганди - твори мистецтва. Зокрема, на думку Дробовича, необхідно переосмислити експозицію Музею історії України в Другій світовій війні та інших профільних інституцій.
Своєю чергою перший заступник міністра культури та інформаційної політики Ростислав Карандєєв закликав громадськість активніше висловлювати пропозиції щодо розвитку культури.
Як повідомляв Укрінформ, на форумі «Бачення України 2030: реформування та відновлення соціально-гуманітарної сфери» експерти презентують документ, у якому запропоновані політики реформування соціально-гуманітарної галузі до 2030 року.