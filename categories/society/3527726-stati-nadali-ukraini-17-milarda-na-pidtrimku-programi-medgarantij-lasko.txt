Сполучені Штати Америки надали Україні 1,7 млрд доларів на підтримку Програми медичних гарантій.

Про це на брифінгу 12 липня сказав міністр охорони здоров'я Віктор Ляшко, передає Укрінформ.
"У результаті домовленостей з урядом Сполучених Штатів Америки Україна отримала 1,7 мільярда доларів на підтримку програми медичних гарантій. Кошти надані через механізм Цільового фонду Світового банку на безоплатній, безповоротній основі у державний бюджет України. Це вагома підтримка від американських партнерів, яка дозволить і надалі підтримувати Програму медичних гарантій", - сказав Ляшко.
Загалом, за словами міністра, з початку року медичним закладам було перераховано 74 млрд грн за Програмою медичних гарантій. Понад 54 млрд з них спрямовані на заробітну плату медикам.
"У середньому щомісяця на виконання Програми медичних гарантій з державного бюджету перераховується близько 12 млрд грн, з них орієнтовно 8,7 млрд це заробітна плата працівників закладів охорони здоров’я, яка цього року зафіксована на мінімальному рівні для медичної сестри 13 тисяч 500 грн, для лікарів - 20 тисяч гривень", - сказав Ляшко.
Він нагадав, що ще на початку березня, через війну, уряд змінив підхід до фінансування Програми медичних гарантій, коли кожна лікарня щомісячно гарантовано отримувала від Нацслужби здоров'я 1/12 від річного обсягу фінансування.
Це, за словами міністра, дозволило утримати систему в критичний момент, забезпечити оплату праці медичним працівникам та безперебійну роботу лікарень.
"Однак сьогодні у левовій частці медичних закладів невпинно збільшується кількість медичних послуг, що надаються пацієнтам. Тому уряд ухвалив постанову, яка передбачає, що з 1 липня в регіонах, де наразі не точаться активні бойові дії, буде повернуто систему оплат за фактично надані медичні послуги. Зміни дозволять більш ефективно використовувати бюджетні кошти та підвищать фінансову спроможність закладів охорони здоров’я", - сказав Ляшко.
Стосовно медичних закладів, які працюють на лінії фронту, у зоні бойових дій та на територіях України, де росія намагається встановити окупаційний режим, то для них, за словами Ляшка, і надалі діятиме спрощена система фінансування - щомісяця такі лікарні отримуватимуть 1/12 від річного фінансування.
Також уряд продовжив пакет дофінансування для закладів, які за існуючі надходження від Програми медичних гарантій не могли повністю покрити виплату заробітної плати медикам у розмірі, передбаченому указом Президента України.
Як повідомлялося, за даними Міністерства охорони здоров'я, в Україні внаслідок російської агресії зруйновано 834 об'єкти закладів охорони здоров'я, з них 123 відновленню вже не підлягають.