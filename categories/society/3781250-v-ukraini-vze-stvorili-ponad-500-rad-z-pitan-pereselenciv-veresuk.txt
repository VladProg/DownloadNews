По всій Україні вже утворено 527 рад з питань внутрішньо переміщених осіб (ВПО).

Про це віцепрем'єр-міністр - міністр з питань реінтеграції тимчасово окупованих територій Ірина Верещук повідомила під час Всеукраїнського форуму рад ВПО, який проходить у Києві, передає кореспондент Укрінформу.
“527 рад — це дуже великий показник за такий короткий термін. Очевидно, що деякі були створені із 2019 року, але зараз просто бум створення рад ВПО. Це чудовий показник ефективності роботи і вертикалі, і горизонталі влади”, - сказала Верещук.
За її даними, 25 рад утворено при обласних (в тому числі Київській міській) військових адміністраціях, 71 – при районних військових адміністраціях та 431 – при органах місцевого самоврядування.
Як зазначила віцепрем'єр-міністр, без цих органів не повинні ухвалюватися рішення щодо життєдіяльності переселенців. "Ради ВПО є голосом ... як мінімум 5 мільйонів людей. Без рад ВПО не повинні ухвалюватися рішення щодо життєдіяльності внутрішньо переміщених осіб у громадах", - підкреслила глава Мінреінтеграції.
Як повідомлялось, Перший Всеукраїнський форум рад з питань внутрішньо переміщених осіб (ВПО) розпочав роботу у Києві.
Мета триденного форуму – напрацювати спільні алгоритми підтримки, адаптації та інтеграції ВПО, покращити взаємодію між владою, громадськими й міжнародними гуманітарними організаціями в адаптації та інтеграції внутрішніх переселенців.
Як повідомляв Укрінформ, в Україні зареєстровано майже 5 млн громадян, які залишили місце проживання внаслідок збройної агресії РФ. До 2 млн з них вже перемістилися повторно.
Фото: minre.gov.ua