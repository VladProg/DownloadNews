Укрпошта отримала особливу відзнаку за професійну стійкість та зусилля колективу під час війни від Смітсонівського поштового музею.

Про це генеральний директор Укрпошти Ігор Смілянський повідомив у Фейсбуці за підсумками робочої поїздки у Вашингтон (США), передає Укрінформ.

«Укрпошта отримала особливу відзнаку від Смітсонівського поштового музею, якою нагороджують раз на декілька років, за професійну стійкість і надзвичайні зусилля нашого колективу під час війни», – зазначив він.
Нагороду вручав голова музею Еліот Грубер та керівник Смітсонівського інституту Лонні Банч.

Крім того, під час робочої поїздки Смілянський провів низку перемовин – із Поштовою службою США та в штаб-квартирі Всесвітнього поштового союзу.
За його словами, було домовлено про підготовку двохсторонньої угоди для зменшення тарифів, зокрема на посилки, з обох сторін, а також на пришвидшення термінів доставки шляхом удосконалення логістики.
«Пошта США, найбільша у світі, досить нечасто заключає такі угоди і ми працювали декілька років поспіль, щоб цього досягнути. Зазвичай від домовленостей до угоди можуть йти роки, але ми спробуємо пройти цей шлях протягом декількох місяців», – зауважив Смілянський.

Під час особистої зустрічі з головою Пошти США Луїсом ДеДжойєм очільники операторів поштового зв'язку домовилися «рухатись максимально швидко».
Як повідомлялося, Національний поштовий музей США (National Postal Museum) є частиною Смітсонівського інституту – найбільшого музейного та дослідницького центру у світі. Останній представляє собою комплекс культурно-освітніх і наукових установ, серед яких – 19 музеїв і 21 бібліотека.
Зокрема, до Смітсонівського інституту входять Національний музей природничої історії, Національний музей авіації і космонавтики, Національна портретна галерея США, Архів американського мистецтва тощо.
У колекціях інституту налічується понад 142 млн експонатів. Бюджет його сягає більш ніж 1,6 мільярдів доларів на рік.
Фото: Ігор Смілянський/ ФБ