До 12 років позбавлення волі засудили ще двох бойовиків «Л/ДНР», які облаштовували позиції російських загарбників та виконували бойові завдання.

Як передає Укрінформ, про це повідомляє Офіс генерального прокурора.
За публічного обвинувачення прокурорів Донецької обласної прокуратури суди ухвалили вироки двом чоловікам за державну зраду (ч. 1 ст. 111 Кримінального кодексу України).
Вони отримали покарання - 12 років ув’язнення з конфіскацією майна.
Прокурори довели, що 24 лютого 2022 року житель Макіївки мобілізувався до «5-ї окремої мотострілецької бригади «Оплот». Стрілок займався обладнанням позицій неподалік Херсона й на Миколаївщині, а згодом забезпечував харчуванням свій підрозділ в районі Мар’їнки.
Крім того, засуджений разом ще з 12 учасниками НЗФ «ДНР» виконував бойові завдання в районі Красногорівки.
Наступного дня після повномасштабного вторгнення РФ добровільно перейшов на бік ворога й житель Луганська.
«Він вступив до складу «4-ї окремої мотострілецької бригади 2-го армійського корпусу ЛНР». Зі зброєю в руках гранатометник облаштовував вогневі позиції в Алчевську, Кремінній, та Новолуганському, а у вересні 2023 року - у Кліщіївці під Бахмутом», - ідеться в повідомленні.
Під час контрнаступу українських захисників обох затримали. До вироків судів вони перебували під вартою.
Як повідомляв Укрінформ, у листопаді в Івано-Франківську до 15 років ув’язнення з конфіскацією майна засудили трьох бойовиків, які воювали на східному фронті. Вони добровільно перейшли на бік росіян ще до початку повномасштабного вторгнення РФ в Україну.