Уряд Японії планує приєднатися до багатонаціонального проєкту з розмінування України в рамках «Контактної групи з питань оборони України».

Про це з посиланням на співрозмовників в уряді країни повідомляє Kyodo, передає Укрінформ.
Передбачається, що Японія долучиться до очолюваної Литвою структури з підтримки розмінування у складі Контактної групи та надасть Україні обладнання для розмінування і візьме участь у навчанні користуванню ним особового складу.
Японські військові також можуть приєднається до структури у складі Контактної групи в галузі інформації та технологій, аби допомогти посилити кібербезпеку України на фоні постійних кібератак з боку агресора.
Співрозмовники видання запевнили, що міністр оборони Японії Мінору Кіхара незабаром офіційно оголосить про ці плани.
Даний крок направлений на розширення зусиль Токіо з надання Україні нелетальної допомоги, в тому числі і з повоєнною відбудовою, оскільки суворі правила Японії щодо експорту зброї та боєприпасів не дозволяють їй надавати пряму військову допомогу.
Японія вже поставила в Україну засоби виявлення мін і провела кілька навчальних програм для персоналу з розмінування, а також домовилася з Камбоджею співпрацювати в знешкодженні російських мін і бомб, що не розірвалися, в Україні. Зауважується, що Камбоджа має великий досвід у розмінуванні, оскільки в попередні роки за підтримки міжнародних партнерів їй вдалося знешкодити велику кількість мін, встановлених під час минулої громадянської війни.
Видання зазначає, що за різними оцінками близько 30% території України забруднено мінами та боєприпасами, що не розірвалися, на ліквідацію яких, за розрахунками української влади, може знадобитися щонайменше 10 років.
Разом зі Сполученими Штатами та іншими індустріально розвиненими країнами «Великої сімки» Японія зберегла підтримку України, запровадивши також економічні санкції проти Росії за її агресію проти сусідньої країни.
Як повідомляв Укрінформ, японський бізнес найбільш зацікавлений інвестувати в українське сільське господарство, енергетику, зелену металургію, кібербезпеку та будівництво.