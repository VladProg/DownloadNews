Мобільний оператор «Київстар» і платформа dobro.ua «Дитяча надія» за чотири роки завдяки системним SMS-пожертвам від абонентів зібрали понад 13 млн грн на обладнання для 54 відділень українських лікарень, яке допомагає медикам рятувати маленьких пацієнтів з онко- й кардіо захворюваннями.

Про це Укрінформу повідомили в пресслужбі телекомунікаційного оператора.
«Завдяки невеликим, але регулярним SMS-пожертвам у 10-15 гривень, за час існування «Дитячої надії» нашим абонентам вдалося зібрати понад 13 мільйонів гривень. Кожне відправлене повідомлення подарувало шанс на життя тисячам хворих малюків! Від імені Київстар я хочу подякувати кожному абоненту за небайдужість. У цей не простий для країни період, наші клієнти продовжують системно допомагати лікарям рятувати маленьких пацієнтів й рухатись разом назустріч перемозі», – зазначила директорка із корпоративних комунікацій Київстар Ганна Захараш.
Зазначається, що залом для проєкту було відправлено більш як 715 тисяч благодійних SMS, дитячою надією стали 220 тис. абонентів Київстар, понад 19 тис. з яких налаштували регулярну пожертву та щомісяця допомагають дітям. Вартість такої благодійної підписки з мобільного рахунку складає всього 5, 10, 15 та 20 грн, що загалом кожного місяця приносить приблизно 200 тис. грн регулярної допомоги лікарням. Це дозволяє забезпечити важливим обладнанням та медичними інструментами щонайменше одне нове дитяче відділення.
Нещодавно нове медичне обладнання було придбано ще для 4 опорних дитячих лікарень країни. Зокрема допомога передана до: операційного блоку Регіонального медичного центру родинного здоров’я в м. Дніпро, у Відділення дитячої гематології Одеської обласної дитячої клінічної лікарні, до Відділення дитячої онкології Національного інституту раку та до Клініки дитячої онкології та трансплантації кісткового мозку Західноукраїнсього спеціалізованого дитячого медичного центру (ЗУСДМЦ).
Детальніше про те, як підтримати «Дитячу надію» та звітність ініціативи на офіційному сайті проєкту.
Як повідомлялося, у грудні 2018 року Київстар спільно з Українською біржею благодійності (нині – dobro.ua) запровадив прозорий і простий інструмент допомоги – систему благодійних SMS, що надає абонентам передплачуваного зв’язку можливість перераховувати кошти на благодійність швидко та зручно завдяки повідомленням. Основна мета «Дитячої надії» – допомогти дітям з вадами серця та онкологічними захворюваннями шляхом придбання необхідного обладнання та медичних інструментів у лікарні.
Загалом, з початку повномасштабної війни, Київстар системно підтримує державу й суспільство. Мобільний оператор вже перерахував майже 130 млн грн благодійної допомоги. Зокрема кошти було передано до БФ «Повернись живим», БФ «Твоя опора», БФ «Let`s help», МБФ «Карітас України» та МБФ «Українська біржа благодійності».