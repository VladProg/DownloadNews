Кількість чинників, що можуть спричинити напад епілепсії, через війну зросла у кілька разів, і оточуючим потрібно вміти надавати першу допомогу людям з цією хворобою.

Це зазначила дружина Президента Олена Зеленська у Телеграмі, опублікувавши низку порад для допомоги хворим на епілепсію, повідомляє Укрінформ.
«Різкі та гучні звуки — наприклад сирен або пострілів. Яскраве та миготливе світло — від вибуху чи пожежі. Додатковий стрес — коли, приміром, треба швидко збиратися і тікати. Усі ситуації, що й так є тригером для людей з епілепсією, війна помножила у кілька разів», - зауважила перша леді.
Вона підкреслила, що такі напади майже завжди несподівані для самого хворого і часто шокують навколишніх. Тож у разі, якщо бачите людину з характерними судомами, діяти потрібно за чітким алгоритмом.
Спочатку людину слід покласти у комфортне місце, зафіксувати час початку судом (якщо напад триває довше п’яти хвилин, треба викликати медиків), підкласти щось м’яке під голову, щоб вона не травмувала себе.
Хворого слід перевернути на бік, щоб до дихальних шляхів не потрапила слина чи кров.
При цьому не потрібно намагатися засунути людині до рота будь-які предмети, щоб вона раптом не «проковтнула язик» (це фізично неможливо). Навпаки, тверді предмети можуть травмувати, пошкодити зуби та ясна, іноді навіть є ризик зламати щелепу.
Під час та після нападу людина потребує психологічної підтримки, тому важливо бути поряд.
Водночас не треба намагатися зупинити напад – він має минути сам.
Зеленська додала, що напад епілепсії не завжди супроводжується судомами в усьому тілі, іноді він може виглядати і як незначний провал у пам’яті на кілька секунд.
Тож, за словами першої леді, важливо правильно ідентифікувати його й надати першу домедичну допомогу.
Фото: president.gov.ua