Уповноважений Верховної Ради України з прав людини Дмитро Лубінець заявив, що за дев’ять місяців поточного року в Україні встановлено вже 86 статусів осіб, які постраждали від торгівлі людьми.

Як передає Укрінформ, про це Лубінець повідомив у Фейсбуці.
"Людина – не товар, не можна її привласнювати чи використовувати у своїх цілях під впливом тиску чи обставин. Українці щодня стикаються зі страхом за своє життя, за життя і здоров’я своїх дітей та батьків. Війна не лише змінила життя, а й вплинула на світовий порядок. Зазнала значних змін і система протидії торгівлі людьми", - ідеться у дописі.
За словами Лубінця, росіяни примусово вивозять українців з тимчасово захоплених територій до РФ чи експлуатують у своїх цілях. Не завжди люди можуть опиратися незаконним вимогам загарбників. Росіяни експлуатують жінок та чоловіків, погрожуючи їм або їхнім родичам.
"Люди надсилають звернення, у яких розповідають про всі жахіття: незаконне позбавлення волі, трудова експлуатація, примус до різних дій через залякування, побиття і погрози від російських військових та окупаційної влади. Найуразливіші від торгівлі людьми – ті, хто опинились на окупованих територіях. Оскільки вони можуть бути використані у збройному конфлікті, піддані трудовій та іншим видам експлуатації", - підкреслив Лубінець.
Також через гуманітарну катастрофу та щоденні обстріли люди вимушені мігрувати в пошуках безпечного притулку за кордоном, що підвищує ризик до потрапляння в ситуації торгівлі людьми під час працевлаштування, пошуку житла та пересування. Особливо вразливими є жінки та діти. Це може бути як примусова праця, сексуальна експлуатація, примусова вагітність, вилучення органів, або ж втягнення в злочинну діяльність, зауважив омбудсмен.
"Людям, які це пережили, необхідно встановлювати статус особи, яка постраждала від торгівлі людьми. Цей статус надає їм змогу безоплатно отримати медичну, психологічну, соціальну, правову та інші види необхідної допомоги. Також отримати одноразову грошову допомогу, гарантованою у нашій країні для осіб такої категорії", - наголосив Лубінець.
За його словами, за 9 місяців цього року в Україні встановлено вже 86 статусів осіб, які постраждали від торгівлі людьми. Серед постраждалих 38 жінок, 33 чоловіки, 8 дівчат і 7 хлопчиків.
"Проте ці цифри не відображають загальний стан справ у цій сфері. Наголошую, що торгівля людьми – табуйована тема. Постраждалі бояться розголосу, осуду. Або ж бояться звертатися до правоохоронних органів. Система протидії торгівлі людьми повинна бути зосереджена саме на захисті та поновленні прав постраждалих", - підкреслив уповноважений ВР з прав людини.
Він запевнив, що відкритий для отримання будь-якої інформації про випадки потрапляння українців у ситуації торгівлі людьми за кордоном, і наголосив на необхідності підвищувати інформування громадян про ризики та наслідки, забезпечувати постраждалих допомогою та захистом, притягувати винних до відповідальності.
Як повідомляв Укрінформ, незалежна міжнародна комісія ООН з розслідування порушень в Україні задокументувала подальші докази того, що російська влада вчинила невибіркові напади та скоїла воєнні злочини у вигляді катувань, зґвалтувань та іншого сексуального насильства, а також депортації дітей до РФ.