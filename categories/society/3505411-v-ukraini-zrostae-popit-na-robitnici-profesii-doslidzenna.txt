У червні актуальних вакансій для фахівців робітничих професій побільшало на 20%. Майже третину вільних місць пропонує Львівщина.

Як передає Укрінформ, про це повідомляє кадровий портал grc.ua, аналізуючи наявну базу вакансій та резюме.
«У червні актуальних вакансій для фахівців робітничих професій стало на 20% більше, порівнюючи з попереднім місяцем. В загальній структурі всього ринку праці України частка вакансій сфери робітничого персоналу становить 8% від всіх актуальних на порталі та входить до топ-5 найбільш затребуваних професійних сфер», — ідеться в дослідженні.
Найбільша кількість вакансій для цих працівників наразі відкрита у Львівській області (32%). На другому місці серед регіонів Дніпро та область (20%), третю сходинку займає Донецька область (14%).
Як зазначається в аналізі, практично половина всіх вакансій пропонується для осіб без досвіду роботи (47%) та стільки ж — для людей з мінімальним досвідом від 1 до 3 років.
Середня заробітна плата у відкритих пропозиціях для фахівців робітничих професій становить 13 700 грн. Проте більшість роботодавців (44%) шукають персонал на суттєво меншу щомісячну оплату — 8 900 грн.
Оклади більше середнього зазначені лише в чверті вакансій і шукають на них кваліфікованих фахівців: слюсарів, механіків, налагоджувальників, операторів верстатів.
Серед найбільш затребуваних спеціалістів - монтажники (14% всіх актуальних пропозицій роботи), вантажники (13%) та комплектувальники/пакувальники товарів (10%).
Як повідомлялося, Державна служба зайнятості за участі Міністерства економіки України підписала договір про співпрацю та інформаційну взаємодію з 5 найбільшими сайтами з працевлаштування: robota.ua, work.ua, novarobota.ua, pidbir.com, grc.ua. Результатом співробітництва стане створення єдиної бази з вакансіями.