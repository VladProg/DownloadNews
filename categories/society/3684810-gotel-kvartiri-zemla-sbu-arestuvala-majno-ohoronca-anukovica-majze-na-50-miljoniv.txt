За матеріалами Служби безпеки накладено арешт на все майно керівника охорони президента-втікача Віктора Януковича.

Про це інформує пресслужба СБУ в Телеграмі, передає Укрінформ.

Так, рішення суду стосується: елітного готельного комплексу в Буковелі загальною площею понад 1,2 тис. кв.м; квартири в центральному районі Києва загальною площею понад 200 кв. м; двох паркомісць у столиці; п'яти земельних ділянок загальною площею понад 1 га, розташованих у столичному регіоні, а також у Ялті та Івано-Франківській області.

Загальна вартість арештованих активів становить майже 50 млн грн.

Як зазначається, наразі перевіряється причетність їхнього власника до фінансування російських окупаційних угруповань у війні проти України.

Крім того, під час обшуків у столичній квартирі фігуранта виявлено: 13 одиниць зброї, у тому числі колекційної, понад 5,6 тис. набоїв, мобільні телефони, комп’ютери, документи та чорнові записи із доказами протиправної діяльності.

У межах кримінального провадження за ч. 4 ст. 110-2 ККУ (фінансування дій, вчинених з метою насильницької зміни чи повалення конституційного ладу або захоплення державної влади, зміни меж території або державного кордону України) триває слідство для з’ясування всіх обставин злочину і притягнення винних до відповідальності.

Оперативний супровід здійснюється Департаментом контррозвідки СБУ, йдеться у повідомленні.
Як повідомлялося, колишньому охоронцеві Януковича було висунуто обвинувачення в організації незаконного переправлення осіб через державний кордон України та дезертирство (ч. 2 ст. 332, ч. 1 ст. 408 Кримінального кодексу України).

Досудове розслідування в кримінальному провадженні відбувалося за спеціальною (заочною) процедурою, оскільки експрезидент та його головний охоронець тривалий час переховуються від органів слідства та суду.