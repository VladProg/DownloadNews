Дружина Президента України Олена Зеленська опублікувала поради психолога для батьків, як дітям допомогти не боятися сирен.

Як передає Укрінформ, про це вона повідомила в Телеграмі.
Першу леді, за її словами, вразило відео із соціальних мереж, де маленька дитина на прогулянці в парку під час звучання сирени, лякаючись, миттєво ховається за батька.
“Це жахлива реальність, у якій ми маємо пояснювати дітям, як не боятися звуку сирени. У МОЗ разом з дитячою та сімейною психологинею Світланою Ройз підготували поради”, - написала Зеленська.
Поради поділені на три кроки-етапи.
Перший крок — пояснення і нормалізація. Батькам потрібно пояснити дитині: “Я бачу, що ти боїшся, цей неприємний звук справді лякає. Але коли ми чуємо сирену – це значить, що наші захисники побачили загрозу і зараз її знешкоджують. Тож цей звук означає, що нас захищають”.
Другий крок — підтримка. Батьки мають сказати дитині: “Я з тобою і буду з тобою весь час. Хочеш, я візьму тебе на руки/обійму, а ти візьмеш свою іграшку?”. Дитина має відчувати, що може вплинути на щось: тримати іграшку, піклуватись про тварину, взяти воду, рахувати кроки – це надаватиме їй відчуття своєї сили.
Третій крок — завершення. Коли небезпека мине, варто подякувати дитині і наголосити, що все минулося: “Спасибі, ти був (була) таким сміливим, міцним. Ми чули так багато гучних звуків (їх можна назвати), але ми впорались”.
Ще більше порад опубліковано у матеріалі Міністерства охорони здоров'я.
Поради підготовлені у рамках інформаційної кампанії, яка є складовою впровадження Національної програми психічного здоров'я та психосоціальної підтримки.
Як повідомляв Укрінформ, 31 липня Міністерство охорони здоров'я поінформувало, що на порталі "Дія.Цифрова освіта" запустили курси з підтримки психологічного здоров’я.
Фото: ОП