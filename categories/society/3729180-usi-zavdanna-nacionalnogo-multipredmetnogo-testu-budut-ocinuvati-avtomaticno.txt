Цьогоріч у НМТ немає завдань, які передбачають оцінювання відповідей екзаменаторами. Всі завдання оцінюються автоматично.

Про це розповіла Українському Радіо директорка Українського центру оцінювання якості освіти Тетяна Вакуленко, передає Укрінформ.
«... цьогоріч у нас немає завдань, які передбачають оцінювання відповідей учасників екзаменаторами. Всі завдання оцінюються автоматично. Відповідно, учасники не мають потреби апелювати, бо ми впевнені у правильності оцінки їхніх результатів. В минулі роки можна було апелювати саме до того, як роботу учасника було оцінено людиною. Тому що експертне оцінювання – все одно, певною мірою, суб'єктивне. І учасник міг із ним не погодитися», - зазначила Вакуленко.
Вона також додала, що цьогоріч важко було проводити тестування через велику кількість повітряних тривог. Крім того, були технічні труднощі, пов'язані, зокрема, і з хакерськими атаками.
Вакуленко повідомила, що значна кількість учасників НТМ намагалися використовувати засоби мобільного зв'язку під час тестувань. «Ми змушені були вилучати учасників із тимчасових екзаменаційних центрів і анульовувати їхні результати... Цього року такі учасники пройти оцінювання не зможуть. Тільки наступного. В цьому році вони можуть або вступати на спеціальності, де не потрібен результат мультипредметного тесту (творчі спеціальності, або спеціальності з окремою підтримкою), або підготуватися краще», - додала Вакуленко.
Як уточнює Українське радіо, в Україні внаслідок війни замість зовнішнього незалежного оцінювання другий рік поспіль проводять Національний мультипредметний тест. 28 червня в персональних кабінетах учасників НМТ з’явилися результати основної сесії.
Як повідомляв Укрінформ, з 5 червня розпочалася основна сесія Національного мультипредметного тесту (НМТ), яка тривала до 23 червня. На неї зареєструвалося 284 тис. вступників. Додаткова сесія НМТ пройде 11–24 липня.