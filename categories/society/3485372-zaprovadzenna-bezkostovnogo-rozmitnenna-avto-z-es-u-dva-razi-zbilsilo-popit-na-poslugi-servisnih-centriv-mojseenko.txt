Запровадження безкоштовного розмитнення транспортних засобів з ЄС для громадан України збільшило попит на послуги сервісних центрів Міністерства внутрішніх справ у два рази.

Про це повідомив керівник головного сервісного центру МВС Євген Мойсеєнко під час пресконференції в Медіацентрі Україна - Укрінформ.
“Я бачу, на скільки зріс попит (на купівлю авто — ред.) по тому, як зросла кількість операцій у нашому сервісному центрі. Приблизно у два рази від того, що було наприкінці березня. Це я рахую не по загальній кількості, а по кожному сервісному центру, який був відкритий”, - сказав він.
За словами Мойсеєнка, від збільшення попиту на купівлю авто з ЄС зросло і навантаження на сервісні центри МВС. Тому для зручності громадян у відомстві поновлюють електронну чергу.
Як повідомлялося, 24 березня 2022 року ухвалено Закон №2142-IX «Про внесення змін до Податкового кодексу України та інших законодавчих актів України щодо вдосконалення законодавства на період дії воєнного стану», яким передбачено звільнення від сплати митних платежів для фізичних осіб під час ввезення транспортних засобів.
Відповідно до розпорядження уряду від 3 травня № 354-р, наразі переміщення транспортних засобів, придбаних за межами митної території України громадянами України, дозволено через митний кордон у пунктах пропуску «Устилуг», «Грушів» на кордоні з Польщею та у пункті пропуску «Малий Березний» на кордоні зі Словаччиною.
Заступник голови Державної митної служби Олександр Щуцький повідомив, що станом на 14 травня в Україну завезли 80 тисяч автомобілів у межах закону про безкоштовне розмитнення авто з ЄС.