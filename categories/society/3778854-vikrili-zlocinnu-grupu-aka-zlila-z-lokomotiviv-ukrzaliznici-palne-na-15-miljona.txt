Поліцейські викрили міжрегіональну злочинну групу, яка злила з локомотивів АТ «Укрзалізниця» пальне на 1,5 млн грн.

Як передає Укрінформ, про це повідомляє пресслужба Національної поліції України.
«Організував схему 32-річний житель Вінницької області, який залучив до цього свого батька - чергового одного з моторвагонних ДЕПО Укрзалізниці. Використовуючи його знайомства серед машиністів та їхніх помічників, ділок наладив «схему» з викрадення дизельного пального під час руху локомотивів та їхньої стоянки на станціях», - ідеться в повідомленні.

До злочинної схеми були залучені 11 представників станцій Вінницької та Черкаської областей, здебільшого - машиністи локомотивів та їхні помічники. Організатор контролював усі дії своїх «підлеглих» та розподіляв між ними «прибуток».
За один вихід на «справу» зловмисники зливали до трьох тонн дизельного пального. Викрадене відвозили до місць тимчасового зберігання і підшукували клієнтів, яким потім збували його за готівку: літр за ціною 42 грн, що становило на 15% менше від ринкової вартості.
«Для того, аби приховати злочинну діяльність, вносили до офіційних документів недостовірні дані щодо кількості використаного пального, а також втручались в роботу двигуна, що дозволяло економити розхід палива», - сказано в повідомленні.
За попередніми підрахунками, на викраденні пального ділки заробили понад 1,5 млн грн, що призвело до відповідних збитків АТ «Укрзалізниця».
За результатами проведення комплексу процесуальних заходів поліцейські зібрали докази причетності всіх 11 осіб до злочинної діяльності.
Слідчі Головного слідчого управління спільно зі співробітниками Департаменту стратегічних розслідувань та територіальних управлінь в Вінницькій та Черкаській областях провели санкціоновані обшуки за місцями мешкання фігурантів. Заходи з викриття проводилися спільно зі співробітниками Апарату директора з економічної та інформаційної безпеки АТ «Укрзалізниця».
За їхніми результатами учасникам міжрегіональної злочинної групи під процесуальним керівництвом Офісу генерального прокурора повідомили підозри за ч. 3 ст. 15, ч. 4 та 5 ст. 185, (крадіжка, вчинена організованою групою та в умовах воєнного стану) Кримінального кодексу України. Санкція статті передбачає до 12 років позбавлення волі з конфіскацією майна.
Усім підозрюваним обрали запобіжні заходи, шістьом з них - тримання під вартою.
Як повідомляв Укрінформ, Служба безпеки України та Бюро економічної безпеки викрили схему незаконного виробництва і продажу пального, до якої причетний кум колишнього народного депутата Віктора Медведчука із Закарпаття.