Тривале навчання онлайн не сприяє соціалізації молоді, тому важливо якомога швидше повернути учнів до шкіл, де це дозволяє безпекова ситуація.

Про це в інтерв'ю порталу "Освіторія" сказав міністр освіти та науки Оксен Лісовий, передає Укрінформ.
"Навчання в онлайні протягом тривалого часу позбавляє підлітків живого спілкування, ми ризикуємо отримати покоління молоді, яка не соціалізувалася і не сформувала цілу низку м’яких навичок. Тому наше завдання — якомога швидше повернути дітей до шкіл там, де дозволяє безпекова ситуація", - розповів міністр.
Він зауважив, що існують і інфраструктурні проблеми, зокрема облаштування укриттів у школах, тому терміновим питанням є вирішення проблеми фінансування освітньої субвенції на їх облаштування.
Також, за словами Лісового, навчання офлайн має вплив на економіку: у містах і селах, де працюють школи, залишаються батьки учнів і розвивають громаду.
Загалом у планах міністерства — сформувати візію, стратегію і дизайн-проєкти змін у галузях дошкільної, загальної середньої, професійної та вищої освіти, а також у позашкіллі й науці. Вони, за словами Лісового, будуть представлені найближчим часом.
Як повідомляв Укрінформ, заступник міністра освіти і науки Андрій Вітренко повідомив, що МОН вивчає думку експертного середовища, батьків та дітей, аби вже з 2024 року перейти на 12-річну систему навчання.
Фото: Євген Бородавко