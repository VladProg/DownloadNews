В Україну планують у майбутньому повернутися 71% громадян, які нині перебувають у Польщі.

Як передає Укрінформ, про це Міністерство з питань реінтеграції тимчасово окупованих територій України повідомило з посиланням на Управління Верховного комісара ООН у справах біженців.
Вказана цифра встановлена за результатами нещодавно проведеного соціологічного дослідження.
Зазначається, що 17% респондентів мають намір повернутися в Україну протягом найближчих трьох місяців.
Серед ключових факторів, які впливають на бажання повернутися в Україну, 93% опитаних вказали безпеку. 31% хочуть возз’єднатися з родиною, 66% – повернутися до своєї країни та жити у власному культурному середовищі.
У дослідженні брали участь переважно жінки. Майже половина з них приїхали до Польщі з дітьми або родичами похилого віку.
На момент опитування 81% респондентів мали статус тимчасового захисту.
Як повідомляв Укрінформ, станом на липень поточного року у вимушеній еміграції перебувають 8 мільйонів українців, з них 90% – жінки та діти.