9 травня в Україні і світі відзначається День перемоги над нацизмом у Другій світовій війні. До цієї дати Український інститут національної пам'яті презентує новий відеоролик «Визволення України», створений у межах відеопроєкту «Війна і міф».

Як передає Укрінформ, про це повідомляє пресслужба УІНП.
«Визволенням від уявних нацистів аргументує росія своє вторгнення в Україну, яке вже принесло тисячі жертв серед мирних мешканців. Визволення - ще одне облудне гасло російських окупантів, яке походить з радянської міфології. Адже повернення Червоної армії у 1943-1944 роках також називали визволенням України», - ідеться в повідомленні.
Водночас зазначається, що правда у тому, що з вигнанням нацистських окупантів Україна не отримала волі, а опинилася під пануванням іншого тоталітарного режиму, який приніс мільйони жертв. Вигнання нацистів супроводжувалося масовими злочинами сталінського режиму. На найнебезпечніших ділянках фронту використовували Чорносвитників – поспіхом мобілізованих місцевих жителів, яких кидали в бій непідготовленими, необмундированими, а часто і неозброєними.

Радянських солдатів змушували воювати проти національного підпілля, що означало братовбивчу війну між українцями. А далі - масові репресії і чистки, ще один штучний голод, депортації сотень тисяч людей, десятиліття злиднів, дефіциту, брехні і пропаганди. Ось що принесло Україні московське визволення.
«Справжню волю і свободу Український народ отримав тільки 24 серпня 1991 року зі здобуттям незалежності. І саме це не дає спокою Москві. Путінські освободітєлі воліли б звільнити українців саме від України. І для цього вони не шкодують ні жінок, ні дітей. Вбивають, гвалтують і грабують. Одне слово, роблять те, що завжди», - резюмують в УІНП.
Цей та інші ролики у високій якості можна завантажити тут.
Виробництво - Prosto production. Над проєктом працювали: Зоя Бойченко, Тетяна Бойко, Максим Майоров, Володимир Тиліщак, Вікторія Яременко.
У відео використано матеріали книги «Війна і міф: невідома Друга світова» за редакцією Володимира В’ятровича, Олександра Зінченка, Максима Майорова, а саме міф Визволення України (автор – Сергій Горобець).
Як повідомляв Укрінформ, 4 травня Український інститут національної пам’яті розпочав інформаційну кампанію до 8–9 травня новим роликом з циклу «Війна і міф» про ленд-ліз. 8 травня, у День пам’яті та примирення, присвячений вшануванню жертв Другої світової війни, УІНП випустив ролик, що розвінчує тезу «Ніхто не забутий, ніщо не забуте».
Метою відеопроєкту «Війна і міф» є деконструкція радянських міфів та перешкоджання використання історії Другої світової війни в політичних та пропагандистських цілях, зокрема країною-агресором.