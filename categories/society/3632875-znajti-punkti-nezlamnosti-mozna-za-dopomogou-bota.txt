Для пошуку "пунктів незламності" в Україні запустили бота-помічника.

Як передає Укрінформ, про це повідомив заступник керівника Офісу Президента Кирило Тимошенко в Телеграмі.
“Україна готується до будь-яких подальших сценаріїв. Для того, щоб люди могли отримати зв’язок, підзарядити гаджети, зігрітися, ми запустили мережу "пунктів незламності". А щоб було швидше та зручніше їх знайти розробили та запустили спеціальний бот-помічник @nezlamnistbot“, - зазначив Тимошенко.
Він уточнив, що у бота-помічника можна отримати інформацію про роботу пунктів, їхні адреси, послуги.
Тимошенко наголосив, що адреси "пунктів незламності" у населених пунктах, які розташовані поруч з лінією бойових дій, не розголошуються з міркувань безпеки.
“Інформацію про розташування "пунктів незламності" в цих регіонах можете дізнатися в місцевих органах влади”, - повідомив заступник керівника ОП.
Також Тимошенко зауважив, що інформація у боті щоденно оновлюється.
Доповнення: Окрім того, в ефірі телемарафону "Єдині новини" він повідомив, що бот-помічник надаватиме інформацію, у тому числі про приватні заклади, які дозволяють відвідувачам заряджати гаджети на випадок вимкнення світла.
"Окрім тих “пунктів незламності”, що організовує влада, зокрема, у школах, у центрах ДСНС, садочках, на вокзалах тощо, там також є інформація про відповідальний бізнес, який дозволяє своїм відвідувачам під час відключення електроенергії користуватися генератором - заряджати гаджети", - сказав він.
Тимошенко підкреслив, що бот було створено на прохання українців, які зазнавали незручностей під час користування сайтом nezlamnist.gov.ua для пошуку пунктів обігріву. Наразі завдяки боту їх можна знайти протягом усієї доби - 90% таких пунктів працює цілодобово, наголосив представник Офісу президента.
"Сьогодні по Україні працює понад 5 тис. “пунктів незламності”. Ми зробили легший інтерфейс, щоб люди знали, де знаходиться пункт поблизу них. Можна просто підписатися на телеграм-канал, поділитися своєю геолокацією, і чат-бот видасть найближчі пункти до вас, та інформацію про те, як вони працюють, і шлях до них. 90% пунктів приймають людей цілодобово", - зауважив Тимошенко.
Як повідомляв Укрінформ, Президент Володимир Зеленський заявив, що “пункти незламності”, які почали діяти по всій Україні в умовах знеструмлення через російські ракетні удари, функціонуватимуть цілодобово та безкоштовно як місця тимчасового перебування.