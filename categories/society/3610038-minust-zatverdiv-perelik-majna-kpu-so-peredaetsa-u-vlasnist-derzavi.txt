Міністерство юстиції затвердило перелік майна Комуністичної партії України, яке передається у власність держави.

Про це повідомляє пресслужба відомства у Фейсбуці, передає Укрінформ.
“Після того, як набрало законної сили рішенням суду про заборону діяльності "Комуністичної партії України" та передачу її майна у власність держави, Мін’юст вжив усіх необхідних заходів щодо розшуку майна цієї політичної партії. За їх результатами було складено та затверджено перелік майна політичної партії, переданого у власність держави”, - повідомив перший заступник міністра юстиції Євгеній Горовець.
Ідеться, зокрема, про 8 корпоративних прав, 2 торговельні марки, 18 транспортних засобів, 2 земельні ділянки, 54 одиниці нерухомого майна (житлові будинки, будівлі, споруди, а також їх окремі частини, квартири, житлові та нежитлові приміщення тощо).
Загальний перелік майна, коштів та інших активів забороненої судом КПУ, її обласних, міських, районних організацій, первинних осередків та інших структурних утворень, що передається у власність держави, затверджено наказом міністра юстиції.
Як повідомлялося, у липні Восьмий апеляційний адміністративний суд заборонив діяльність Комуністичної партії України.
12 серпня 2022 року Кабінет Міністрів затвердив порядок переходу в державну власність майна заборонених судом політичних партій.
18 травня 2022 року набув чинності Закон “Про внесення змін до деяких законодавчих актів України щодо заборони політичних партій”. Він розширює перелік підстав для заборони партії через суд.