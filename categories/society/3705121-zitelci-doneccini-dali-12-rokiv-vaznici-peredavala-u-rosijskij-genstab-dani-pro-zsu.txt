На Київщині до 12 років ув‘язнення засуджено жінку, яка передавала співробітнику генштабу рф дані про Збройні сили України.

Про це у Телеграмі повідомив Офіс генерального прокурора, передає Укрінформ.
«За публічного обвинувачення прокурорів Київської обласної прокуратури мешканку Донеччини визнано винною у колабораційній діяльності (ч. 7 ст. 111-1 ККУ). Її засуджено до 12 років позбавлення волі з конфіскацією майна», - зазначається у повідомленні.
Прокурори у суді довели, що в період дії воєнного стану жінка спілкувалася у месенджері з кадровим співробітником головного розвідуправління генштабу рф. За інформацією слідства, вона передавала йому інформацію про наявність або відсутність підрозділів ЗСУ у конкретному місці і надсилала ворогу дані про оперативно-тактичні дії ЗСУ та заходи інженерного забезпечення.

«Також жінка надавала відеозаписи руйнувань, спричинених обстрілами військових рф, і місця влучання снарядів. Таким чином, вона здійснювала коригування вогню військовими країни-агресора і надавала їм допомогу у веденні бойових дій проти Збройних сил України», - наголосили в ОГП.
До набрання вироком законної сили вона перебуватиме під вартою.
Як повідомлялося, 12 років за ґратами проведуть ще троє бойовиків, які воювали проти Сил оборони під Бахмутом Донецької області.