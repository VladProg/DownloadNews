Уряд продовжить диджиталізацію послуг для військових та усунення зайвої бюрократії.

Про це Прем'єр-міністр України Денис Шмигаль написав у Телеграмі, коментуючи підтримані Верховною Радою законопроєкти, пов'язані із цим питанням, передає Укрінформ.
«Дякую народним депутатам за підтримку, МОЗ, Міноборони, військовим та медикам — за безпосередню участь у розробці документів. Продовжуємо диджиталізацію послуг та усунення зайвої бюрократії», - зазначив Шмигаль.
Зокрема, один зі схвалених парламентом законопроєктів впроваджує електронний документообіг між військовою частиною та територіальними центрами комплектування й соціальної підтримки. Документ також спрощує отримання довідки про обставини поранення — тепер не потрібно проводити розслідування. Документи надсилатимуться в електронному вигляді з в/ч до ТЦК СП у визначений законом термін.
Другий проєкт закону дозволяє створювати ВЛК при державних і комунальних закладах охорони здоров’я. Влада вже почала розширення кількості ВЛК по країні. Тепер є законодавча основа для створення додаткових військово-лікарських комісій на базі цивільних медичних закладів. Це усуне черги та покращить доступність процесу для наших військових.
Шмигаль підкреслив, що принцип «Довідки ходять за військовими» було закладено в основу реформування процесу проходження військово-лікарських комісій.
Як повідомляв Укрінформ, Прем'єр-міністр Денис Шмигаль 25 квітня заявив про те, що Кабінет міністрів активно працює над запровадженням нових стандартів обслуговування військових. 18 квітня уряд дозволив створювати військово-лікарські комісії при цивільних закладах охорони здоров’я. ВЛК визначають ступені придатності до військової служби, надання відпустки військовим у зв’язку з хворобою, звільнення їх зі служби за станом здоров’я після отримання поранень. Нині комісії дуже перевантажені через тривалу мобілізацію та наслідки активних бойових дій.
Фото: КМУ