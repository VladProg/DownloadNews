Кабінет Міністрів вніс зміни до плану заходів щодо реалізації Декларації про безпеку шкіл, зокрема передбачивши, що порядок раннього попередження та евакуації у разі нападу або ризику нападу на заклад освіти буде затверджуватися спільним наказом МВС та МОН.

Про це в Телеграмі за підсумками засідання уряду повідомив постійний представник Кабміну у Верховній Раді Тарас Мельничук, передає Укрінформ.
"Внесено зміни до плану заходів щодо реалізації Декларації про безпеку шкіл, затвердженого розпорядженням КМУ від 04.08.2021 N 898. Визначено МОН одним із відповідальних виконавців за захід «Перегляд механізму раннього попередження та евакуації учасників освітнього процесу у разі нападу або ризику нападу на заклад освіти», а також передбачено, що порядок раннього попередження та евакуації учасників освітнього процесу у разі нападу або ризику нападу на заклад освіти затверджується спільним наказом МВС та МОН", - йдеться у повідомленні.
Як повідомлялося, у серпні 2021 року Кабінет Міністрів затвердив план заходів щодо реалізації Декларації про безпеку шкіл, який передбачав створення системи запобігання нападам на заклади освіти, забезпечення безперервності навчання, системи підходів до захисту освіти в умовах збройного конфлікту.
Україна приєдналася до Декларації про безпеку шкіл у листопаді 2019 року. Декларація містить низку зобов'язань для попередження і реагування на напади на заклади освіти та їх використання у військових цілях в умовах збройного конфлікту.
Фото: Урядовий портал