Міністерство закордонних справ та компетентні органи працюють над поверненням шістьох українців, які перебувають на російсько-грузинському кордоні та яких, імовірно, вивезли з місць відбування покарання російські окупаційни сили.

Про це Укрінформу повідомили у пресслужбі МЗС України.
"МЗС разом із компетентними органами України займається справою шістьох українців, які нині знаходяться на російсько-грузинському кордоні. За наявною інформацією, згадані громадяни відбували покарання на тимчасово окупованій території України та були вивезені російською окупаційною армією до Росії", – зазначили в МЗС.
У зовнішньополітичному відомстві додали, що наразі здійснюється перевірка їхніх осіб та юридичних аспектів відбуття визначеного судом покарання, опрацьовується питання їхнього повернення до України.
Раніше грузинські ЗМІ з посиланням на МЗС держави повідомляли, що шестеро наших громадян перебувають у нейтральній зоні на пункті пропуску Верхній Ларс. Вони були колишніми вʼязнями, яких російські окупаційні сили вивезли з Херсонщини. Також місцеві медіа зазначали, що представник України сконтактував із грузинською стороною та повідомив Києву про шістьох громадян.