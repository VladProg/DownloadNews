Служба безпеки України затримала в Херсоні інформаторку депутата Держдуми РФ Ігоря Кастюкевича, якого Кремль призначив одним із кураторів тимчасово захопленої частини Херсонської області.

Як передає Укрінформ, про це повідомляє СБУ.
Встановлено, що жителька Херсона у період захоплення міста підписалась на одну із соцмереж російського депутата. Після звільнення міста вона дистанційно запропонувала росіянину допомогу у коригуванні ударів по місцевих об’єктах Сил оборони України.
Для цього жінка обходила вулиці і приховано фіксувала локації базування бойових підрозділів українських захисників.
Отримані відомості вона пересилала на інтернет-ресурс Кастюкевича у вигляді текстової інформації з прив’язкою до місцевості. Надалі ці дані потрапляли до штабу Південного військового округу ЗС РФ для підготовки обстрілів Херсона.
Влітку цього року інформаторка скоригувала російський удар по Херсону із застосуванням реактивних систем залпового вогню.
Співробітники СБУ затримали фігурантку на спробі передачі нових розвідданих російському депутату.
Під час обшуку у затриманої вилучили мобільний телефон із доказами підривної діяльності на користь РФ.
На підставі зібраних доказів фігурантці повідомили про підозру за ч. 3 ст. 114-2 Кримінального кодексу України (несанкціоноване поширення інформації про направлення, переміщення зброї, озброєння та бойових припасів в Україну, рух, переміщення або розміщення Збройних сил України).
Вона перебуває під вартою. Триває розслідування для встановлення всіх обставин злочину. Зловмисниці загрожує до 12 років тюрми.
Як повідомляв Укрінформ, суд призначив покарання у вигляді позбавлення волі терміном 9, 12 і 14 років коригувальникам ворожих повітряних ударів по Дніпропетровській і Донецькій областях.