Україні потрібно якнайшвидше розробити механізм надання допомоги звільненим з російського полону цивільним політв'язням.

Про це заявив у Медіацентрі Україна - Укрінформ голова Об'єднання родичів політв'язнів Кремля Ігор Котелянець під час пресконференції "Повільна смерть у неволі: презентація списку бранців Кремля, яких не лікує Росія”.
"У листопаді минулого року набув чинності закон про соціальну та правову підтримку полонених політв'язнів та людей, які пережили полон. Документом передбачена безкоштовна медична та психологічна реабілітація. Але люди, якщо вони завтра повернуться, не зможуть цим скористатися. Бо уряд не затвердив порядок надання цих послуг. Механізму отримання цих послуг не існує. Ці питання ми адресуємо і Міністерству реінтеграції, і Міністерству охорони здоров'я", - сказав він.
Котелянець пояснив, що на сьогодні МОЗ у відповідній частині закону керується вже існуючою постановою, яка регулює механізм надання допомоги людям з інвалідністю.
"Але справа в тому, що люди, які пережили ув'язнення і тортури, не завжди мають інвалідність, що передбачено постановою. Тому потрібно якомога скоріше забезпечити новий механізм надання допомоги", - додав він.
Правозахисник поінформував, що у лютому 2023 року у російській неволі померли двоє кримських політв’язнів - Джеміль Гафаров і Костянтин Ширінг. Це сталося через те, що окупаційна влада не переймається станом здоров’я політв’язнів.
Наразі відомо про щонайменше 180 кримських політв’язнів, серед яких кілька десятків мають хронічні захворювання, інвалідність або є літніми людьми. Багато з них отримали тривалі строки ув’язнення, їм не надають медичну допомогу. Ці люди ризикують не вийти на свободу і померти, наголосив він.
Як повідомляв Укрінформ із посиланням на постійну представницю Президента України в АР Крим Тамілу Ташеву, здоров'я 26 кримських політв'язнів нині у критичному стані.