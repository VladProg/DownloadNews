Товариство Червоного Хреста України застерегло українців щодо шахраїв, які пропонують громадянам "виплати" після сплати за "юридичні послуги".

Про це ТЧХУ повідомляє у Телеграмі, передає Укрінформ.
"Мережею поширюється неправдива інформація про нібито виплати платіжних доручень від Червоного Хреста України на банківські рахунки громадян після сплати юридичних послуг. Це шахраї, які з метою збору коштів від громадян та їх особистої інформації створили фейковий сайт «Міжнародний фонд допомоги Червоного Хреста»", - заявили в організації.
У Червоному Хресті наголошують, що не мають жодного стосунку до зазначеного сайту, не займаються виплатами таких платіжних доручень і ніколи не беруть плату за юридичні послуги. Про всі програми й грошову підтримку Червоного Хреста можна дізнатися на офіційних джерелах організації.
Як повідомлялося, понад 80% від усієї кількості звернень громадян до Департаменту кіберполіції НПУ стосуються випадків інтернет-шахрайства.