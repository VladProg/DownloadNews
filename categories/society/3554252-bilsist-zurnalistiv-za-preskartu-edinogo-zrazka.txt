Більшість працівників ЗМІ в Україні підтримують запровадження прескарти єдиного зразка для журналістів.

Про це свідчать результати опитування, проведеного фондом «Демократичні ініціативи» імені Ілька Кучеріва, передає Укрінформ.
«Більшість опитаних медіа працівників підтримує чи скоріше підтримує впровадження прескарти єдиного зразка для журналістів в Україні – 74,5%. Проти – 11%. Ще близько 14,5% не мають сформованої позиції», - ідеться в опитуванні.

Як зазначається, близько 13% респондентів заявили, що добре ознайомлені з процедурою видачі та реєстрації прескарт в окремих країнах Європейського Союзу. Більшість - 55% - щось про це знають, але докладно не ознайомлювались. 32% нічого про це не знають.
У разі запровадження єдиної прескарти для журналістів видавати її має недержавний орган. Лише 7% респондентів вважають за доцільне надати такі повноваження державі. Водночас думки респондентів розділились стосовно того, який недержавний орган мав би відповідати за цей процес. Майже 43% вважають, що це має бути орган саморегулювання журналістів, а понад 37% - коаліція медіа та журналістських організацій.
Основні переваги запровадження такої прескарти, на думку респондентів: вона дасть змогу відмежувати справжніх журналістів від людей, які такими не є, – 68,5%; журналісти будуть більше захищені під час здійснення своєї діяльності – 57%; унормування чітких критеріїв видачі й анулювання прескарт – 55%.

39% вважають, що журналісти відповідальніше готуватимуть свої матеріали та ретельніше перевірятимуть джерела, ще 38% упевнені, що це дасть змогу журналістам швидше отримувати запитувану інформацію від органів влади і недержавних організацій. На думку 11% опитаних, жодних переваг при запровадженні єдиної прескарти не буде.
У процесі впровадження єдиної прескарти опитані журналісти найбільше переймаються через можливу корупцію – 75,5%. Ще 64% говорять про появу додаткових бюрократичних формальностей, не потрібних у журналістській діяльності, а 31,5% - про збільшення можливостей тиску на журналістів. Лише 7% не бачать жодних ризиків та загроз від запровадження такої єдиної прескарти.

Як вважають 74% опитаних, щоб впровадження єдиної прескарти дало більше переваг, ніж ризиків, слід забезпечити незалежність органу, який здійснює видачу цього документа. Унормувати процес видачі і скасування прескарт за чіткими критеріями вважають за необхідне 70%. Здійснити законодавче унормування всіх прав журналістів, які отримають єдині прескарти та невідворотність покарання за порушення таких прав, – 61%. Важливою також є ретельна перевірка всіх аплікантів, які подаються на видачу прескарт, – 50,5%.
Експертне опитування фонд «Демократичні ініціативи» імені Ілька Кучеріва проводив з 28 липня до 15 серпня на замовлення Комісії з журналістської етики та за підтримки International Media Support (IMS). Загалом опитано 212 респондентів.
Як повідомляв Укрінформ, понад 40% українців довіряють ЗМІ, де працюють професійні журналісти, 12% віддають перевагу дописам блогерів.