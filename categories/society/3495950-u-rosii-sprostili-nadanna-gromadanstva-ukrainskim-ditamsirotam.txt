У росії внесли зміни в порядок надання громадянства, спростивши його надання дітям-сиротам з України.

Про це у Телеграмі повідомив радник міського голови Маріуполя Петро Андрющенко, передає Укрінформ.
"Тепер путін офіційно благословив спрощене та скорочене надання громадянства росії дітям Маріуполя. Кіднепінг на офіційному рівні", - написав Андрющенко.
Він також опублікував фотокопію відповідного наказу.

Як повідомлялося, агресія росії спричинила в Маріуполі одну з найбільших гуманітарних катастроф. Місто практично зруйноване внаслідок обстрілів. Нині у захопленому місті залишаються понад 100 тисяч мирних жителів.
Маріуполь сьогодні без нормального енерго-, водо- та газопостачання. Міський голова заявляв, що від початку російського вторгнення у місті загинули до 20 тисяч мирних жителів.
Під час евакуації з Маріуполя російські загарбники, проводячи так звану фільтрацію, почали допитувати дітей. Тих маріупольців, які не проходять фільтрацію, доправляють у колонію в Оленівці або у в’язницю «Ізоляція» в Донецьк.