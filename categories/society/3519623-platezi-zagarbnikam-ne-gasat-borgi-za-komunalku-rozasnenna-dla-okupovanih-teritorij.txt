Перерахування коштів за надані житлово-комунальні послуги на тимчасово захопленій території на рахунки підконтрольних окупаційній владі банківських установ або сплата готівкою не зараховується як оплата отриманих послуг.

Про це повідомляє Нацкомісія, що здійснює державне регулювання у сферах енергетики та комунальних послуг (НКРЕКП), передає Укрінформ.
Як зауважили у НКРЕКП, у ЗМІ поширюються повідомлення, що на тимчасово захоплених територіях самопроголошені керівники електро-, газопостачальних та комунальних підприємств запроваджують власний механізм оплати за спожиту електрику, тепло, природний газ, постачання води та водовідведення для побутових та непобутових споживачів. Представники окупаційної влади або збирають з населення готівку начебто для оплати за надані послуги, або скеровують перерахування коштів на рахунки банківських установ, що не мають ліцензій Національного банку України.
"Національна комісія, що здійснює державне регулювання у сферах енергетики та комунальних послуг, попереджає споживачів, що перерахування коштів за надані житлово-комунальні послуги на рахунки підконтрольних окупаційній владі банківських установ або сплата готівкою не зараховується як оплата. Сплата за вказані послуги має відбуватись виключно на рахунки електро-, газопостачальних та комунальних підприємств, відкриті у встановлений законодавством України спосіб", - йдеться у заяві.
Як повідомлялося, російські загарбники планують відкрити у Херсоні відділення Промзв'язокбанку, включеного до списку санкцій. Водночас вони заблокували українські фінансові установи та всі можливості завозити гривневу масу в регіон.