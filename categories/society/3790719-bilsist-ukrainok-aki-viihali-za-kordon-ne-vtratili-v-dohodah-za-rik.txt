Переважна більшість українських жінок - 73%, які перебувають за кордоном, не втратили в доходах за останній рік, у 31% доходи збільшились.

Про це повідомила виконавча директорка Київського міжнародного інституту соціології Наталія Харченко під час презентації дослідження «Передумови повернення в Україну для участі у відбудові українських жінок, які знайшли тимчасовий прихисток за кордоном», передає Укрінформ.
«Переважна більшість жінок - 73%, які перебувають за кордоном, не втратили в доходах за останній рік. 31% повідомили про збільшення доходів. У 42% опитаних доходи не змінились, у 23% - доходи зменшились», - сказала Харченко.
Вона поінформувала, що респондентки значно краще оцінюють можливості жінок в країні перебування, аніж в Україні.
За результатами дослідження, 48% опитаних вважають, що можливості отримати якісну і доступну медичну допомогу під час вагітності і пологів краще в країні перебування, 22% - в Україні.
52% краще оцінюють можливості знайти гарний дитячий садок поряд з домом у країні перебування, 19% - в Україні.
51% жінок вірять, що вони отримують більше, перебуваючи у відпустці по догляду за дитиною у країні перебування, 15% - в Україні.
10% - вважають, що в Україні можна отримати пільговий кредит на купівлю житла, натомість у країні перебування це 55%.
Опитування було проведено компанією Periscope Research у співпраці з Освітнім кластером «Мрій.Дій» (Польща) на замовлення Українського Жіночого Конгресу за підтримки проєкту U-LEAD з Європою 1-12 листопада 2023 року.
Для дослідження було опитано 800 жінок-українок з 18 країн їх перебування. Переважно з Польщі, Чехії та Німеччини, де перебуває більшість біженців з України.
Як повідомляв Укрінформ, нинішнього року за межею бідності опинилися 67% українців, констатує Інститут демографії та соцдосліджень ім. Птухи. Україна майже повернулася на рівень бідності 2001 року, втративши 20 років через розв'язану Росією війну.