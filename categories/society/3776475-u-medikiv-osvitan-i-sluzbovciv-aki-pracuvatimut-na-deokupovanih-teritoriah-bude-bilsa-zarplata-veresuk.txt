Люди з резерву працівників державних органів, освітньої та медичної галузі, які працюватимуть на деокупованих територіях України, отримуватимуть більшу зарплату та матимуть на ДОТ житло.

Про це віцепрем’єр-міністр – міністр з питань реінтеграції тимчасово окупованих територій Ірина Верещук сказала на брифінгу за результатами наради, присвяченої формуванню кадрового резерву для роботи на ДОТ, передає кореспондент Укрінформу.
«Тобто, вдвічі більша зарплата (на територіях, де ведуться бойові дії, - ред.) і в півтора раза, якщо там можливі бойові дії. І вже на місцях керівники намагаються забезпечити житлом та усім необхідним, бо це теж дуже важливо. Але, наприклад, якщо це медична галузь, то у них система відряджень є, яка вже працює», - сказала Верещук.
Як зазначила заступниця міністра охорони здоров'я Марія Карчевич, попри те, що МОЗ нині формує резерв медиків для роботи на деокупованих територіях, вже показала свою ефективність система відряджень на прифронтові території. «Ми відряджаємо медичних працівників на 2-4 тижні з ротацією. Зібрали усіх охочих по усіх регіонах країни. Це понад 1 тисяча працівників, які виявили бажання їхати на ДОТ та допомагати своїм колегам», - сказала вона.
За словами глави Мінреінтеграції, серед відомств вже є ті, які проявили себе лідерами у питанні формування кадрового резерву. «У нас уже сформувалася трійка лідерів - НАДС, МОЗ і МОН, які ведуть і показують своїм прикладом, що це можливо», - сказала Верещук.
Як зазначила голова Національного агентства з питань державної служби Наталія Алюшина, вже 2 137 охочих стати частиною кадрового резерву заповнили анкети, 1951 людину зарахували в цей резерв. Було спрощено процедуру у резерв осіб, які хочуть працювати. «Вони зазначають, де знаходяться географічно і чи готові реально розпочати роботу на деокупованих територіях. Таким чином, ми можемо одразу виявляти реальних кандидатів, які вже готові працювати», - сказала вона.
За словами заступника міністра освіти та науки Андрія Вітренка, Кабінет міністрів 17 жовтня затвердив порядок формування кадрового резерву освітян для роботи на деокупованих територіях.
Формування кадрового резерву дасть змогу заздалегідь планувати кадрове забезпечення закладів освіти на звільнених від ворога територіях. Кандидати мають звернутися до місцевого органу управління у сфері освіти: особисто або подати поштою чи електронною поштою анкету та копії необхідних документів про освіту.
Як повідомляв Укрінформ, 30 вересня Кабінет міністрів удосконалив процес подання заяв до кадрового резерву для роботи на деокупованих територіях. Охочим долучитися до кадрового резерву більше не потрібно проходити мотиваційний опитувальник і тест на загальну ерудицію. Також більше немає потреби вказувати інформацію щодо найсильніших компетенцій, особистих рис та хобі. Водночас анкета доповнена графами, що містять уточнювальну інформацію про особу, яка бажає долучитися до резерву. Це потрібно для формування статистичних даних.