Благодійний фонд "Вільна Білорусь" створить в Україні Білоруський центр національної пам’яті, який займатиметься просвітницькою, науково-дослідною та гуманітарною діяльністю.

Про це оголосив голова фонду Олексій Францкевич на пресконференції "Білоруський центр національної пам'яті: початок роботи в Україні", яка відбулася в Укрінформі.
“Сьогодні білоруси вшановують пам'ять предків, і в цей день благодійний фонд “Вільна Білорусь” обіцяє створити в Україні Білоруський центр національної пам’яті, основними напрямками діяльності якого будуть просвітницька діяльність, науково-дослідницька і гуманітарна”, - сказав він.

Францкевич пояснив, що Центр розповсюджуватиме інформацію про подвиги білоруських добровольців і внесок білорусів у перемогу над агресором, висвітлюватиме історичні події, значні для суверенітету і незалежності Білорусі, а також інформуватиме міжнародну спільноту про злочини режиму Олександра Лукашенка.
Крім того, Білоруський центр буде вивчати історію супротиву білоруського народу російській колонізації, збиратиме, аналізуватиме інформацію про представників режиму Лукашенка для приведення їх до міжнародної кримінальної відповідальності, а також аналізуватиме актуальну економічну та політичну ситуацію в Білорусі для створення умов незалежної і демократичної європейської держави.
Францкевич зазначив, що Білоруський центр національної пам’яті надаватиме допомогу близьким загиблих білорусів-добровольців, і його діяльність буде спрямовано на широку взаємодію і співпрацю з демократичною спільнотою Білорусі, що має посприяти об’єднанню проукраїнських білоруських сил і впливу на політику Білорусі.
Як повідомляв Укрінформ, на переконання члена Об'єднаного перехідного кабінету Тихановської з питань оборони та нацбезпеки Валерія Сахащика, більшість населення та армії країни виступають проти війни з Україною та за демократичний, європейський вибір Білорусі.