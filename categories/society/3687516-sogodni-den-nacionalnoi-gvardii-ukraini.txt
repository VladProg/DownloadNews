В Україні 26 березня відзначають День Національної гвардії.

Як повідомляє Укрінформ, свято встановлено згідно з Указом Президента від 18 березня 2015 року «враховуючи значення та роль Національної гвардії України у виконанні завдань із забезпечення державної безпеки та оборони держави, захисту та охорони життя, прав, свобод і законних інтересів громадян, суспільства і держави від злочинних та інших протиправних посягань, охорони громадського порядку».
Національна гвардія України як самостійна силова структура існувала з 1991 по 2000 рік. Згодом у зв’язку з загостренням ситуації в Криму та у східних регіонах України було прийняте рішення відновити Національну гвардію.
13 березня 2014 року Верховна Рада ухвалила Закон «Про Національну гвардію України», відповідно якого ця структура – військове формування з правоохоронними функціями. Базою для формування особового складу НГУ стали підрозділи Внутрішніх військ, а також добровольці.
Вже з квітня 2014 року особовий склад Нацгвардії у взаємодії зі Збройними силами України брав участь в Антитерористичній операції.
Підрозділи оперативного призначення Нацгвардії були сформовані за структурою підрозділів Сухопутних військ ЗСУ та забезпечені необхідною бронетехнікою та озброєнням.
Крім цього, Нацгвардія розвинула свою спроможність забезпечувати правопорядок та безпеку громадян у будь-якій частині України з урахуванням передового досвіду аналогічних формувань країн Європи та світу.
Нині в умовах повномасштабної війни нацгвардійці боронять цілісність і незалежність України, даючи гідну відсіч ворогу.