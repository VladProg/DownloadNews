Жінки під час війни виконують багато роботи в різних сферах, опікуючись при цьому дітьми поза професійною діяльністю. Після перемоги суспільство має зробити все можливе, аби належним чином оцінити роль жінки та нарешті змінити в законодавстві нормативи щодо різниці в оплаті праці жінок і чоловіків.

Як повідомляє Укрінформ, про це в інтерв’ю загальнонаціональному телемарафону заявила перша леді України Олена Зеленська, відповідаючи на питання щодо ролі жінок в України.
«Відразу зізнаюся - я завжди високо цінувала українську жінку, я вважаю, що у нас жінки – найкращі, і нас елементарно більше на два мільйони в Україні. У нас жінки повсюди: і в ЗСУ, жінки-волонтери, жінки-медики, жінки-вчителі, всі, хто працює, більше людей працює – це жінки. На жінок припадає ще багато того, що ми маємо робити поза своєю професійною діяльністю – це діти. І ми всі маємо про них піклуватись. Зараз все зламалось, і кожного треба годувати, з кожним треба вчити уроки – це все також ми маємо робити. Але я впевнена, що, по-перше, ми все це відчуваємо, я впевнена, що суспільство все це бачить. І ми нарешті після перемоги згадаємо про героїчність наших жінок і вже не дамо не змінити нормативи щодо різниці в оплаті плаці, а вона подекуди є 20%. І тому я впевнена, що після перемоги ми повернемось до цих питань, і вже це буде не просто якась риторична тема для дискусії, а це вже буде необхідність, тому що ми маємо показати, що ми всі разом здобули цю перемогу», - наголосила Зеленська.
Як повідомляв Укрінформ, 24 лютого російська федерація розпочала новий етап війни проти України - повномасштабне вторгнення. Російські загарбники обстрілюють та бомбардують мирні міста й села України, катують і вбивають мирне населення. США, ЄС та інші країни ввели та продовжують запроваджувати санкції проти росії.