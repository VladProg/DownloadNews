У Міністерстві охорони здоров’я нагадали громадянам, що робити у разі термічних опіків та яку домедичну допомогу необхідно надати постраждалому.

Як передає Укрінформ, про це МОЗ повідомляє у Фейсбуці.
“Що робити у разі опіків має знати кожен. Особливо під час війни, адже пожежі є неминучим супутником обстрілів наших домівок", - ідеться у повідомленні.
Зокрема медики радять, негайно зупинити контакт з джерелом опіку, тобто зняти гарячий чи обгорілий одяг та відразу обробити рану прохолодною водою чи водою кімнатної температури.
“Охолодження є ефективним, якщо триває 5-10 хв, не довше. Ділянки, які не постраждали, потрібно залишати сухими і теплими. Не можна використовувати лід та крижану воду. Не можна використовувати пантенол”, - зазначають фахівці.
Крім того, треба зняти прикраси, тісні речі, які знаходяться безпосередньо або поблизу ділянки опіку. Але не знімати сторонні домішки, які прилипли до ураженої ділянки шкіри
Якщо є в аптечці протиопікова пов’язка, краще скористатися саме нею. Вона охолоджує місце опіку, захищає рану від механічних пошкоджень та інфікування. Така пов’язка не прилипає до рани і не травмує її, забезпечує в рані середовище з постійною вологістю та температурою, здатна поглинати великий об’єм виділень. Необхідно зняти верхню захисну плівку з однієї сторони пов’язки, прикласти нею до рани, потім зняти з другої сторони і не туго зафіксувати бинтом або лейкопластиром на шкірі.
За відсутності спеціальної протиопікової пов’язки, треба прикрити рану стерильною пов’язкою з марлі/бинта, але бинтувати не туго.
Також медики радять дати постраждалому випити води, щоб зменшити інтоксикацію та уникнути зневоднення. Обов’язково дати знеболювальний лікарський засіб, наприклад, ібупрофен, парацетамол, кетанов тощо.
“Оптимальна поза для людини з опіком обличчя або очей – сидяча. Це допоможе зменшити набряк. Крім того, опіки обличчя, особливо отримані у закритому просторі, зазвичай поєднуються з ураженням дихальних шляхів (чорний язик, обгоріле волосся у ніздрях, змінений голос, утруднене дихання). За наявності пульсоксиметра (сатурація в нормі від 95-96% і вище) або контролем частоти дихання (норма 16-18 дихальних циклів за хв) ви зможете вчасно помітити наростання дихальної недостатності у постраждалого і повідомити про неї лікарів”, - підкреслили фахівці.
Медики радять громадянам телефонувати на “103”, якщо площа опіку у дорослого 10% площі тіла і більше, у дитини – 5% (площа опіків визначається: 1% = долоня постраждалого!) ІІ-ІІІ ст., або якщо опік ІІІ ст. циркулярний (не важливо, тулуба чи руки/ноги), у випадку опіків дихальних шляхів та/або органів зору.
Також звертають увагу, що пацієнти з великою площею опіків особливо схильні до перехолодження. У такому випадку необхідно запобігти втраті тепла організмом, зігріти постраждалого, накрити ковдрою, теплим одягом тощо.
Як повідомляв Укрінформ, Міністерства охорони здоров’я України та Німеччини започаткували проєкт, у межах якого пройдуть стажування для надання допомоги пацієнтам з важкими опіками 40 українських лікарів.