Національне агентство з питань запобігання корупції додало до списків потенційних кандидатів на міжнародні санкції ще 362 особи, які підтримують політику кремля, включивши до нього режисера Микиту Михалкова, рок-співаків Валерія Кіпєлова та Олександра Іванова.

Як передає Укрінформ, про це НАЗК повідомляє в Телеграмі.
НАЗК ініціює накладення санкцій на осіб, причетних до проваджень проти російських опозиціонерів за їх антивоєнні публічні висловлювання. Зокрема, до списку потрапили 8 суддів, які приймали рішення у справах проти депутата муніципального округу Красносільський Москви Олени Котьоночкіної та опозиціонера Володимира Кара-Мурзи, які відкрито засудили військову агресію проти України.
Опозиційного активіста Кара-Мурзу арештували за поширення “фейків” про російську армію. За цим звинуваченням заочно арештували й Котьоночкіну.
Також НАЗК пропонує застосувати санкції проти 14 депутатів з міста Новосибірськ, які ініціювали переслідування депутата Хельги Пирогової. Колективне звернення депутатів стало підставою для порушення кримінальної справи щодо Пирогової за статтею про “військові фейки”.
До списків потенційних кандидатів на міжнародні санкції потрапили пропагандисти, поміж яких: колишній народний депутат України, радник чотирьох українських президентів Дмитро Видрін. російське вторгнення Видрін вважає демілітаризацією та денацифікацією, висловлює свою “експертну думку” як політолог та журналіст пропагандистського порталу “Україна.ру”.
Накласти санкції також пропонується на історика Фелікса Разумовського, який поширює наративи про “ідеологію укрфашизму”, “зовнішнє управління Україною” та “злочини ЗСУ перед мирним населенням”.
До списку кандидатів також увійшов режисер Микита Михалков, який поширює абсурдні заяви про біолабораторії та спробу знищення слов'янського етносу інфікованими пташками.
Крім того, до проєкту санкційного списку включені співачка Ірина Аллегрова, яка після довгого мовчання публічно заявила, що підтримує дії російської армії, та рок-співаки Валерій Кіпєлов і Олександр Іванов, які пропагують війну на своїх концертах.
НАЗК також запропонувало включити до списків голову російського Червоного Хреста Павла Савчука. Ця організація агітує росіян іти на війну проти України та надсилає гуманітарні вантажі російським військовим.
Загалом до списків внесено вже 18,9 тис. фізичних та 4 тис. юридичних осіб.
Як повідомляв Укрінформ, 29 липня Національне агентство з питань запобігання корупції сформувало список із ще 220 потенційних кандидатів на міжнародні санкції, серед них — автор "російської весни" Єгор Холмогоров та актор-путініст Олександр Панкратов-Чорний.