Група дітей загиблих українських військових, зниклих безвісти та полонених відвідала Стамбул з пізнавально-навчальною поїздкою у рамках проєкту «Люди майбутнього».

Про це повідомляє Укрінформ із посиланням на Фейсбук Надзвичайного та Повноважного Посла України в Туреччині Василя Боднара.
“Посольство України в Турецькій Республіці спільно з Координаційним штабом з питань поводження з військовополоненими розпочало реалізацію проєкту «Люди майбутнього». Проєкт започаткований для організації пізнавально-навчальних таборів для дітей загиблих українських військових, зниклих безвісти та полонених. Його мета - всебічна підтримка та розвиток дітей, допомога їх психологічній адаптації та вихованню в дусі патріотизму та любові до Батьківщини”, - йдеться в дописі.
У рамках проєкту відбулася поїздка першої групи дітей до Стамбула, де вони відвідали туристичні місця, ознайомилися з історією, культурою та традиціями, спортивними досягненнями Туреччини, а також дізналися про сучасні технологічні проєкти.
“Дитячі спогади часто лишаються з нами на все життя. Дуже вірю, що відвідання палаців Топкапи, Долмабахче, Ая-Софії, прогулянка Босфором чи площею Таксім залишаться в памʼяті наших дітей та нагадуватимуть про яскраві моменти знайомства з Туреччиною. Нагода потримати легендарний «байрактар» за крило випадає небагатьом, нам і це вдалося реалізувати!” - написав посол.

Дипломат наголосив, що проєкт “Люди майбутнього” є маленькою частиною великої справи зі створення для українських дітей, які вимушені пройти через далеко недитячі переживання, спричинені російською агресією, можливостей пізнати нове, розширити світогляд, а найголовніше - допомогти їхній психологічній реабілітації.
Як повідомляв Укрінформ, маленькі українці з Одеси - міста-побратима Стамбула, мали тижневий відпочинок у Туреччині на запрошення мерії турецького мегаполісу, і, як подарунок до Дня Незалежності України, їм організували відвідання виробничих потужностей компанії Baykar.