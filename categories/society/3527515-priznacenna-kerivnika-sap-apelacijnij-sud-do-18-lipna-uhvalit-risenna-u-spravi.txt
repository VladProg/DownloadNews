Шостий апеляційний суд до 18 липня ухвалить рішення за скаргою комісії з обрання керівництва Спеціалізованої антикорупційної прокуратури та Офісу генпрокурора на рішення Окружного адмінсуду Києва стосовно скасування порядку роботи цієї комісії.

Про це у коментарі Укрінформу повідомили у суді.
“Колегія суддів у цій справі під головуванням Ігоря Федотова 18 травня призначила цю справу у письмовому провадженні, тобто судді ухвалять рішення без виходу у судове засідання. У них є два місяці з моменту відкриття провадження”, - сказала працівниця суду.
Як повідомляв Укрінформ, 20 грудня 2021 року Окружний адміністративний суд міста Києва частково задовольнив позов колишнього керівника підрозділу детективів Національного антикорупційного бюро Олександра Карєєва стосовно скасування порядку роботи конкурсної комісії з обрання керівництва САП.
20 січня комісія з обрання керівництва САП і Офіс генпрокурора оскаржили це рішення ОАСК.
Як відомо, 21 грудня комісія за результатом конкурсу оголосила рейтинг кандидатів на посаду очільника відомства і його заступника, а також керівника п’ятого відділу. Проте офіційно, рішенням комісії, цей рейтинг затверджений не був.
Відповідно до рейтингу, серед кандидатів на посаду керівника САП детектив Національного антикорупційного бюро Олександр Клименко набрав 246 балів, а прокурор Офісу генпрокурора Андрій Синюк - 229 балів.
Частина членів конкурсної комісії з обрання керівництва САП не з’являються на засідання, де мають офіційно затвердити результат конкурсу, посилаючись на згадане рішення ОАСК і відсутність остаточного рішення Шостого апеляційного суду.