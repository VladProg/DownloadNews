В Україні на сьогодні працевлаштовано 17% людей з інвалідністю.

Про це повідомила виконавчий директор громадської спілки «Ліга сильних» Дар’я Сидоренко під час круглого столу в Медіацентрі Україна – Укрінформ.
«Зараз у нас працевлаштовано 17% людей з інвалідністю… Наша мета - через 5 років мати 50% працевлаштованих людей з інвалідністю», – сказала вона, зауваживши, що це середній показник по європейських країнах.
Сидоренко також наголосила на необхідності стимулювати людей з інвалідністю бути працевлаштованими, а роботодавців та державну систему - працевлаштовувати таких громадян.
Експерт акцентувала на тому, що це має бути комплексна робота на різних рівнях, не лише законодавчому.
Вона виділила декілька загальних кроків для реалізації працевлаштування осіб з інвалідністю.
«Перше – це зміна законів. Друге – це зміна урядових нормативно-правових актів, наприклад порядок виділення коштів на компенсацію робочих місць. Третє – це робота з центрами зайнятості для того, щоб працівники розуміли і знали, як комунікувати з людьми з інвалідністю», – підкреслила експерт.
Важливою складовою змін, на її думку, є затвердження місцевих і державних програм, які би сприяли перекваліфікації, перенавчанню людей з інвалідністю, а також програм, які стимулюватимуть роботодавців працевлаштовувати людей з інвалідністю, що могло б вирівняти їх конкурентну спроможність.
Окрім того, потрібно працювати з міжнародними інституціями, запитувати міжнародну технічну допомогу для фінансування відповідної реформи.
«Мені здається, що в цьому контексті варто працювати з поширенням інформаційних та комунікаційних кампаній, які би переконували, що люди з інвалідністю можуть працювати, що роботодавці можуть працювати з людьми з інвалідністю, що люди з інвалідністю можуть започатковувати свій бізнес і показувати абсолютно інші нові стандарти», - зазначила Сидоренко.
Як повідомлялося, кількість осіб з інвалідністю в Україні сягає майже 2,7 мільйона.