Після Революції Гідності зросла кількість звернень громадян до Галузевого державного архіву Служби безпеки України стосовно інформації про репресованих родичів.

Про це розповів директор архіву Андрій Когут під час круглого столу в Укрінформі «Справа Шухевича». Презентація соціологічного опитування та наукового дослідження про генерала УПА».
«У нас 2014 рік став переломним моментом, коли почали дуже часто звертатися молоді люди, у яких рідні були репресовані або брали участь в антирадянському спротиві. Це вже їх не третє покоління, а четверте. Вони розповідали, що в родині взагалі довгий час не згадували, що хтось був репресований або брав участь в антирадянському спротиві», - сказав він.
«Якраз 2014 рік став переламним моментом, коли в сім’ях почали це згадувати. Тому сподіваюся, що з кожним роком звернення до архіву СБУ будуть зростати», - додав Когут.
За його словами, увесь масштаб репресій комуністичної влади проти українців і їх спротив залишається не до кінця вивченим і усвідомленим. У цьому зв’язку Когут закликав звертатися до Галузевого архіву СБУ за інформацією стосовно своїх рідних і, таким чином, прояснити минуле своєї родини та спростувати радянські антиукраїнські міфи.
Як повідомляв Укрінформ, на початку вересня база даних «Український мартиролог XX ст.» поповнилася картками ще про 1414 репресованих осіб, у тому числі 41 фотодокументом.