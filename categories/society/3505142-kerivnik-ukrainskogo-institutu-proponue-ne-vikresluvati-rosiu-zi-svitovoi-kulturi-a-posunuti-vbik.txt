Генеральний директор Українського інституту Володимир Шейко пропонує не викреслювати росію із світової культури, а тимчасово посунути вбік на користь України.

Про це Шейко сказав в інтерв'ю Укрінформу.
На запитання, чи не є одним із дієвих механізмів викреслювання з інформаційного простору російської культури, він відповів, що "на користь Україні зіграла і пресконференція російського режисера Кіріла Сєрєбрєннікова в Каннах. До його постаті була велика увага, але вона не затьмарила Україну. Навпаки, він дискредитував себе спробою відбілити репутацію російського олігарха Абрамовича, закликом зняти з нього санкції, закликом підтримувати російських військових, які їдуть в Україну вбивати, ґвалтувати і красти, та їхні родини".
Як наголосив гендиректор Українського інституту, в заклику до призупинення культурної співпраці з росією "немає нічого про викреслювання або заборону - це не працює. Ми не збираємося скасувати російську культуру як таку, бо розуміємо, що це неможливо і світ на це ніколи не погодиться".
На його переконання, чим радикальнішим є заклик до бойкоту, тим більш негативну реакцію він отримує. Навіть директор Каннського кінофестивалю Тьєррі Фремо, нагадав Шейко, назвав українців, які вимагали прибрати фільм Сєрєбрєннікова з конкурсної програми, "радикалами" й "ультра".
Він пропонує пояснювати позицію виважено, "говорити, що це не заклик викреслити росію із світової культури, а заклик тимчасово посунути росію вбік на користь України. Дати нам змогу розповісти про себе. Це можливість, якої ми дуже довго не мали, зокрема через зусилля росії".
Другим меседжем, який Україна має доносити, переконий керівник інституту, є те, "сьогодні російська культура не має для світу жодної доданої цінності. Як і держава росія не має доданої цінності - бо вона нищить усе, на чому цей світ будувався попередні 80 років. Російська культура, як класична, так і сучасна, виявилася абсолютно безпорадною, аби запобігти трагедії нищення України і радикалізації російського суспільства. Вона неспроможна подивитись на себе у дзеркало, осмислити відповідальність росії за всі її злочини".
Класична російська культура, заявив Шейко, "просякнута імперськістю, прославленням війни, виховуванням нетерпимості, зверхності, ксенофобії до інших народів, покірності перед владою й обставинами. Дивовижно, що на Заході її досі вважають "гуманістичною".
Він підкреслив, що велика частка російської культури просякнута наративами, які і призвели до того, що 80% російського суспільства підтримує політику путіна і схвалює війну в Україні.
За допомогою культури як інструменту впливу росія продовжує свою неоколоніальну боротьбу проти України, зазначив Шейко.
За його словами, за кордоном треба говорити про те, що "світ має розплющити очі і критично подивитися на те, що таке насправді сучасна росія. У Франції, Німеччині, Італії - колишніх колоніальних імперіях - прийнято захоплюватись "великою російською культурою". Але критично перепрочитати її, позбутися ілюзій, визнати власну відповідальність - охочих небагато".
Тому, вважає Шейко, краще взагалі утриматися від презентації російської культури, поки триває війна, до повної деокупації території України включно із Кримом і Донбасом.
Як повідомлялося, Український інститут був створений розпорядженням Кабінету Міністрів від 21 червня 2017 року. Є державною установою, яка представляє українську культуру у світі та формує позитивний імідж України за кордоном. Інститут належить до сфери управління МЗС України.