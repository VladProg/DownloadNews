Православна церква України дозволила святкувати Різдво 25 грудня, якщо бажання висловлять настоятель та громада.

Про рішення, ухвалене на засіданні Священного Синоду Української православної церкви (Православної церкви України), повідомляє ПЦУ на сторінці у Фейсбуці, передає Укрінформ.
"Там, де для цього існують пастирські обставини та засвідчується бажання вірних, як виключення дозволити за рішенням настоятеля та громади 25 грудня 2022 р. звершити богослужіння за чином свята Різдва Христового з подальшим поданням через єпархіальні управління до Київської Митрополії письмової інформації про число учасників такого богослужіння. У разі звершення такого богослужіння його учасники в цей день звільняються від обмежень посту", - йдеться в повідомленні.
Зазначається, що підставою для ухвалення рішення стали численні запити від вірян і дискусія, що точиться всередині церкви та суспільства. Водночас ПЦУ зауважує, що цей крок дозволить вивчити "реальні церковні потреби в здійсненні найближчим часом календарних змін".
Як повідомлялося, 7 січня православні церкви, а також УГКЦ святкують Різдво Христове за юліанським календарем. Римо-католицька церква, більшість протестантських церков і православних церков світу святкують Різдво 25 грудня.
Предстоятель Православної церкви України, митрополит Київський і всієї України Епіфаній у січні цього року прогнозував проведення церковної календарної реформи через десять років.
Фото: pomisna.info