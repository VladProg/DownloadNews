Новопризначений суддя Конституційного Суду України Олександр Петришин склав присягу.

Як передає Укрінформ, про це Голова Верховної Ради Руслан Стефанчук повідомив у Фейсбуці.
“Мав честь бути на урочистій церемонії складення присяги суддею Конституційного Суду України Олександром Петришиним”, - написав Стефанчук.
Він нагадав, що Петришин призначений на посаду судді КСУ указом Президента України Володимира Зеленського.

Стефанчук висловив переконання, що своїми знаннями Петришин посилить таку важливу державну інституцію.
“Із початку війни третій суддя КСУ складає присягу. І дуже важливо, що у цей надскладний час Конституційний Суд України продовжує працювати та виконувати свою частину державної роботи”, - додав Стефанчук.

За словами Голови ВР, Петришин - доктор юридичних наук, професор та академік Національної академії правових наук України.
Як повідомляв Укрінформ, 26 листопада 2021 року Зеленський призначив Оксану Грищук і Петришина на посади суддів Конституційного Суду України.

Наприкінці листопада Конституційний Суд відтермінував приведення їх до присяги.
19 травня цього року Грищук склала присягу під час спеціального пленарного засідання КСУ.
Фото: Руслян Канюка