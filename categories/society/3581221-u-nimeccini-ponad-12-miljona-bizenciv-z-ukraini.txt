У Німеччині у статусі біженців перебуває понад 1,2 млн громадян України.

Про це повідомила пресслужба Офісу уповноваженого Верховної Ради з прав людини за результатами зустрічі делегації Офісу омбудсмена з командою посольства України в ФРН, передає Укрінформ.
Зазначається, що під час зустрічі обговорювалося дотримання прав українських біженців у Німеччині.

Зокрема, представники Секретаріату уповноваженого повідомили про основні проблеми, з якими звертаються до омбудсмена українці, які проживають за кордоном. Також наголошувалося на важливості надання українцям оперативної допомоги з консульським обслуговуванням, зокрема в частині оформлення або відновлення паспортних та інших документів для осіб з тимчасово захоплених територій.
Своєю чергою представники посольства поінформували про надзвичайно велику кількість осіб, які звертаються до диппредставництва для отримання консульських послуг у зв’язку із повномасштабним вторгненням рф в Україну.
На зустрічі йшлося також про відкриття в майбутньому культурного центру для українців у Німеччині, а також чотирьох українських шкіл.
Фото: CTK Photo