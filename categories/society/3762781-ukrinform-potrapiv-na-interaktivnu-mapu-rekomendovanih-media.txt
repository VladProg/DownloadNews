На інтерактивну Мапу рекомендованих медіа було внесено 142 українських ресурси, серед яких й Укрінформ.

Презентація Мапи рекомендованих медіа відбулась в Укрінформі.
"Мапа рекомендованих медіа - це результат багаторічної роботи Інституту масової інформації та “Детектор медіа” в сфері моніторингу якості українських медіа. ІМІ вже багато років складає "Білий список" онлайн-медіа, який зарекомендував себе як дуже хороший інструмент, щоб аудиторія могла мати такий дороговказ, де вони можуть брати якісну, достовірну інформацію та яким медіа вони можуть довіряти. І зараз ця Мапа є новим кроком у цьому процесі", - сказала директорка ГО “Детектор медіа” Галина Петренко.

Вона зазначила, що, окрім онлайн-медіа, на Мапі представлені телеканали та радіокомпанії. За її словами, на першому етапі до участі в проєкті подалося понад 200 регіональних медіа, які оцінювались за трьома критеріями: прозорість, дотримання професійних стандартів і журналістської етики.
"Крім тих медіа, які подались, ми, користуючись власним досвідом та розумінням медіаландшафту, теж брали певні медіа, які варті уваги. І ми їх оцінювали. Це не означає, що ми їх одразу включали, ми дивилися на те, як вони зараз працюють", - зауважила Петренко.
Вона додала, що Мапа буде періодично оновлюватися, тому українські медіа можуть подаватися на оцінювання.
Виконавча директорка ГО “Інститут масової інформації” Оксана Романюк зазначила, що цим проєктом хочуть підтримати якісні та незалежні медіа. "Дуже багато медіа закрилося в результаті російської агресії. І ми сподіваємося, що цей проєкт зробить медіа видимими. Видимими для рекламодавців, для донорів", - сказала вона.

За її словами, дуже важливо, щоб регіональні медіа були якісними та могли інформувати свою аудиторію. Вона підкреслила, що ті медіа, які мають певні недоліки, були поінформовані про це, тож у майбутньому можуть виправити свої помилки і згодом потрапити на Мапу.
Також Романюк підкреслила, що для Мапи не розглядалися розслідувальні медіа, бо для їх оцінки потрібна специфічна методологія."Ми плануємо з експертами таку методологію напрацювати, і надалі ми додамо ці медіа", - сказала виконавча директорка ІМІ.

Мапа включає 101 онлайн-медіа, 24 радіо та 48 телеканалів у 24 областях України та АР Крим. Найбільше рекомендованих медіа — у Київській області, це 12 національних і 4 регіональні медіа.
Перелік став результатом моніторингу та оцінки, яку провели медіаексперти, аналітики та юристи Інституту масової інформації та "Детектора Медіа".
Переглянути мапу можна за посиланням.
Як повідомлялося, з початку повномасштабного вторгнення 233 медіа припинили роботу через війну Росії проти України.