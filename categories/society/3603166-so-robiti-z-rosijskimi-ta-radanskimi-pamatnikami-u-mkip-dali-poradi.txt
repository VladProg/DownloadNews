Пам'ятники та монументи, пов'язані із російською та радянською імперською історією, варто цілісно представляти у музейних просторах із відповідними супровідними матеріалами.

Якщо цілісне переміщення технічно неможливе, рекомендується закрити ці об'єкти тимчасовими конструкціями до подальшого розв'язання питання. Як передає Укрінформ, про це повідомляє пресслужба Міністерства культури та інформаційної політики (МКІП).
Згідно з повідомленням, пам'ятники, що уславлюють осіб - реалізаторів імперських або радянських наративів, за художньої та історичної цінності необхідно доправляти в музеї або закривати на місці тимчасовими конструкціями, аби уникнути актів вандалізму.
Одним із варіантів тимчасового експонування артоб`єкта в міському публічному просторі може бути його критичне осмислення за допомогою мистецьких засобів, інформаційних табличок, що має відбуватись із залученням професійної художньої спільноти на конкурсній основі.
Стосовно меморіалів загиблим у Другій світовій війні МКІП насамперед рекомендує усунути маркери радянської мілітаристської пропаганди, зокрема, замінити термін "Велика вітчизняна війна" на "Друга світова війна", дати "1941–1945" на "1939–1945", а також усунути написи "радянська батьківщина" і "радянський народ".
Водночас міністерство закликає місцеві громади дбати про такі пам'ятники та застосовувати їх у просвітницькій роботі задля підкреслення героїзму українців і приналежності України до кола націй-переможниць. Це протидіятиме російському міфу, коли перемога у війні приписується лише росіянам.
МКІП наголошує, що підтримує рішучість органів місцевої влади щодо виконання вимог закону "Про засудження комуністичного та націоналістичного (нацистського) тоталітарних режимів та заборону пропаганди їхньої символіки", але підкреслює, що питання демонтажу та перенесення монументальних об'єктів перебуває у правовому полі та має вирішуватися відповідно до чинного законодавства у сфері охорони культурної спадщини.
Основним нормативно-правовим актом на врегулювання питань збереження пам’яті та пам’яток про перемогу над нацизмом і фашизмом у Другій світовій війні 1939–1945 років є закон "Про увічнення перемоги над нацизмом у Другій світовій війні 1939–1945 років". Він передбачає, що шанобливе ставлення до пам’яті про перемогу над нацизмом і фашизмом у Другій світовій війні 1939–1945 років, про ветеранів тієї війни, учасників українського визвольного руху та жертв нацизму є обов’язком держави та громадян України. Наруга над пам’ятками Другої світової війни 1939–1945 років, їх руйнування або знищення передбачають відповідальність згідно із законом.