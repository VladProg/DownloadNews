Прокурори Луганської обласної прокуратури скерували до суду обвинувальний акт стосовно так званого «голови ЛНР», якого підозрюють у злочинах проти основ національної безпеки України.

Як передає Укрінформ, про це повідомляє Офіс генерального прокурора.
Йому інкриміновані умисні дії з метою зміни меж території та державного кордону України, публічні заклики до їх вчинення за попередньою змовою групою осіб, а також участь в організації і проведенні незаконного референдуму на тимчасово окупованій території (ч. 2 ст. 110, ч. 2 ст. 28 ч. 5 ст. 111-1 Кримінального кодексу України).
Розслідування встановило, що з 2018 року обвинувачений після так званих «чергових виборів» став очолювати незаконно створену псевдореспубліку.
20 вересня 2022 року «голова ЛНР» підписав фейковий закон «Про референдум "ЛНР" з питання входження до складу Російської Федерації на правах суб’єкта РФ».
Він систематично заявляв у пропагандистських місцевих і російських ЗМІ про необхідність приєднання «республіки» до країни-агресора.
На основі «документа» організовано підготовку постановчого волевиявлення, яке пройшло на тимчасово захопленій ворогом частині Луганщини.
Після оприлюднення «результатів» незаконного референдуму обвинувачений звернувся до президента Росії з пропозицією про прийняття «ЛНР» до складу Російської Федерації.
30 вересня 2022 року так званий «голова ЛНР» під час зустрічі з президентом РФ підписав незаконний договір про «приєднання» тимчасово захопленої території Луганської області до Росії, чим порушив територіальну цілісність України у кордонах, визначених Конституцією України.
Обвинувачений активно здійснює антиукраїнську діяльність, видає та підписує юридично «документи» та співпрацює з росіянами.
Спеціальне досудове розслідування здійснювали слідчі Головного управління СБУ в Донецькій та Луганській областях.
Як повідомлялось, у жовтні 2022 року Служба безпеки України повідомила так званому «голові ЛНР» Леоніду Пасічнику підозру в посяганні на територіальну цілісність та недоторканність України.