Працівники поліції від початку повномасштабного вторгнення рф в Україну отримали близько пів сотні заяв про сексуальні злочини російських загарбників.

Про це під час брифінгу у Медіацентрі Україна – Укрінформ повідомила заступниця міністра внутрішніх справ України Катерина Павліченко.
«Тільки до підрозділів Національної поліції надійшло близько пів сотні звернень про сексуальні злочини окупантів. Зокрема, це такі регіони, як Донеччина, Запоріжжя, Київщина, Луганщина, Харківщина, Херсонщина і Чернігівщина», - зазначила Павліченко.
За її даним, відкрито 16 кримінальних проваджень за фактами сексуального насильства російських загарбників над українцями. Вона додала, що інформація про інші факти ще перевіряється, встановлюються потерпілі та збираються відповідні докази.
Як сказала Павліченко, підрозділи Нацполіції, зокрема, мають уже підтверджену інформацію про зґвалтування неповнолітніх дівчат, також є підтверджені факти зґвалтування і жінок старшого віку.
Заступниця міністра внутрішніх справ також повідомила, що зараз в Україні працює 3 спеціалізовані поліцейські групи, які займаються питаннями фіксації, виявлення і документування сексуальних злочинів росіян щодо мирних українців.
«Зокрема, з 18 квітня на Київщині, з 10 травня – на Сумщині, з 31 травня – на Харківщині. І спеціалізовані вони саме тому, що їхня робота направлена на фіксацію, виявлення і документування саме от таких сексуальних злочинів щодо мирного населення», - сказала Павліченко.
За її словами, до складу цих груп входять поліцейські, які мають досвід роботи з домашнім насильством, а також ювенальні поліцейські, які мають досвід роботи з дітьми, залучаються і психологи.
«Сексуальне насильство не розглядається більше як неминучий побічний ефект війни. Світова спільнота розуміє, що це - злочини, яким можна і потрібно запобігти, і покарати винних відповідно до норм міжнародного права», - заявила заступниця міністра.
За її словами, МВС наразі тісно співпрацюємо з різними правоохоронними структурами і міжнародними організаціями та з громадськими організаціями, які також допомагають документувати і збирати всі ці докази.
Як повідомлялося, 24 лютого рф розпочала новий етап війни проти України – повномасштабне вторгнення. російські загарбники обстрілюють та бомбардують мирні міста й села України, катують і вбивають мирне населення. Сили оборони України чинять запеклий опір російським військам.
Фото: П.Багмут