Росія перетворила перший день літа на трагедію в Україні, діти є найбільшими жертвами війни.

Про це заявила дружина Президента Олена Зеленська під час онлайн-виступу на форумі «Родина для кожної дитини», повідомляє кореспондент Укрінформу.
«Сьогодні - перший день літа. День, якого завжди так чекають діти і дорослі. І день, який зусиллями Росії знову перетворився на трагедію. Дитячий плач серед ночі, сирен – це найбільш тяжке враження від війни для кожного батька, для кожної матері. Це неймовірно боляче, коли ти не можеш захистити власну дитину від загрози. Діти – це найбільші жертви війни, бо вони найбільш залежні від дорослих, від обставин. І саме на прикладі дітей зрозуміла вся ненормальність, нелюдськість цього нападу», - наголосила перша леді.

Відео: телеграм-канал Олени Зеленської
Вона підкреслила, що ніхто не має ставати жертвою, особливо діти, які довіряють дорослим і світу. Діти не повинні гинути під завалами будинків, як ті, яких ми втратили впродовж цього року в Умані, Дніпрі, Запоріжжі, Херсоні та інших містах, вони не мають втрачати кінцівки чи ставати жертвами викрадення.

Зеленська нагадала, що лише за офіційними даними росіяни викрали понад 19 тисяч українських дітей.
Дружина Президента заявила, що діти не повинні ставати сиротами і вимушеними переселенцями, плакати за домом, рідними, друзями, покинутими речами.
Перша леді розповіла, що відновити моральний стан постраждалих дітей намагаються за найкращими психологічними програмами, і це працює. Але усього цього просто не мало статися, наголосила вона.
«За місяці вторгнення наші діти навчилися відрізняти вибухи і постріли за звуками, робити уроки і спати у бомбосховищах. Навіть у дитсадочку вони вивчають мінну безпеку… І це не те, що всі ми, батьки, бажали б для своїх дітей, не таких знань та навичок. Ми не думали, що в сучасному світі їм буде треба боротися за виживання. Але я впевнена, що ми зробимо все, щоб вони вижили, щоби попри все вірили в себе, у світ, щоб вони перемогли. І вони перемагають кожного дня, коли просто посміхаються до нас. Україна – це вони, наші діти. І все обов’язково буде Україна», - додала Зеленська.
Як повідомлялося, у ніч проти 1 червня внаслідок російського ракетного удару по Києву загинуло троє людей, у тому числі дитина.