Центр стратегічних комунікацій та інформаційної безпеки розкрив шахрайську кампанію у Фейсбуці про нібито грошові виплати для українців.

Як передає Укрінформ, про це Центр стратегічних комунікацій повідомив у Телеграмі.
«У соцмережі запустили шахрайську кампанію - під виглядом грошових виплат для українців, постраждалих від війни, аферисти видурюють особисті дані та обчищають банківські карти», - йдеться в повідомленні.
Центр стратегічних комунікацій відстежив подібні рекламні повідомлення у Фейсбуці від 1 травня до 31 липня.
Як зазначається, це вказує на досить велику тривалість кампанії, а максимальний пік її припав на липень. До того ж аналіз Фейсбук-сторінок, на яких виявлено запуск такої реклами, вказує на залученість їх до єдиної спільної мережі. Частина мережі вже заблокована у Фейсбуці, але багато зі сторінок все ще активні.
«Такі рекламні повідомлення опубліковані у різний час, з різних сторінок та начебто від різних імен (Володимир Зеленський, Міністерство соціальної політики тощо), проте всі з одним посилом - «грошові виплати для українців». Тільки справжня мета шахраїв зовсім не надати кошти, а навпаки привласнити собі чужі», - ідеться в повідомленні.
У Центрі стратегічних комунікацій повідомили, як діють злочинці.
«Українець клює на рекламу, а шахраї, надають йому посилання, за яким потрібно вказати прізвище, ім’я та останні шість цифр банківської картки. Далі вже діло техніки. Пам’ятайте! Номер картки, CVV-код, чи PIN-код – це особисті дані, які не можна нікому повідомляти», - підкреслили у Центрі.
Як повідомляв Укрінформ, у липні Державна служба спеціального зв’язку та захисту інформації попередила про масову розсилку небезпечних електронних листів із темою «Остаточний платіж».