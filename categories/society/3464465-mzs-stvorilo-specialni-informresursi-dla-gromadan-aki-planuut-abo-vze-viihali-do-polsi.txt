Міністерство закордонних справ України спільно з Інститутом когнітивного моделювання та командою Romanuke створили сайт, завдяки якому українці, які через війну були вимушені або ще планують виїхати до Польщі, можуть отримувати усю необхідну інформацію про виїзд.

Також запрацював телеграм-бот UAHelpBot, повідомила пресслужба МЗС, передає Укрінформ.
Завдяки новому сайту та чат-боту, громадяни України зможуть знайти актуальну інформацію щодо умов перетину кордону для дорослих та дітей, умов перебування в Польщі, докладну інформацію щодо отримання документів та відповідного статусу — біженця або тимчасового захисту. Сайт стане у пригоді тим, хто шукає роботу, дасть роз’яснення, як отримати медичну та фінансову допомогу, як знайти садок і школу для дітей тощо.
На сайті та в чат-боті можна знайти всі необхідні контакти гарячих ліній, центрів допомоги та фондів, які надають підтримку українцям у Польщі.
Щоб залишатися на зв'язку, допомогти надалі адаптуватися українцям, на сайті пропонується пройти опитування. Надалі на основі отриманих соціологічних даних держава запустить додаткові проєкти для українців у Польщі.
Сайт: https://uahelp.today/
Як повідомлялося, від початку війни до Польщі виїхали понад 2,6 млн українців.