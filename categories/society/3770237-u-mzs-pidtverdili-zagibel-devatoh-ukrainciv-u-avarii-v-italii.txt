У дорожньо-транспортній пригоді, яка сталася 3 жовтня на трасі А4 у передмісті Венеції, за уточненими даними, загинули дев'ятеро українців, ще шестеро травмовані.

Про це Укрінформу повідомив речник МЗС Олег Ніколенко.
"Станом на зараз поліція Венеції підтвердила загибель дев‘ятьох українців та поранення шістьох", - зазначив він.
Речник МЗС поінформував, що українські консули сьогодні відвідають в лікарнях постраждалих громадян, ознайомляться із їхнім станом та нададуть їм необхідну консульську допомогу.
Як повідомлялося, 3 жовтня поблизу італійського міста Венеції після падіння з естакади розбився автобус, внаслідок чого загинув 21 пасажир. В аварії, яка сталася в Местре, передмісті Венеції, вижило 15 осіб.
Раніше в МЗС України підтвердили, що серед жертв смертельного інциденту були четверо українців.
Фото: EPA