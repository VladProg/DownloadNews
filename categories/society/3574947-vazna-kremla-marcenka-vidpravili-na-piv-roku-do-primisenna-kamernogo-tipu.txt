Олександр Марченко, український політв'язень у росії, який відбуває термін у колонії суворого режиму №8 в улан-уде (бурятія), у вересні на пів року відправлений у ПКТ (приміщення камерного типу).

Про це дружина політв'язня Катерина повідомила кореспондентові Укрінформу.
«Мені стало відомо, що у вересні Олександра відправили до ПКТ аж на цілих пів року, тобто до березня 2023 року! Отже, весь цей час телефонного зв’язку з ним точно не буде, бо умови ПКТ цього не передбачають. Щобільше, йому забороняють зв’язуватися навіть з адвокатами», - сказала Катерина.
У листі чоловік повідомив їй, що йому необхідно провести обстеження в ендокринолога та в окуліста, бо дуже «впав зір». «Олександр пише, що дуже сумує за родиною та своєю Батьківщиною, особливо зараз. Підтримувати сили для внутрішньої боротьби йому допомагають фізичні вправи, книги та листи. Особливо листи від незнайомих людей, які нагадують йому, що він не сам на сам з цією жорстокою репресивною системою», - зазначила дружина політв’язня.
ПКТ — спеціальне приміщення, камера з більш суворим режимом утримання, в яке переводять в порядку дисциплінарного стягнення.
Нагадаємо, раніше повідомлялося, що наприкінці липня Олександр Марченко отримав з надуманих приводів 45 діб штрафного ізолятора.
Як повідомляв Укрінформ, Олександра Марченка 17 грудня 2018 року затримало «мдб днр». Два місяці він перебував у донецькій «Ізоляції», де зазнав тортур. Згодом чоловіка передали до росії представникам фсб. 26 листопада 2020 року Марченка, звинуваченого у рф у "переміщенні продукції військового призначення" та "шпигунстві", засудили до 10 років позбавлення волі.
16 листопада верховний суд рф залишив вирок українському політв'язню без змін. Після засідання верховного суду політв'язня етапували до улан-уде (бурятія). До етапування до москви на засідання вс рф він відбував покарання у ВЧ-14 у краснодарі.
Свого часу у Марченка було видалено щитовидну залозу, тому для підтримки життєдіяльності йому необхідно регулярно приймати гормональні препарати.
Правозахисний центр "Меморіал" визнав Марченка політв'язнем.