Національний комітет по правах людини держави Катар та Офіс омбудсмана України напрацювали шляхи майбутньої співпраці.

Про результати поїздки до Катару Уповноважений Верховної Ради України з прав людини Дмитро Лубінець повідомив у Телеграмі, передає Укрінформ.
"До Катару прибув із конкретними запитаннями, підготовленими до кожної зустрічі, під час яких ми шукали шляхи практичного розв'язання проблемних питань. Серед головних тем – захист прав українських дітей. А один із ключових векторів – повернення депортованих і примусово переміщених Росією маленьких українців. У межах зустрічей також розповів про діяльність Офісу омбудсмана та роботу Центру захисту прав дитини", - написав він.
Лубінець повідомив, що під час двосторонніх зустрічей з державним міністром з питань міжнародного співробітництва Лолвою Рашид Аль-Хатер, заступником голови Національного комітету по правах людини доктором Мохаммедом бін Сейф Аль-Куварі й заступником генерального директора організації Qatar Charity Навафом Аль-Хаммаді було порушено тему незаконного затримання росіянами цивільних громадян на тимчасово окупованих територіях України. Під час обговорення омбудсман наголосив на необхідності міжнародної допомоги у справі повернення громадян України.
За словами Лубінця, на зустрічах також йшлося про гуманітарні проблеми, які з’явилися в Україні внаслідок повномасштабного вторгнення РФ.

"Спільно з представником Національного комітету по правах людини Держави Катар обговорили шляхи майбутнього співробітництва між нашими інституціями. Варто зауважити, що на відміну від багатьох партнерів, зустрічі в Катарі сьогодні відрізнялися напрацюванням практичних реалізацій", - підкреслив омбудсман.
Омбудсман подякував партнерам за співпрацю, а також запросив їх відвідати Україну.
Як повідомляв Укрінформ, омбудсман у Саудівській Аравії закликав допомогти Україні повернути дітей, яких депортувала Росія.