Попередньо визначено мережу пунктів для складання НМТ (національного мультипредметного тесту), проте залежно від ситуації такі пункти будуть додавати по всій території України.

Про це повідомив в ефірі національного телемарафону міністр освіти та науки Сергій Шкарлет, повідомляє кореспондент Укрінформу.
«16 травня 2022 року наказом МОН ми визначили перелік населених пунктів по всій території України, які були сформовані за попередніми звітами голів військових адміністрацій кожної з областей, і визначили мережу тимчасових екзаменаційних центрів для проведення НМТ. На жаль, на той час Донецька, Луганська, Херсонська, Харківська області та АР Крим не потрапили в цей перелік. Але на сьогодні ми готуємо зміни стосовно Харківської області, тому що було заявлено про готовність деяких регіонів, деяких населених пунктів до проведення НМТ. Тому ми внесемо зміни. І так само, залежно від коригування безпекової ситуації на території України, ми можемо додавати такі пункти тестування по всій країні», - сказав Шкарлет.
Водночас він нагадав, що 20 травня розпочинається дуже важливий етап для учасників національного мультипредметного тесту і для всіх абітурієнтів, які виявили бажання вступати до закладів вищої освіти України.
«А таких, за статистикою, на сьогодні більш ніж 360 тисяч абітурієнтів, які зареєструвалися на сайті Українського центру оцінювання якості освіти. До 7 червня включно триватиме етап підтвердження участі у національному мультипредметному тесті, і абітурієнти матимуть можливість обрати пункт тестування. Ті випускники, які з 20 травня по 7 червня не матимуть змоги підтвердити свою участь у НМТ, не зможуть взяти участь в основній сесії. Але ми розуміємо, що безпекова ситуація в деяких регіонах, у тому числі й тимчасова окупація, накладає відбиток на сьогоднішнє життя українців. Тому ми будемо організовувати ще додаткові сесії. І саме в період з 21 червня по 7 липня 2022 року буде додаткове підтвердження по кабінетах участі у додаткових сесіях», - зазначив міністр.
Як повідомляв Укрінформ, за кордоном будуть створені тимчасові екзаменаційні центри, де українці, які вимушено покинули свою Батьківщину через війну, зможуть скласти НМТ, аби вступити до закладів вищої освіти України. Такі екзаменаційні центри заплановані у 39 містах таких країн, як Австрія, Бельгія, Болгарія, Велика Британія, Данія, Естонія, Ірландія, Іспанія, Італія, Латвія, Литва, Молдова, Нідерланди, Німеччина, Польща, Португалія, Румунія, Словаччина, Угорщина, Франція, Хорватія, Чехія і Швеція.