Національна служба здоров’я України нагадала алгоритм дій при порушенні прав пацієнта.

Як передає Укрінформ, про це йдеться на каналі НСЗУ в Телеграмі.
«Держава гарантує всім пацієнтам надання необхідної медичної допомоги та ліків, які передбачені Програмою медичних гарантій, безоплатно. Війна не є причиною для вимагання з пацієнта грошей за надані послуги або ліки», - йдеться у повідомленні.

Як зазначається, якщо у закладі, який має договір із НСЗУ, безпідставно відмовили у наданні послуг або вимагали гроші, можна поскаржитися на неправомірні дії лікаря як на місцевому рівні, так й у НСЗУ.
А саме: написати скаргу до головного лікаря (медичного директора) медичного закладу про неправомірні дії лікаря; написати скаргу до Департаменту охорони здоров’я у вашому місті або регіоні; подати скаргу через електронну форму на сайті НСЗУ: https://bit.ly/3L9IUdM (як правильно оформити скаргу див. тут https://bit.ly/3wPWME5).
Крім того, звернутися у контакт-центр НСЗУ за безоплатним номером 16-77; зателефонувати зі скаргою на урядову лінію Кабінету Міністрів України — 15-45.
«Не соромтесь і не хвилюйтеся через те, що подаєте скаргу. Ваша громадянська позиція допомагає покращувати медицину», - закликали в НСЗУ.
Як повідомляв Укрінформ, Національна служба здоров’я роз’яснила, що попри війну в Україні працює Програма медичних гарантій, яка покриває витрати пацієнта з онкологією на всіх етапах лікування – від ранньої діагностики та консультацій лікаря до операцій та хіміо- чи радіотерапії.