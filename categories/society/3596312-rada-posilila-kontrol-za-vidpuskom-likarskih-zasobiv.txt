Верховна Рада України ухвалила закон «Про внесення змін до деяких законів України щодо посилення контролю за відпуском лікарських засобів» (реєстр. № 7444), що дозволить посилити контроль за відпуском рецептурних ліків в Україні та зробити процес прозорим і безпечним.

Про це повідомляється на сайті Міністерства охорони здоров'я, передає Укрінформ.
Як зазначають у МОЗ, також це рішення є підґрунтям законодавчої бази для повноцінного впровадження електронного рецепта.
"Зокрема, ці зміни встановлюють заборону медичним працівникам призначати лікарські засоби, що мають відпускатися з аптечних закладів за рецептом, без оформлення відповідного рецепта; пряму заборону на рівні законодавства відпуску з аптечних закладів рецептурних лікарських засобів без рецепта, за недійсним рецептом або з порушенням встановленого МОЗ порядку відпуску лікарських засобів", - йдеться у повідомленні.
Зміни до законодавства почнуть діяти через три місяці з дня припинення чи скасування воєнного стану.
У МОЗ нагадали, що в Україні поетапно вводиться електронний рецепт. Із 1 серпня антибіотики в аптеках відпускаються за е-рецептом, починаючи з 1 листопада МОЗ планує запровадити електронний рецепт на наркотичні (психотропні) лікарські засоби, а з весни 2023 року – на усі інші рецептурні препарати.