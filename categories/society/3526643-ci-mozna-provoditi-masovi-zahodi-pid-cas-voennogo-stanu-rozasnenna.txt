Масові заходи під час воєнного стану можливі лише за виключних обставин і тільки за умови їх письмового погодження.

Про це у Телеграмі повідомила пресслужба Київської обласної військової адміністрації (КОВА), передає Укрінформ.
«Організація мирних зборів, мітингів, походів та демонстрацій, а також спортивних, освітніх, культурно-просвітницьких, релігійних, розважальних і видовищних масових заходів можлива лише за виключних обставин і тільки за умови їх письмового погодження», - зазначається у повідомленні.
Для цього організаторам цих заходів необхідно звертатися за погодженням до виконавчих органів міських, селищних і сільських рад не пізніше, ніж за 5 робочих днів до дня проведення заходу.
У повідомленні організатор заходу має зазначити: дату проведення, час початку та тривалість мирного зібрання; мету проведення; місце або маршрут; очікувану кількість учасників; ПІБ організатора та відповідальної особи; інформацію про намір встановлення тимчасових споруд та використання звукопідсилювальної техніки.
При цьому організатори цих заходів мають забезпечити дотримання громадського порядку учасниками масового заходу, наявність засобів першої медичної допомоги, обов’язкове дотримання Правил пожежної безпеки та залучення пожежно-рятувальних підрозділів.
У разі повітряної тривоги необхідно негайно припинити масовий захід, сповістити про повітряну тривогу учасників та забезпечити їхню евакуацію.