У Державній прикордонній службі України розʼяснили, чи можна перетнути кордон з закордонним паспортом у застосунку “Дія”.

Як передає Укрінформ, про це повідомляє Держприкордонслужба.
“У засобах масової інформації поширюється повідомлення, що прикордонники не приймають е-документи у застосунку "Дія" для пропуску через кордон. Відповідні новини поширюються з посиланням на слова представника Держприкордонслужби Ігоря Матвійчука під час інтерв’ю одному з видань”, - ідеться у повідомленні,
У Держприкордонслужбі нагадують, що згідно із вимогами законодавства, е-паспорти для виїзду за кордон не є документами, що дають право громадянину України на виїзд з України і в’їзд в Україну.
“Для перетинання кордону в особи закордонний паспорт має бути наявним фізично”, - наголошують у ДПСУ.
Щодо е-паспорта, то він може допомогти прикордонникам здійснити додаткову ідентифікацію особи.
Також прикордонники можуть прийняти документи в "Дії", які, наприклад, підтверджують, що особа має інвалідність, або інші, необхідні для пропуску через кордон певних категорій громадян.
“Однак, якщо у інспекторів Держприкордонслужби України виникнуть сумніви щодо дійсності документів в “Дії” та справжності самого мобільного застосунку, може бути проведена додаткова перевірка”, - підкреслили у прикордонному відомстві.
Як повідомляв Укрінформ, у застосунку "Дія" 16 жовтня розпочалося бета-тестування послуги з перереєстрації автотранспорту – автомобілів, мотоциклів та мопедів.