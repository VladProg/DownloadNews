Премію імені сенатора Джона Маккейна, яку вручають у межах Міжнародного безпекового форуму у Галіфаксі, цього року присуджено всім жінкам України.

Про це у Галіфаксі оголосив син покійного сенатора Джек Маккейн, повідомляє кореспондент Укрінформу.
“Ми хочемо відзначити відважність та внесок жінок України. Цьогорічну галіфакську премію Маккейна отримують вони. Хоробрі жінки, які намагаються уберегти свої родини, відправляють синів та чоловіків на війну та воюють самі, захищаючи країну від путінської агресії”, - сказав Маккейн.
Він наголосив, що українські жінки "самі того не бажаючи, стали героїнями, демонструючи відвагу, честь і гідність, яка надихає нас усіх”.
“Світ бачить, як жінки по всій Україні дають відсіч агресору, рятуються разом із родинами, допомагають після бомбардувань, підтримують військові зусилля, воюють на передовій й надто часто ховають убитих росіянами”, - зазначив Джек Маккейн.
Українських жінок на форумі представляла дружина Президента Олена Зеленська, виступ якої відбувся у форматі відеозвернення. Вона нагадала, що у Києві є вулиця імені Джона Маккейна.
Премія Джона Маккейна за лідерство на державній службі вручається особам, які проявили особливе лідерство у прагненні до справедливості.
Міжнародний безпековий форум у Галіфаксі - один із провідних світових майданчиків обговорення питань міжнародної та безпекової політики. Він щороку відбувається у Галіфаксі, столиці канадської провінції Нова Шотландія.
Фото facebook.com/olenazelenska.official