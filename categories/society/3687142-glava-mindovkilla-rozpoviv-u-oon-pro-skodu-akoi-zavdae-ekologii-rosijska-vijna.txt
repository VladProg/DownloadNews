Міністр захисту довкілля та природних ресурсів Руслан Стрілець розповів на конференції ООН з проблем води про шкоду, якої завдає природному середовищу російська війна.

Як передає власний кореспондент Укрінформу, українська делегація на чолі з міністром узяла участь у роботі конференції, що проходила у Нью-Йорку з 22 по 24 березня.
Стрілець у коментарі Укрінформу зазначив, що, виступаючи на заходах в ООН, він намагався донести громадськості, що шкода від російської війни стосується всього світу, оскільки довкілля не має кордонів.
У своєму виступі на конференції Стрілець нагадав, що в жовтні минулого року росія зруйнувала та відкрила частину шлюзів греблі Каховської ГЕС на Дніпрі, унаслідок чого Україна щодня втрачає тисячі кубометрів прісної води, що може мати катастрофічні наслідки.
Каховське водосховище забезпечує зрошення полів, відповідно, Україна не зможе зібрати належний урожай, зазначив міністр, пояснивши, що «саме ці території є важливими для продовольчої безпеки світу».
Загалом 88% зрошуваних територій держави перебуває під російською окупацією, сказав він.
За словами міністра, матеріальна шкода водним ресурсам України від російської агресії сьогодні сягає понад $2,5 мільярда.
Воєнні дії є причиною забруднення поверхневих і підземних вод. Зафіксовано перевищення концентрацій ртуті, міді, цинку, марганцю в Дністрі, Дніпрі та Сіверському Дінці, розповів він.
«Важкі метали, нафтопродукти, токсичні та небезпечні сполуки забруднюють воду внаслідок вибухів, ракетних ударів, аварій та пожеж на нафтобазах», – зауважив Стрілець.
В Азовському та Чорному морях від підводних вибухів зазнають поранень морські ссавці. «Ми задокументували близько 120 випадків загибелі дельфінів там, де маємо доступ до узбережжя та можемо здійснювати моніторинг. Але знаємо, що їх можуть бути тисячі», – сказав він.
Також супутникові знімки фіксують значні нафтові забруднення морської акваторії. Подекуди нафтові плями простягаються на сотні кілометрів.
Міністр підкреслив, що Україна вживає заходів з документування російських злочинів, аби стягнути з держави-агресора репарації.
За словами Стрільця, росія «намагається знищити прагнення не лише України, а й усього світу на шляху до сталого розвитку».
Водночас Україна, попри всі складнощі, разом з державами ООН продовжує працювати над досягненням цілей сталого розвитку, додав він.
«Наприклад, для досягнення глобальної цілі 6 «Чиста вода та належні санітарні умови» Україна спільно з європейськими партнерами впроваджує стале управління водними ресурсами навіть в умовах війни», – зазначив міністр.
російська агресія лише відклала, але не зупинила зусилля України щодо сталого розвитку та імплементації відповідних глобальних цілей, підкреслив він.
Як повідомляв Укрінформ, за даними міністра захисту довкілля та природних ресурсів, близько 5 млн українців не мають доступу до питної води, ще 70% населення нашої держави – можуть залишитися без води внаслідок російських обстрілів.
Конференція з проблем води – перший такий захід ООН за останні пів сотні років, покликаний спонукати країни працювати спільно над розв’язанням проблем водоспоживання та кліматичної кризи.
Фото: Володимир Ільченко