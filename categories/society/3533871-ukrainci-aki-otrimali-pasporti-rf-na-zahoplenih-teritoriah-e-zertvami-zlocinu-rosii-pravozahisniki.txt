Українці, які отримали російські паспорти під час перебування на захоплених територіях, є не злочинцями, а жертвами злочину рф.

Як передає Укрінформ, про це ідеться у роз'ясненні громадських та правозахисних організацій, повідомляє Центр прав людини ZMINA.
росія практикує примусову паспортизацію ще з 2014 року, нагадали правозахисники. "Цілком погоджуючись із тезою, що документування паспортами рф є свідомою політикою країни-агресора і що це злочин, вважаємо, що теза про необхідність притягнення до кримінальної відповідальності людини, яка такий паспорт отримує, є небезпечною та може бути використана російською пропагандою для додаткового залякування мешканців окупованих територій", - зазначають вони.
По-перше, підкреслюється у роз'ясненні, встановлення відповідальності за отримання паспортних документів рф суперечить відповідній політиці держави у цій сфері.
Від початку збройної агресії росії у 2014 році Україна послідовно відстоювала позицію невизнання громадянства країни-агресора, набутого на окупованих нею територіях України. Відповідну політику держави щодо невизнання будь-якого громадянства на окупованих територіях закріплено і в стратегічних документах, що визначають політики реінтеграції та деокупації. Та й сама логіка слідчої практики з 2014 року визначає таку паспортизацію як злочин країни-агресора, а українських громадян – як жертв такого злочину, а не злочинців.
11 липня 2022 року президент рф володимир путін видав указ, який передбачає спрощений порядок надання російського громадянства для всіх громадян України.
У відповідь на це МЗС України заявило, що паспортизація українських громадян є юридично нікчемною та не матиме правових наслідків для України. “Натомість росія використовує спрощену процедуру видачі паспортів для затягування зашморгу на шиях мешканців тимчасово окупованих територій нашої держави, змушуючи їх брати участь у злочинній діяльності окупаційних адміністрацій та російської загарбницької армії”, – йдеться в заяві МЗС.
У свою чергу 19 липня віцепрем’єр-міністр - міністп з питань з реінтеграції тимчасово окупованих територій Ірина Верещук заявила, що добровільне отримання паспорта країни-агресора має розцінюватися як кримінальний злочин. Водночас, на її думку, виняток може бути тільки в тих ситуаціях, коли цей документ був виданий примусово.
Отже, зазначають правозахисники, "можна стверджувати, що Міністерство з питань реінтеграції тимчасово окупованих територій України та Міністерство закордонних справ України мають діаметрально протилежні погляди на паспортизацію паспортами громадян рф.
Крім цього, згідно зі статтею 9 Закону України “Про забезпечення прав і свобод громадян та правовий режим на тимчасово окупованій території України”, будь-які органи, їхні посадові та службові особи на тимчасово окупованій території та їхня діяльність вважаються незаконними, якщо ці органи або особи створені, обрані чи призначені в порядку, не передбаченому законом, а будь-який акт (рішення, документ), виданий такими органами та/або особами, є недійсним і не створює правових наслідків. Встановлення кримінальної відповідальності за отримання паспортного документа держави-агресора або незаконних органів влади створює правові наслідки видавання такого документа – притягнення до відповідальності особи, яка його отримала. Це суперечить політиці невизнання створених на тимчасово окупованих територіях органів і руйнує один з основних принципів політики держави щодо правового режиму на окупованих територіях".
По-друге, наголошують правозахисники, факт добровільності набуття громадянства росії на окупованій території є "більш ніж сумнівним. російська федерація уже тривалий час на тимчасово окупованій території провадить практики примусової паспортизації українських громадян, які там проживають. Втім, Кримінальний кодекс України містить доволі вузьке визначення того, що може вважатися примусом. Зокрема, Кримінальний кодекс передбачає фізичний та психічний примус і визначає, що в разі застосування фізичного примусу, який позбавляє особу, до якої він застосовується, фізичної можливості вчинити на власний розсуд, кримінальна відповідальність особи повністю унеможливлюється".
Відповідальність за діяння, вчинені під фізичним примусом, який не позбавляє особу фізичної можливості вчинити на власний розсуд, або ж під психічним примусом, вирішується за правилами крайньої необхідності, а саме – відповідальність за завдавання шкоди настає тільки в разі перевищення меж крайньої необхідності, тобто якщо заподіяна шкода є більшою, ніж відвернена шкода, підкреслюють правозахисні організації.
Громадянам України, що перебувають на захоплених росією територіях, відмовляють у гуманітарній допомозі та пенсіях, у наданні адміністративних послуг у за відсутності паспорта рф і погрожують звільненням. Практика трактування крайньої необхідності доводить, що отримання російського паспорта громадянами України, щоб зберегти роботу або ж перереєструвати бізнес, який можуть “націоналізувати”, може вважатися перевищенням меж крайньої необхідності.
Як зазначаєься у поясненні правозахисників, зміна громадянства у визначений законодавством спосіб не є суспільно небезпечним діянням і не може вважатися кримінальним правопорушенням, оскільки є реалізацією конституційного права, передбаченого статтею 25 Конституції України, яке не може бути обмежене навіть в умовах воєнного стану. Встановлення кримінальної відповідальності саме за набуття громадянства іншої держави, навіть якщо йдеться про громадянство держави-агресора, є обмеженням права змінити громадянство.
"З огляду на вищенаведене вважаємо, що питання набуття громадянства держави-агресора потребує обережної та виваженої комунікації з урахуванням становища громадян України на територіях, що тимчасово контролюються державою-агресором. Водночас Держава Україна, яку представляють, зокрема міністерства, повинна мати злагоджену позицію стосовно ставлення до тих чи інших дій як до злочинних", - заявляють Центр прав людини ZMINA, громадська організація “Громадський холдинг “ГРУПА ВПЛИВУ”, благодійний фонд “Право на захист”, Кримська правозахисна група , Ukrainian Legal Advisory Group, ГО “Донбас СОС”, благодійний фонд “Восток SOS”, “КримSOS”, благодійний фонд “Стабілізейшен Суппорт Сервісез”, Об’єднання родичів політв’язнів Кремля, Регіональний центр прав людини, Центр “Соціальна дія”, Харківський інститут соціальних досліджень, правозахисний центр “Дія”.
Як повідомляв Укрінформ, віцепрем'єр-міністр - міністр з питань реінтеграції тимчасово окупованих територій Ірини Верещук вважає, що, засадничо, отримання українським громадянином (незалежно від мотивів) паспорта держави-агресора має розглядатись як злочин.
Фото: Reuters