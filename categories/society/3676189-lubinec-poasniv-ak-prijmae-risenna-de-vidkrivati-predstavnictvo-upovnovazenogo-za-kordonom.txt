Український омбудсман Дмитро Лубінець приймає рішення про те, у якій країні має бути відкрито представництво Уповноваженого Верховної Ради за кордоном, виходячи з питання кількості наявних у тій або іншій державі наших співгромадян.

Про це він розповів у коментарі Укрінформу.
«Ми розглядаємо питання про відкриття їх (представництв Уповноваженого за кордоном - ред.) у низці інших країн. І коли я приймаю рішення про це, то, у першу чергу, виходжу з кількості громадян України, які перебувають у тій чи іншій країні і (того – ред.), чим вони там займатимуться», - сказав Лубінець.
За словами омбудсмана, для нього відкриття цих представництв є новим механізмом щодо того, як він, як Уповноважений з прав людини, може додатково захищати права українців, які перебувають за кордоном насамперед через дії росії.
«Або коли вони виїхали і навіть достатньо давно вже проживають (за кордоном – ред.) - для нас це не має значення. Громадяни України завжди залишаються громадянами України», - уточнив очільник Офісу Омбудсмана.
Як повідомляв Укрінформ, 25 листопада 2022 року в Лондоні почало працювати Тимчасове представництво Уповноваженого Верховної Ради України з прав людини на території Великої Британії.
Фото: Дмитро Лубінець, ФБ