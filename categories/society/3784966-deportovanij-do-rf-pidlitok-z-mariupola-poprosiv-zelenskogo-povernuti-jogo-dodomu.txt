До Президента Володимира Зеленського з проханням допомогти повернутися в Україну звернувся 17-річний сирота Богдан Єрмохін з Маріуполя, якого загарбники вивезли до РФ,

Відповідне звернення у Фейсбуці оприлюднила адвокатка хлопця Катерина Бобровська, передає Укрінформ.
"Я, Єрмохін Богдан, знаходжусь на території Росії та прошу вас, Володимире Олександровичу, допомогти мені повернутись додому", - заявив хлопець.

Адвокатка також просила Президента про "особистий контроль стосовно повернення дитини до України"
Як повідомляв Укрінформ, Росія веде подвійну гру щодо повернення Богдана Єрмохіна в Україну до родички-опікунки. Зокрема, хлопцеві, якому 19 листопада виповниться 18 років, у РФ уже вручили повістку до військкомату.
З липня 2022 року Єрмохін робив кілька спроб повернутися в Україну, які були безуспішними. Натомість йому видали російський паспорт.
19 квітня 2023 року Бобровська виступала в одному з комітетів Конгресу США, де розповіла про кейс Єрмохіна.
У липні українські журналісти оприлюднили фільм-розслідування «Список 31» про те, як навесні 2022 року армія РФ разом із представниками маріонеткового угрупування «ДНР» депортувала до Росії 31 українську дитину, котрих розмістили в «нових сім'ях». До «списку 31» входив і Богдан Єрмохін.
Як повідомлялося, депортація українських дітей стала причиною для видачі 17 березня 2023 року Міжнародним кримінальним судом у Гаазі ордера на арешт уповноваженого президента РФ з прав дитини Марії Львової-Бєлової та самого Володимира Путіна.
Фото: соцмережі