Віцепрем'єр-міністр - міністр з питань реінтеграції тимчасово окупованих територій Ірина Верещук заявила, що Україна намагається до початку зими зробити все, щоб якнайбільша кількість українців, які втратили помешкання через російську агресію, були забезпечені житлом.

Як передає Укрінформ, про це інформує пресслужба міністерства.
Верещук в інтерв’ю корейському виданню Hankookilbo зазначила, зокрема, що Кабінет Міністрів зараз активно працює над розв'язанням проблеми житла для українців, які через війну залишилися без даху над головою.
Як зазначається, “ця масштабна проблема – нова для української влади, втім, вже є розуміння, як діяти”. Зокрема, уточнюють у міністерстві, із залученням іноземних технологій та практик.
За інформацією пресслужби, Верещук розповіла, що Україна готова звернутися по допомогу до Кореї, адже корейські технології у будівництві модульного житла – одні з найкращих у світі.
«Зробимо все, щоб до початку зими якнайбільша кількість українців, що втратили домівки через війну, була забезпечена житлом”, - запевнила Верещук.
Як повідомлялося, голова партії "Слуга народу" Олена Шуляк повідомила, що понад 800 тис. жителів України потребують відновлення або ремонту житла, зруйнованого або пошкодженого через російську агресію.