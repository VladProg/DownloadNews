У нідерландському Роттердамі невідомі побили 12 автомобілів з українськими номерами.

Про це повідомила у коментарі кореспондентові Укрінформу в Гаазі депутат мікрорайону Матенесе, керівник Українського дому в Роттердамі Оксана Савчук.
“Загалом постраждало 14 машин, і 12 з них мають українські номери. Це територія біля порту. Там немає охорони, навіть немає хорошого освітлення. Загалом там не дуже безпечне місце для машин. Тож якби не було на місці розірваної гривні, то можна було б списати це все на звичайний вандалізм. Однак хтось знав, що таке гривня, і цей хтось захотів її порвати”, - зазначила вона.
За словами Савчук, інформація про те, де в Роттердамі проживають українські біженці, розміщена на сайті муніципалітету.
“Усім відомо, що в Роттердамі є багато суден, пришвартованих по всьому місту, де проживають українці. І у цьому порту пришвартований великий круїзний лайнер, де близько тисячі людей з України наразі перебуває”, - сказала вона.
У Нідерландах Оксана Савчук мешкає п’ять років. Працювала архітектором, а від початку повномасштабної війни почала активно допомагати Україні та біженцям. Про інцидент у порту вона як депутат дізналася дуже швидко.
“Мені о 7:00 зателефонували волонтери з Волендама. Вони розповіли, що були розбиті автомобілі, і попросили допомогти викликати поліцію та пояснити ситуацію... Мене обрали як представника від народу по цьому мікрорайону, де стоїть лайнер. Тож мій обов’язок доносити думку людей, які тимчасово чи постійно проживають тут, до органів влади. Коли це сталося, я одразу зв’язалася з поліцією, представниками мерії, всіх повідомила, зробила все необхідне”, - каже Савчук.
Зазвичай поліція у Нідерландах не реагує на побиття вікон в автомобілях. Відповідна форма про інцидент заповнюється в режимі онлайн, а потім страхова компанія покриває завдані збитки. Проте цього разу поліція виїхала безпосередньо на місце.
“Поліцейські приїхали, і не один, а чотири. Вони подивилися, зафіксували усе. І такі їхні дії вказують на те, що вони розуміють, наскільки це може бути політично вмотивованим”, - зазначила депутат.
За її словами, в автомобілях побиті вікна, з деяких викрали особисті речі.
Посол України в Нідерландах Максим Кононенко зазначив, що посольству відомо про інцидент у Роттердамі.
“Ми високо цінуємо зусилля нідерландських муніципалітетів щодо забезпечення найбільш комфортних умов для розміщення тимчасово переміщених осіб з України. Водночас ми стурбовані актом вандалізму, внаслідок якого було масово пошкоджено автомобілі з українськими номерними знаками. Характер вчиненого дозволяє говорити про провокацію, спрямовану на залякування українців та умисне псування їхнього майна”, - наголосив він.
За словами дипломата, посольство звернулось до нідерландської влади з вимогою вжити всіх заходів для виявлення та притягнення винних до відповідальності, а також з проханням забезпечити додаткові заходи безпеки на локаціях, де розміщуються українці.
Водночас радник міського голови Маріуполя Петро Андрющенко вважає, що до побиття автомобілів можуть бути причетні росіяни.
“Наші маріупольці, жінки та діти, яких було евакуйовано та у підсумку розміщено в порту м. Роттердам, Нідерланди, на великому лайнері, повідомляють, що вночі росіяни розтрощили всі автівки з українськими номерами, що було припарковано біля лайнера... Маріупольці кажуть, що ця агресія через те, що Нідерланди відмовились обслуговувати російські судна”, - написав він у Телеграмі.
Як повідомляв Укрінформ, у порти Нідерландів прямує вісім танкерів із російськими нафтопродуктами, які мають прибути до 11 травня.
Посольство України в Нідерландах закликає уряд Нідерландів, нідерландські муніципалітети та портові адміністрації вжити всіх необхідних заходів для забезпечення того, щоб ці судна не зайшли до жодного з нідерландських портів.
Дипломати також закликали Нідерланди накласти повне ембарго на російські сиру нафту, нафтопродукти, газ та вугілля.
Фото: Український дім Роттердам, Телеграм