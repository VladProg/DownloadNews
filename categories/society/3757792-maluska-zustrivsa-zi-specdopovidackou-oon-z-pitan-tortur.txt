Міністр юстиції Денис Малюська зустрівся зі Спеціальною доповідачкою ООН з питань тортур та інших жорстоких, нелюдських або таких, що принижують гідність, видів поводження чи покарання, Др. Еліс Джилл Едвардс в рамках її моніторингового візиту в Україну/

Про це повідомляється на сайті Мін'юсту, передає Укрінформ.
"Міністр юстиції Денис Малюська та його заступниця Олена Висоцька провели зустріч зі Спеціальною доповідачкою ООН з питань тортур та інших жорстоких, нелюдських або таких, що принижують гідність, видів поводження чи покарання, Др. Еліс Джилл Едвардс в рамках її моніторингового візиту в Україну", - йдеться у повідомленні.
Зазначається, що метою візиту Спецдоповідачки, у межах її мандату, є моніторинг процедур і практики проведення розслідувань та покарання за воєнні злочини, у т.ч. тортури та інші жорстокі види поводження, а також умов утримання та поводження з військовополоненими.
Тому, Спецдоповідачка разом із керівництвом українського Мін'юсту відвідали слідчий ізолятор у Львові та табір для російських військовополонених.
Серед основних питань, які вдалося обговорити, - процедури та практики розслідування й судового переслідування злочинів катувань та інших жорстоких, нелюдських або таких, що принижують гідність, видів поводження чи покарання, скоєних у контексті збройної агресії РФ, включаючи зґвалтування та інше сексуальне насильство.
Малюська і Едвардс також приділили увагу питанням поводження з військовополоненими, особами, обвинуваченими у військових злочинах, та особами, яким іншим чином висунуто звинувачення у контексті повномасштабного вторгнення Росії в Україну.
Міністр розповів про розроблені законопроєкти, метою яких є забезпечення відповідності законодавства України із Конвенцією про захист прав людини і основоположних свобод, створення належних матеріально-побутових умов тримання під вартою, а також впровадження у національне законодавство ефективних превентивних та компенсаційних засобів юридичного захисту у випадку неналежних умов тримання під вартою.
Крім цього, під час зустрічі йшлося про порядок попереднього ув’язнення та утримання військовополонених. Як повідомив Малюська, військовополонені, які перебувають в українських установах, відповідно до міжнародних норм, забезпечуються харчуванням, належними побутовими умовами, речовим майном, засобами особистої гігієни, медичною допомогою. Врегульовано також питання забезпечення участі військовополонених у слідчих (розшукових) та інших процесуальних діях, судовому розгляді. Зокрема, військовополоненому гарантується право на правову допомогу, конфіденційні юридичні консультації із захисником.
Міністр також розповів Спецдоповідачці ООН про створення в Україні табору для тримання військовополонених «Захід-1». У такому таборі засуджені військовополонені тримаються окремо від інших військовополонених, і усі — відповідно до норм міжнародного гуманітарного права.
Серед інших питань, яким приділена була увага в ході зустрічі, - надання безоплатної правничої допомоги, що сприяє запобіганню та виявленню тортур і жорстокого поводження, а також притягненню винних осіб до відповідальності.
За результатами візиту Місія підготує звіт для Ради з прав людини (орієнтовно у лютому-квітні 2024 року) з рекомендаціями, адресованими всім відповідальним органам влади в Україні.
Як повідомлялось, представник Головного управління розвідки Міністерства оборони Андрій Юсов розповів в інтерв’ю Укрінформу, що упродовж останнього періоду кількість російських військових в українському полоні значно збільшилася.
Фото: Мін'юст, Твіттер