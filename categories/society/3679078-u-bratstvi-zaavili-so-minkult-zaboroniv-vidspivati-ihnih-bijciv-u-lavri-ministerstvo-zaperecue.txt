Лідер добровольчого батальйону «Братство» і політик Дмитро Корчинський заявив, що міністр культури Олександр Ткаченко начебто не дозволив відспівати загиблих бійців батальйону в Успенському соборі Києво-Печерської Лаври. У міністерстві кажуть, що з таким проханням до них ніхто не звертався.

Про це Корчинський написав у Telegram, передає Укрінформ.
«Міністр культури Ткаченко вирішив, що наші загиблі бійці диверсійної групи Братства не гідні бути відспівані в Успенському соборі Лаври й скасував свій дозвіл», - йдеться у повідомленні.
За його словами, Православна Церква України «одразу прийшла на допомогу» й організувала відспівування у Михайлівському Золотоверхому соборі.

У пресслужбі Міністерства культури та інформаційної політики у відповідь заявили, що не надавали відмови щодо відспівування загиблих військових в Успенському соборі. Кажуть, що інформація Корчинського не відповідає дійсності.
«МКІП може погоджувати або не погоджувати служіння в храмі за зверненням релігійної громади. Станом на 23:50 6 березня до МКІП не було звернень від ПЦУ або будь-якої іншої релігійної громади. Відповідно до цього жодних відмов чи погоджень МКІП не надавало», — йдеться в заяві.

Мова йде про похорон чотирьох бійців диверсійної групи «Братства», які загинули наприкінці грудня 2022 року на кордоні з Брянською областю рф: Максима Михайлова (Непийпиво), Юрія Горовця (Святоші), Тараса Карпюка (Тарасія) та Богдана Лягова (Аполлона).

Відспівування відбудеться в Михайлівському Золотоверхому соборі об 11:30 7 березня. Прощання пройде на Майдані Незалежності о 13:00.