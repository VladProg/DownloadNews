Велика Палата Верховного Суду підтвердила правомірність Указу Президента України Володимира Зеленського у частині припинення громадянства України Вадима Альперіна.

Про це у Телеграмі поінформувала пресслужба Верховного Суду, передає Укрінформ.

«​​Велика Палата Верховного Суду розглянула справу за позовом Альперіна до Президента України про визнання протиправним та скасування указу Президента від 14 квітня 2021 року № 161/2021 «Про припинення громадянства України» в частині втрати громадянства України Альперіна В. О. Рішенням Касаційного адміністративного суду у складі ВС від 23 грудня 2021 року в позові відмовлено», - йдеться у повідомленні.
Зокрема, КАС ВС дійшов висновку про те, що оскаржуваний указ Президента було видано на основі, у межах повноважень та у спосіб, що передбачені Конституцією та законами України. У ВС вважають, що цей документ відповідає критеріям, які визначені у ч. 3 ст. 2 КАС України.
Також ВС урахував рішення ЄСПЛ у справі «Рамадан проти Мальти» (заява № 76136/12), у якому йдеться про те, що припинення державою громадянства особи із підстав, визначених законом, внаслідок набуття громадянства іншої держави у цій справі не є порушенням Конвенції про захист прав людини і основоположних свобод.
«Це судове рішення позивач, який діє через адвокатів, оскаржив до Великої Палати ВС в апеляційному порядку. За результатами розгляду справи ВП ВС апеляційну скаргу залишила без задоволення, а оскаржуване рішення суду першої інстанції – без змін», - уточнюється у повідомленні.
Із постановою Великої Палати Верховного Суду від 15 вересня 2022 року у справі № 9901/166/21 (провадження № 11-18заі22) можна буде ознайомитися у Єдиному державному реєстрі судових рішень.
Як повідомлялося, відповідно до Указу Президента Володимира Зеленського №161/2021 від 14 квітня 2021 року, бізнесмен Альперін втратив громадянство України.




.