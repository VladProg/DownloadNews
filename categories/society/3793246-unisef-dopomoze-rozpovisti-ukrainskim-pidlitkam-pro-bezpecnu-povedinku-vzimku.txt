Державна служба з питань надзвичайних ситуацій, ЮНІСЕФ та Міністерство внутрішніх справ запускають інформаційну кампанію «Спільно до безпеки. Зимові пригоди без шкоди».

Про це повідомила пресслужба ДСНС, передає Укрінформ.
«Питання безпеки дітей особливо загострюється в осінньо-зимовий період. Знання й дотримання правил пожежної та мінної безпеки, поведінки на кризі, перебування на вулиці у темний час доби й розуміння інших ризиків — запорука уникнення травмувань і трагедій», - наголосив т.в.о. голови ДСНС Володимир Демчук.
Він зауважив, що реалізовуючи кампанію «Спільно до безпеки. Зимові пригоди без шкоди», ДСНС разом з ЮНІСЕФ та МВС розповідатимуть підліткам та їхнім батькам важливі правила поведінки взимку.

Своєю чергою голова представництва ЮНІСЕФ в Україні Мунір Мамедзаде зазначив, що дітей і підлітків навчатимуть, як правильно поводитися, аби убезпечити себе на територіях, де можуть бути вибухонебезпечні предмети, в темний час доби, поруч із замерзлими водоймами, під час ожеледиці, у сезон бурульок.

За даними ДСНС, протягом грудня 2022 р. — квітня 2023 р. на водних обʼєктах України загинули 216 людей, з них 12 — діти.
«Водночас Україна залишається однією з найбільш замінованих країн світу: близько 30% території потенційно забруднені вибухонебезпечними предметами», - йдеться в повідомленні.
Моніторингова місія ООН з прав людини в Україні підтвердила, що у період з 24 лютого 2022 року через вибухонебезпечні предмети 91 дитина постраждала і 25 загинули.
У рамках кампанії ЮНІСЕФ та ДСНС надаватимуть алгоритми дій у разі виникнення небезпечної ситуації. Зазначається, що усі правила розказані мовою підлітків і подані в яскравій розважальній формі, з прикладами та поясненнями правильної й хибної поведінки.
Переглянути всі матеріали можна на сторінці кампанії.