Вищий антикорупційний суд обрав запобіжний захід у вигляді застави розміром 939 тисяч 400 гривень колишньому заступнику міністра економіки – другому підозрюваному у справі про зловживання на закупівлі продуктів як гуманітарної допомоги.

Про це Спеціалізована антикорупційна прокуратура повідомила у Телеграмі, передає Укрінформ.
Згідно із судовим рішенням, колишній заступник також зобов’язаний прибувати за вимогою до детектива, прокурора і суду, повідомляти їм про зміну свого місця проживання чи роботи й утримуватися від спілкування зі свідками у справі та іншим підозрюваним.
Також суд зобов’язав підозрюваного здати на зберігання до відповідних органів державної влади свій паспорт (паспорти) для виїзду за кордон й інші документи, які дають право на виїзд/вʼїзд в Україну.
Виїжджати з Києва без дозволу детектива, прокурора та суду фігуранту заборонено.
Після ознайомлення з повним текстом рішення суду буде вирішене питання про оскарження обраного запобіжного заходу.
Як повідомляв Укрінформ, 24 серпня правоохоронці викрили зловживання на суму 62,5 млн гривень під час закупівель продуктів харчування, які призначалися як гуманітарна допомога для населення Києва й восьми областей.
Підозри у справі отримали перший заступник міністра аграрної політики та продовольства і колишній заступник міністра економіки.
У Міністерстві аграрної політики відкинули звинувачення, висунуті першому заступникові міністра Висоцькому.
31 серпня ВАКС обрав Висоцькому запобіжний захід у вигляді застави розміром 805 тисяч гривень.