У секторі Гази цієї ночі загинула громадянка України.

Про це заявив посол України в Ізраїлі Євген Корнійчук в ефірі телемарафону «Єдині новини», передає Укрінформ.
«За ніч підтверджена нашими активістами загибель однієї громадянки України в секторі Гази. Її персональні дані встановлені», - сказав дипломат.
Як повідомляв Укрінформ, станом на вчора кількість українців, які потребують евакуації із сектору Гази, становила 298 осіб, серед них було двоє поранених.
Держсекретар США Ентоні Блінкен заявив після зустрічі з президентом Єгипту Абделем Фаттахом ас-Сісі, що контрольно-пропускний пункт «Рафах» між сектором Гази та Єгиптом відкриють.
Вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. В результаті цієї атаки загинули понад 1300 ізраїльтян, сотні людей бойовики захопили у заручники. Ізраїль офіційно оголосив стан війни та мобілізував 300 тисяч резервістів для відповіді на терористичну атаку і вторгнення ХАМАС, та почав знищувати військові об’єкти цього руху.
Ізраїльські військові в ніч на 13 жовтня попередили ООН, що все населення Гази на північ від Ваді Газа має переселитися до південної частини протягом наступних 24 годин. У згаданому регіоні проживають близько 1,1 мільйона людей. Наразі виїзд людей із цього регіону триває. Бойовики ХАМАС чинять перешкоди для евакуації мирного населення.
США, ЄС, Україна та низка інших держав засудили атаки по Ізраїлю.