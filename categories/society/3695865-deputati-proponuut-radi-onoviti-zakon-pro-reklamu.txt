Народні депутати зареєстрували у Верховній Раді законопроєкт, який передбачає внесення змін до Закону "Про рекламу" в контексті імплементації норм європейського законодавства у національне законодавство України.

Текст відповідного проєкту закону опубліковано на сайті парламенту, передає Укрінформ.
Мета документа – удосконалення системи правових норм, спрямованих на регулювання правовідносин у сфері реклами з урахуванням принципу технологічної нейтральності, а також виконання Україною зобов’язань перед європейськими партнерами та імплементація норм європейського законодавства у національне законодавство у сфері аудіовізуальної реклами.
Законопроєкт передбачає оновлення чинного Закону "Про рекламу" в частині його гармонізації із Директивою про аудіовізуальні медіапослуги (ДАВМП), реалізації принципу технологічної нейтральності, забезпечення повного і належного захисту інтересів споживачів.
Проєктом закону вводяться нові терміни з ДАВМП, зокрема пов‘язані з комерційними проявами в медіа, уточнюється поняття реклами та її форм, запроваджується поняття "користувацького контенту" (інформація, яка створюється та/або поширюється фізичними особами на платформах спільного доступу до відео та на платформах спільного доступу до інформації, або з використанням електронних комунікацій).
Передбачається саморегулювання та співрегулювання шляхом ухвалення кодексів (правил) створення та поширення реклами.
Згідно із запропонованими нововведеннями, квота реклами відповідно до ДАВМП збільшиться до 20% для часових проміжків з 6.00 до 18.00 та з 18.00 до 24.00.
Законопроєктом планується заборонити використання у рекламі торгової марки електронних сигарет та схожих застосунків, але допускається показ зброї у соціальній рекламі. Також передбачається заборона будь-якої реклами резидентів країни-агресора російської федерації.
Окрім того, пропонується спростити правила переривання рекламою трансляцій фільмів, програм новин та програм для дітей. Реклама в таких програмах може бути показана не частіше одного разу кожні 30 хвилин. Щодо програм, які складаються з автономних частин або спортивних подій, реклама може бути розміщена в перервах між їх частинами.
Очікується, що ухвалення законопроєкту має створити необхідні сучасні європейські умови для забезпечення повного і належного захисту інтересів споживачів, а також захистити рекламний ринок України від негативного впливу ззовні, передусім – через недобросовісні практики поширення в Україні реклами з боку іноземних суб’єктів, які мають прямий чи опосередкований зв’язок з державою-агресором.
Як повідомляв Укрінформ, 31 березня в Україні набув чинності Закон "Про медіа". Документ визначає правові засади діяльності в Україні суб’єктів у медіасфері, а також засади державного управління, регулювання та нагляду в цій галузі.
За словами міністра культури та інформаційної політики Олександра Ткаченка, після ухвалення закону "Про медіа" Україні необхідно врегулювати сферу реклами, що закриє всі вимоги Європейського Союзу щодо аудіовізуальних послуг.