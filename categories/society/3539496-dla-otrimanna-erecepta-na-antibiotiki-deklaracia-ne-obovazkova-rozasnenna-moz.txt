З 1 серпня в Україні відпуск антибактеріальних препаратів здійснюватиметься за електронним рецептом. Для його отримання декларація з лікарем первинної ланки не є обов'язковою.

Про це та інші особливості новації йдеться у роз'ясненні Міністерства охорони здоров'я, передає Укрінформ.
"Для отримання електронного рецепта на антибіотики декларація не обовʼязкова. Втім, пацієнт має бути зареєстрований в електронній системі охорони здоровʼя. Це можна зробити двома способами: уклавши декларацію з сімейним лікарем, або безпосередньо зареєструвавшись на прийомі у будь-якого лікаря. Для цього пацієнту достатньо мати документ, що посвідчує особу (внутрішній чи закордонний паспорт, ID-картка, дітям – свідоцтво про народження) та реєстраційний номер облікової картки платника податків (ІПН)", - йдеться у роз'ясненні.
Таким чином, як наголошують в МОЗ, ті українці, які тимчасово вимушені змінити місце свого проживання, зможуть отримати рецепт у лікаря без наявності декларації.
Електронний рецепт можна отримати безпосередньо на прийомі у лікаря. Технічна можливість виписки рецептів буде доступною як для лікарів державних закладів, так і приватних. Рецепт зможе виписати лікар будь-якого рівня медичної допомоги та спеціалізації – терапевт, хірург, стоматолог та ін. Головна умова – заклад та лікарі мають бути зареєстровані в електронній системі охорони здоровʼя. Якщо заклад, до якого ви звернулися, поки не працює з ЕСОЗ, лікар випише паперовий рецепт.
На перехідному періоді пацієнт зможе придбати необхідні ліки за рецептом у будь-якій аптеці. Для цього достатньо лише предʼявити фармацевту інформаційну довідку, яку лікар видасть як підтвердження виписки е-рецепта, або паперовий рецепт. Зауважте, що придбати антибіотик за рецептом можна впродовж 30 днів з моменту його виписки.
Лікар у рецепті вказує діючу речовину препарату, дозування та тривалість лікування. Натомість пацієнт може самостійно прийняти рішення щодо бренду лікарського засобу та частково погасити рецепт відповідно до свого бюджету. Функціонал електронного рецепта дозволяє зробити частковий відпуск ліків та розділити покупку на декілька разів. При цьому отримувати повторно рецепт у лікаря не потрібно.
При відпуску фармацевт поставить на інформаційній довідці штамп “Відпущено” та вкаже кількість відпущеного лікарського засобу. При повторному погашенні пацієнт зможе використати той самий рецепт.
Передбачається, що на час перехідного періоду у віддалених регіонах та у сільській місцевості, у разі відсутності лікарів та обмеженого доступу до медичних послуг, фельдшери можуть здійснювати виписку рецептів на антибіотики.
Для тих аптек, що знаходяться в районі проведення бойових дій або на територіях, які перебувають в тимчасовій окупації, оточенні, діятиме виключення. Такі аптеки тимчасово на час воєнного стану зможуть і далі відпускати пацієнтам рецептурні антибактеріальні лікарські засоби без рецепта лікаря.
Перелік таких населених пунктів затверджений відповідним наказом Міністерства з питань реінтеграції тимчасово окупованих територій.
Як і попередньо волонтерські та благодійні організації на запит відповідної установи, військової частини чи закладу охорони здоров'я можуть закуповувати рецептурні лікарські засоби безпосередньо у дистрибʼюторів без рецепта. В інших випадках, якщо йдеться про купівлю антибіотиків для індивідуального використання через аптеку, відпуск здійснюється за рецептом лікаря.
Якщо медичний заклад надає послуги лікування в стаціонарі за умовами співпраці з НСЗУ, то медичні препарати, зокрема антибіотики, передбачені пакетом лікування, мають гарантовано надаватися пацієнту безоплатно. Для призначення та застосування таких лікарських засобів виписувати рецепт пацієнту не потрібно.
Якщо йдеться про виняткові ситуації, коли пацієнт з певних причин потребує препарати, які не передбачені пакетом лікування, у такому разі лікар стаціонару зможе виписати пацієнту рецепт.
Лікарські препарати для тварин як і попередньо можна придбати за ветеринарним рецептом.
У МОЗ наголошують, що антибіотик – це серйозний рецептурний лікарський засіб, який має призначатися виключно лікарем.
Додаткові питання щодо відпуску антибіотиків за електронним рецептом можна задати контакт-центру НСЗУ за коротким номером 1677 (гілка “7”).
Як повідомлялося, з 1 серпня 2022 року антибактеріальні препарати в аптечних закладах будуть відпускатися за електронним рецептом. Така можливість стане доступною для закладів охорони здоровʼя, які уже зареєстровані та працюють з електронною системою охорони здоровʼя (ЕСОЗ).