Від початку серпня через гуманітарний коридор «Колотилівка - Покровка» в Сумській області до України в’їхали майже 10 тисяч людей.

Про це під час брифінгу в Одесі заявила віцепрем’єр - міністр з питань реінтеграції тимчасово окупованих територій Ірина Верещук, передає Укрінформ.
«З 5 серпня, відколи працює коридор, в Україну в’їхали майже 10 тисяч людей, серед них - майже 2,5 тисячі дітей», - розповіла вона, зазначивши, що прикордонники пропускають громадян навіть без паспортів.
Верещук пов’язує це з початком навчального року.
«Зараз вересень, люди приїхали вчитися. Ми дозволили дистанційно вступити до навчальних закладів людям з Криму, з тимчасово окупованих територій, навіть без документів. Вони приїдуть сюди і протягом трьох місяців будуть виготовляти документи, бо ми хочемо, щоб наша молодь поверталась», - наголосила урядовиця.
Як повідомляв Укрінформ, Верещук закликала українців по змозі виїхати з тимчасово окупованого Криму.