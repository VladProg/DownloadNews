За 8 місяців цього року українські правоохоронці зареєстрували понад 192 тисячі заяв про домашнє насильство.

Як передає Укрінформ, про це міністр внутрішніх справ Ігор Клименко повідомляє у Телеграмі.
«Війна однозначно має негативний вплив на суспільство в різних аспектах. Одним із них є безпека у домівках. Психологічна напруга, емоційний тиск, розлука сімей, безробіття тощо погіршує ситуацію з домашнім насильством у країні», - зазначив міністр.
За його даними, у 2021 році поліцейські зареєстрували понад 325 тисяч заяв про випадки домашнього насильства. У 2022-му їх кількість скоротилася до 244 тисяч.

«Цьогоріч, за 8 місяців, вже маємо понад 192 тисячі повідомлень», - поінформував Клименко.
Він наголосив, що, реалізуючи проєкт «Протидія домашньому насильству, який став частиною концепції МВС «Безпечна країна», поліція робить особливий акцент на запобігання таким проявам. Зокрема збільшується кількість спеціалізованих мобільних груп; посилюється контроль за кривдниками; впроваджуються альтернативні інструменти повідомлення про випадки домашнього насильства.
«Дім має залишатись місцем, де кожна людина відчуває себе захищеною. Навіть у найскладніші часи. А це можливо, лише коли держава і суспільство пліч-о-пліч протидіють загрозам», - підкреслив очільник МВС.
Як повідомляв Укрінформ, Верховна Рада ухвалила закон, згідно із яким за деякі кримінальні правопорушення каратимуть пробаційним наглядом.
Зокрема пробаційний нагляд може бути застосований за злочинні діяння, передбачені окремими частинами статей Кримінального кодексу, такі як умисне заподіяння тяжких тілесних ушкоджень у разі перевищення меж необхідної оборони; перевищення заходів, необхідних для затримання особи, яка вчинила кримінальне правопорушення; умисне легке тілесне ушкодження; побої та мордування; домашнє насильство.