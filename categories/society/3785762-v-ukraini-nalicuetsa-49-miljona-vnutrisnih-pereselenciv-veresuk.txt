В Україні налічується 4,9 млн внутрішньо переміщених осіб, 3,6 млн з них стали переселенцями після 24 лютого 2022 року.

Про це в ефірі загальнонаціонального телемарафону "Єдині новини" сказала віцепрем'єр, міністр з питань реінтеграції тимчасово окупованих територій Ірина Верещук, передає Укрінформ.
"У нас 4,9 млн внутрішньо переміщених осіб у цілому, з них 2,6 млн щомісячно отримують виплати. 3,6 млн осіб - це ті, хто стали ВПО після 24 лютого", - розповіла вона.
За словами Верещук, майже половина ВПО не отримують передбачених державою виплат через те, що не зверталися по них.
Водночас, за даними Мінсоцполітики, 158 тис. осіб втратили право на виплати від держави. "Левова частка цих людей, це ті громадяни України, які виїхали за кордон, живуть там постійно й отримують виплати від держав, де вони проживають", - пояснила урядовиця.
Верещук зауважила, що на гарячу лінію Мінреінтеграції 15-48 надходять дзвінки громадян, які повідомляють про випадки, коли виплати від держави припиняються без законних підстав.
"Ми беремо такі кейси до розгляду і допомагаємо людям повернути виплати. Коли ми кажемо про ті виплати, які держава припинила, то КМУ було прийнято консолідоване рішення - якщо люди отримували виплати як ВПО і перебували за кордоном до вступу в дію цієї постанови, вони не будуть повертати виплати. Такі були правила тоді. І навіть якщо вони виїхали за кордон і отримували ці кошти, вони нічого державі не винні. Навіть якщо люди повернулися до своїх домівок і за визначенням не є ВПО, вони теж не повертатимуть кошти", - розповіла віцепрем’єр.
Вона констатувала, що наразі немає точних даних, скільки українців повернулися до своїх домівок з закордону чи з інших регіонів України. Зокрема, відомо про 25 тис. осіб на Харківщині, які повернулися, і водночас відомо про десятки тисяч людей, які виїхали звідти, приміром, мешканці Куп'янської, Вовчанської громад, де вже вдруге оголосили евакуацію.
Останнім часом, зазначила Верещук, кількість внутрішньо переміщених осіб значно не збільшується, оскільки попри евакуації люди все ж таки повертаються до домівок. "Ми дивилися серпень, вересень, жовтень, листопад - приріст плюс-мінус 10 тисяч. Це для держави невелика кількість", - пояснила вона.
Віцепрем'єр додала, що громадяни можуть відмовитися від статусу ВПО. І такі випадки є, коли людина проживає за кордоном та пише відповідну заяву, подати яку можна в електронному вигляді.
Загалом, резюмувала Верещук, поки триває війна, держава не буде обмежувати термін чинності статусу ВПО.
Як повідомлялося, наприкінці липня Кабінет Міністрів ухвалив постанову №789, якою з 1 листопада змінено правила оформлення виплат внутрішньо переміщеним особам, які вперше звертаються по призначення такої допомоги від держави. Для оформлення виплат має звертатись одна особа від усієї сімʼї, а не кожен її член окремо. Йдеться про щомісячну державну допомогу на проживання у розмірі 3 тисяч гривень особам з інвалідністю й дітям та 2 тисяч гривень для всіх інших внутрішніх переселенців. Відповідна допомога призначається на кожного члена сім’ї, відомості про якого включено до Єдиної інформаційної бази даних про ВПО.