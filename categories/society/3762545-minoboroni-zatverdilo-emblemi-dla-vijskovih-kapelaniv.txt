Міністерство оборони затвердило емблеми на комір Служби військового капеланства Збройних сил України.

Про це Міноборони повідомило в Телеграмі, передає Укрінформ.
Як зауважили в міністерстві, ця ініціатива виникла у зв'язку з організацією конфесійного представництва військових капеланів та задоволення духовно-релігійних потреб військовослужбовців.

Емблема для капеланів християнського віросповідання представлена однораменним хрестом із розбіжними променями, нижній із яких видовжений, а верхній завершується тупим кутом. Хрест має рельєфний пружок.
Для мусульманських священнослужителів розроблена емблема у вигляді рельєфного півмісяця, тоді як комір капеланів юдейського віросповідання прикрашатиме рельєфне зображення зірки Давида.
Як повідомляв Укрінформ, у березні 2022 року Президент України підписав закон про пришвидшення створення Служби військового капеланства.
Восени того ж року капеланська служба ЗСУ розпочала свою роботу.