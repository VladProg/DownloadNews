Президент Володимир Зеленський обговорив із американським бізнесменом і філантропом Говардом Баффетом допомогу Україні.

Про це глава держави повідомив у Телеграмі, передає Укрінформ.
«Розповів про ситуацію в Україні та про відсіч російській збройній агресії на полі бою. Щодня робимо кроки, які б забезпечували стійкість українських воїнів, підтримували суспільство та бізнес. Вдячний Говарду Баффету за підтримку українського народу», - зазначив Зеленський.
Він зауважив, що вдячний Баффету за реалізацію проєкту фабрики-кухні, який є частиною реформи шкільного харчування, а також за допомогу в реалізації зернової ініціативи, підтримку розмінування, закупівлі генераторів і ліквідації наслідків обстрілів цивільної інфраструктури України.

В Офісі Президента поінформували, що під час зустрічі йшлося про розмінування, зокрема, території Херсонської області. Президент зауважив, що значна частина Херсонщини була деокупована минулої осені й потребує розмінування, адже навесні традиційно розпочинається посівна, а цей край має дуже розвинутий агропромисловий комплекс.


Своєю чергою американський бізнесмен зазначив, що, крім підтримки низки проєктів безпосередньо в Україні, він намагається розповідати про країну та український народ у США на різноманітних публічних майданчиках.


Як повідомлялося, у Бучі на Київщині стартувало будівництво першої фабрики-кухні, а в Лозовій Харківської області підписали меморандум про реалізацію проєкту другої такої кухні.
Очікується, що у майбутньому мережу фабрик-кухонь буде поширено на всю територію України. Кожна з них зможе забезпечувати харчуванням 30 – 40 навчальних закладів.
Фото: Офіс Президента