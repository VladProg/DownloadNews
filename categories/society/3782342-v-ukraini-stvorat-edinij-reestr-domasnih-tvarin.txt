Кабінет міністрів ухвалив постанову про створення в країні Єдиного державного реєстру домашніх тварин – собак та котів.

Кабінет міністрів України 3 листопада ухвалив постанову, яка передбачає створення Єдиного державного реєстру домашніх тварин — собак та котів.
Про це повідомили на брифінгу представники уряду, передає кореспондент Укрінформу.
«У кожної тварини має бути власник, який буде нею опікуватися. Запровадження цього реєстру ще є одним із факторів формування культури відповідального власника. Це дуже важливий напрямок державної політики у сфері поводження із тваринами», – сказав заступник міністра аграрної політики та продовольства з питань цифрового розвитку, цифрових трансформацій і цифровізації Денис Башлик.
За його словами, реєстр робиться з метою створення комплексу заходів для безпеки та добробуту тварин і їх власників. Чиновник запевнив, що реєстрація тварин власниками буде добровільною та безкоштовною.
Як наголосила заступник голови Державної служби з питань безпечності харчових продуктів та захисту споживачів, головний державний ветеринарний інспектор України, головний державний інспектор України Ольга Шевченко, запровадження такого реєстру є кроком у боротьбі зі сказом. «Облік тварин дає можливість державі формувати та планувати безкоштовні заходи з профілактики сказу. Це щорічна вакцинація, які здійснюється державним лікарнями. Відповідно, належне фінансування державою сфери захисту населення», - підкреслила вона.
Керівник із розвитку електронних послуг у Міністерстві цифрової трансформації Мстислав Банік переконаний, що це рішення уряду дозволить підвищити загалом культуру поводження із домашніми тваринами. «Якщо людина завела собі тварину, вакцинувала її, можливо й чіпувала, то треба зареєструватися», - сказав він.
За його словами, не включено, що з часом ветеринарні паспорти домашніх улюбленців стануть доступними у застосунку «Дія». «Я сам бачу, яка кількість власників домашніх тварин жадає, щоб з'явився паспорт домашніх тварин, адже це дуже зручно», - додав представник Мінцифри.
Крім того, запуск Єдиного державного реєстру домашніх тварин необхідний задля адаптації українського законодавства до міжнародних стандартів у сфері поводження з тваринами.
Як повідомлялося, з 2015 року в Україні діє закон, який передбачає обов’язкову реєстрацію й ідентифікацію обмеженого переліку сільськогосподарських тварин, серед яких – велика рогата худоба, коні, свині, вівці.