Громадяни, які постраждали від підриву росіянами Каховської ГЕС, можуть отримати психологічну допомогу.

Про це повідомляє Укрінформ із посилання на сайт Міністерства з питань реінтеграції тимчасово окупованих територій України.
«Щоб допомогти людям перенести стресові події, в Херсонській та прилеглих областях працюють групи надавачів послуг із першої психологічної допомоги», - йдеться у повідомленні.
Команди фахівців із психосоціальної підтримки, мобільні бригади психологів і гуманітарного реагування готові у будь-який момент надавати херсонцям низку психологічних сервісів.
Докладну інформацію про надавача послуг першої психологічної допомоги, а також види допомоги, регіон, контактну особу можна отримати, скориставшись таблицею за посиланням. Там інформація актуалізована й оновлюється.
Таблиця підготовлена Координаційним центром з психічного здоров’я при Кабінеті Міністрів України спільно з Технічною робочою групою із ПЗПСП, яку очолюють World Health Organization (WHO) та International Medical Corps.
Як повідомляв Укрінформ, вночі 6 червня російська армія підірвала дамбу Каховської ГЕС. На Херсонщині розпочали евакуацію населення з небезпечних місць, для яких є ризик затоплення внаслідок підриву Каховської ГЕС. За фактом підриву окупантами Каховської ГЕС правоохоронці розпочали розслідування за статтею "екоцид".
В Укргідроенерго заявили, що Каховська ГЕС повністю зруйнована і відновленню не підлягає.
Після підриву ворогом Каховської ГЕС з Херсонської та Миколаївської областей евакуювали понад 3 тис. людей.
Фото: ДСНС, ілюстративне