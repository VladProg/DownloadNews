У Міністерстві оборони України підготували зміни до законодавства щодо зменшення граничного віку перебування громадян на військовому обліку призовників з 27 до 25 років.

Як передає Укрінформ, про це в Телеграмі повідомляє Military Media Center.
«У Міністерстві оборони, реагуючи на звернення Збройних сил України, спільно напрацювали пропозиції змін до законодавства щодо зменшення граничного віку перебування громадян на військовому обліку призовників з 27 до 25 років», - йдеться в повідомленні.
Як пояснили в Міноборони, такі зміни продиктовані тим, що під час дії правового режиму воєнного стану відсутня потреба в перебуванні громадян на військовому обліку призовників до 27 років. По-перше, необхідність їхнього щорічного прибуття до територіальних центрів комплектування та соціальної підтримки, у тому числі для проходження медичних оглядів, призводить до додаткових фінансових витрат, навантаження на медичних працівників та збільшення черг для проходження ВЛК. Тоді як призов на строкову військову службу під час воєнного стану не здійснюється.
По-друге, тривале перебування на військовому обліку призовників під час дії воєнного стану призводить до того, що значна кількість придатних до військової служби громадян, які не мають статусу військовозобов’язаних, не може бути залучена до військової служби за призовом під час мобілізації.
Як зазначається, такі ініціативи Сил оборони України, спрямовані на зміцнення обороноздатності держави, є обґрунтованими, погодженими з іншими урядовими і безпековими структурами та мають на меті виключно оптимізацію процесів задля наближення перемоги.
Як повідомляв Укрінформ, 29 липня 2022 року Верховна Рада ухвалила Закон «Про внесення змін до Закону України "Про мобілізаційну підготовку та мобілізацію» та звільнила від призову громадян, які втратили рідних на війні з рф.