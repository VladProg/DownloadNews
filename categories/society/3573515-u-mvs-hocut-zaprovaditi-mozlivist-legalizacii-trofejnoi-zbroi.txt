У Міністерстві внутрішніх справ висловили сподівання, що у законопроєкті № 5708 «Про право на цивільну вогнепальну зброю» буде передбачена модель легалізації трофейної або віднайденої зброї.

Про це у інтерв’ю Укрінформу заявив заступник міністра внутрішніх справ України Ігор Бондаренко.
«Сподіваємось, що у цьому законопроєкті також буде передбачена модель легалізації трофейної або віднайденої зброї. Якщо громадянин у законний спосіб здобув зброю, яка не є власністю держави України, він повинен мати можливість залишити її собі. Головна умова - щоб ця зброя не мала кримінального сліду», - сказав він.
Заступник міністра поінформував, що таку одиницю зброї піддаватимуть перевіркам за всіма обліками та за необхідності – приводитимуть у відповідність з технічними вимогами.
Також, за його словами, у законодавстві необхідно передбачити, що у разі скоєння особою, яка володіє зброєю, певної кількості адміністративних чи кримінальних правопорушень, до неї вживатимуться санкційні заходи - навіть тимчасове вилучення зброї з користування або примусовий продаж з відшкодуванням вартості.
Чиновник уточнив, що коли цей законопроєкт буде прийнятий, може знати тільки Верховна Рада. «Все, що було необхідне для повного розуміння предметної області народними депутатами — інформація щодо поточного стану, статистичні дані, інша запитувана інформація, - було надано», - сказав посадовець.
За його словами, закон є надважливим, бо належного законодавчого врегулювання щодо цієї галузі раніше не було. Він поінформував, що раніше була лише постанова парламенту від 1992 року про право власності на окремі види майна, відповідно до якої право власності на зброю набувається за наявності спецдозволу органів внутрішніх справ.
«З тих пір було декілька спроб врегулювати цю сферу, які завершились безрезультатно», - сказав заступник глави МВС.
Бондаренко відзначив, що це питання є вкрай актуальним, оскільки в Україні вже давно назріла потреба у реформуванні сфери дозвільної системи для запровадження прозорої та зручної процедури отримання громадянами дозволу на зброю, та водночас - суворого контролю за її обігом.
За його словами, наразі питання, пов’язані з обігом вогнепальної зброї в Україні, регламентовані на рівні підзаконних нормативно-правових актів.
«Саме тому необхідне прийняття цього закону - для забезпечення комплексного врегулювання всіх проблемних питань, пов’язаних з обігом зброї в країні, зокрема - визначення правового режиму власності на зброю та закріплення прав та обов'язків громадян і юридичних осіб щодо виробництва, набуття, володіння, розпорядження та використання зброї і боєприпасів», - сказав посадовець.
За словами Бондаренка, вирішити ці питання необхідно у найкоротші строки, враховуючи збройну агресію рф проти України. При цьому урядовець висловив сподівання, що цей законопроєкт все ж таки буде проголосований у парламенті.
«Коли ми отримаємо закон, тоді ми фактично наблизимося до запровадження ідеальної моделі контролю у сфері обігу зброї. Це питання завжди було актуальним, а у зв’язку з повномасштабною війною стало ще актуальнішим», - уточнив він.
Як повідомлялося, Верховна Рада ухвалила в першому читанні законопроєкт «Про право на цивільну вогнепальну зброю» № 5708. Законопроєкт на засіданні 23 лютого підтримали 274 депутати.