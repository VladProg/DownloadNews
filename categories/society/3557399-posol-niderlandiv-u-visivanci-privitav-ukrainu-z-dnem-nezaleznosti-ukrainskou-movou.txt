Посол Нідерландів в Україні Єннес де Мол у вишиванці привітав Україну з Днем Незалежності та запевнив у підтримці своєї країни.

Як повідомляє Укрінформ з посиланням на його Фейсбук, запис було зроблено українською мовою.
“Рік тому Україна святкувала 30-річницю Незалежності. Я теж був тоді на Хрещатику, святковий військовий парад проходив в той самий час, коли росія нарощувала свої війська біля українських кордонів. Того дня над Києвом гордо пролетів найбільший у світі український вантажний літак “Мрія”. Це було вражаюче видовище... “Мрія” була знищена російським агресорами в аеропорту “Гостомель” наприкінці лютого 2022 року. Так само, як Буча, Ірпінь та Бородянка. Тепер ці колись процвітаючі містечка символізують жахливі військові злочини росії. Хоча це цілком може бути лише вершиною айсберга, коли стане зрозуміло, що насправді сталося на сході і півдні вашої країни. Агресор знищив літак під назвою “Мрія”, але ніхто не здатен знищити мрію українського народу. Нідерланди стоять пліч-о-пліч з Україною в ці не прості часи", - наголосив посол.

За його словами, Нідерланди підтримують Україну, надаючи їй допомогу у військовій, економічній, фінансовій, гуманітарній та культурній сферах.
“Ми разом стоїмо на захисті наших найвищих цінностей свободи, демократії, безумовної поваги до міжнародного права”, - підкреслив дипломат
Він окремо згадав Конференцію, яка відбулася у Гаазі 14 липня 2022 року щодо притягнення до відповідальності за воєнні злочини в Україні.
“Ця конференція - лише перший, але дуже важливий крок до справедливості”, - зазначив Єннес де Мол.
Як повідомлялося, сьогодні Україна відзначає 31-шу річницю проголошення Незалежності. Цього дня у країні скасовані масові заходи з міркувань безпеки.
Фото з Facebook