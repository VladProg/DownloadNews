Кластер ООН з питань житла та непродовольчих товарів в Україні з початку року забезпечив гуманітарну допомогу та прихисток для 1,6 млн українців.

Про це заявив координатор Кластера ООН з питань житла та непродовольчих товарів в Україні Джон Вейн в інтерв’ю Укрінформу.
«На сьогодні ми надали допомогу 1,6 мільйона людей, зібравши 145 млн доларів, тобто приблизно 27% необхідного фінансування», - сказав Вейн.

Джон Вейн

Він зауважив, що цього року підрозділ ООН планує допомогти 3,3 мільйона українців, кошторис на всі ці заходи становить 525 млн доларів. Загалом Кластером виявлено 8,3 мільйона людей в Україні, які потребують допомоги та притулку.
«На жаль, ми не всім можемо допомогти, то ж визначаємо найбільш вразливі категорії і встановлюємо, хто найбільше потребує такої підтримки. Допомога одиноким людям, людям похилого віку та сім'ям, де є особи з інвалідністю - ось наш пріоритет», - підкреслив Вейн.
Як повідомлялося, Україна у 2023 році залучила 30 млрд дол. США підтримки від міжнародних партнерів.