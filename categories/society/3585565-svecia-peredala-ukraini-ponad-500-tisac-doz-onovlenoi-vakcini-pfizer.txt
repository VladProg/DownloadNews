Україна отримала від Швеції понад 500 тис. доз оновленої вакцини Pfizer проти штаму коронавірусу «Омікрон».

Про це повідомляє Міністерство охорони здоров'я, передає Укрінформ.
"Уряд Швеції передав Україні понад 500 тис. доз вакцини Comirnaty Original/Omicron BA.1 від Pfizer-BioNTech, яку було розроблено спеціально проти штаму коронавірусу «Омікрон» та його варіантів", - йдеться у повідомленні.
У МОЗ зауважили, що ця вакцина призначена для бустерного щеплення тих, хто вже пройшов первинний курс вакцинації від COVID-19.
Препарат розвезли у більшість областей. Зокрема, по 23 тис. доз доставили в Тернопільську, Рівненську, Хмельницьку та Житомирську області, 40 тис. у Дніпропетровську, 34,5 тис. у Вінницьку, 20 тис. у Сумську, 17 тис. в Івано-Франківську, 11,5 тис. у Миколаївську, 8,6 тис. в Одеську, 5,7 тис. у Донецьку області.
Comirnaty Original/Omicron BA.1 – це оновлена версія вакцини Comirnaty від американської компанії Pfizer та німецької фірми BioNTech, адаптована спеціально для захисту проти штаму «Омікрон» коронавірусу SARS-CoV-2. Вона призначена лише для людей, які вже отримали первинний курс вакцинації будь-яким іншим препаратом.
У МОЗ нагадали, що в Україні первинний курс вакцинації проти коронавірусу складається із двох доз вакцини Comirnaty від Pfizer чи CoronaVac від Sinovac, або з однієї дози вакцини Janssen (Jcovden) від Johnson & Johnson.
Щоб посилити і подовжити захист від тяжкої форми хвороби, через 5 місяців після первинного курсу всім повнолітнім слід зробити бустерне щеплення будь-якою наявною вакциною проти COVID-19.
Літнім людям та людям із хронічними хворобами рекомендований другий "бустер" будь-якою з наявних вакцин через 4 місяці після першого. Усі інші групи українців також можуть отримати друге бустерне щеплення.
Щепитися можна безоплатно в будь-якому пункті вакцинації.
Як повідомлялося, за минулий тиждень в Україні зафіксовано 42,8 тис. нових випадків COVID-19, з них понад 5 тис. у дітей.
За час пандемії в Україні на COVID-19 захворіло 5 220 019 осіб, з них одужали 5 023 623 особи, летальних випадків зареєстровано 109 408.
Від початку вакцинальної кампанії щеплено 16 126 282 особи, з них дві дози отримали 15 327 590 осіб, першу бустерну дозу – 2 325 755 осіб, другу бустерну дозу – 45 906 осіб.