У День великомученика Пантелеймона 23 найкращих медиків України нагородили «Орденом Святого Пантелеймона».

Цього року відзнака має лише одну номінацію - «За самовіддане служіння українському народу, мужність і стійкість у боротьбі за здоров’я українців, за свободу й незалежність України у війні з російським агресором», передає кореспондент Укрінформу.

Як розповіли учасники заходу, попри повномасштабну агресію російської федерації, Поважна рада ордену прийняла рішення скоротити бюрократичну частину процедури та видозмінити критерії конкурсу. Серед переможців є багато військових медиків або цивільних лікарів, які пішли на фронт.






Церемонія нагородження кращих медиків країни «Медичним Оскаром» / Фото: Володимир Тарасов, Укрінформ





























































































































































Зокрема, серед нагороджених:

Максим Ходаківський, ординатор відділення анестезіології, реанімації та інтенсивної терапії однієї з військових частин. Здійснив 144 медичних супроводи поранених та тіл загиблих військовослужбовців із районів проведення активної фази антитерористичної операції у східних районах України. З 24 лютого пішов добровольцем у прифронтовий шпиталь. Пройшов Лисичанськ, Краматорськ і інші гарячі точки нашої країни.
Андрій Верба - пройшов шлях від начальника медичної служби військової частини до директора Військово-медичного департаменту Міноборони. На хірургічних посадах з 1995 року, на керівних посадах – з 2000 року. Вміло поєднує керівничу роботу з медичною практикою. Передає свій багатий практичний досвід військовим лікарям-хірургам. За період з 2014 до 2022 року виконав тисячі оперативних втручань, з яких 70% складних.
Ігор Гнетньов - в.о. директора Медичного центру реабілітації учасників бойових дій однієї з територіальних громад. Протягом періоду воєнного стану продовжує надавати допомогу пацієнтам, займається благодійністю, надає допомогу учасникам бойових дій та постраждалим; здійснює поїздки до військових із допомогою. За його ініціативи на підприємстві були зібрані кошти на потреби ЗСУ та на гуманітарні потреби.
Олексій Яковленко - генеральний директор КНП "Міська лікарня №3" Краматорської міської ради. Забезпечив стабільне функціонування лікарні в період війни: налагодив взаємодію з медичними військовими підрозділами ЗСУ, військовими шпиталями міст Лисичанськ, Дружківка, Бахмут. Встановив зв’язки з інститутом нейрохірургії ім. Ромоданова (м. Київ), завдяки чому нейрохірурги та анестезіологи інституту надають якісну професійну допомогу на базі КНП «Міська лікарня №3» КМР.
Андрій Погоріляк - завідувач опікового відділення комунального некомерційного підприємства «Закарпатська обласна клінічна лікарня імені Андрія Новака» Закарпатської обласної ради. Під його керівництвом проводяться унікальні операції з реплантації та реваскуляризації кінцівок, органозберігаючі операції. Від початку війни опікується лікуванням поранених військовослужбовців, особисто виконує складні реконструктивно-пластичні мікрохірургічні втручання.
Анна Дуб - головний лікар КП «Пологівський центр первинної медико-санітарної допомоги» Пологівської міської ради. Президент Благодійного фонду “Пологівський край". Після окупації Пологівської громади Центр надавав медичну, психологічну та буд -яку іншу допомогу всім нужденним. Зараз працює над організацією надання медичної допомоги населенню Пологівської громади на території міста Запоріжжя.
Ростислав Петруняк - завідувач гінекологічного відділення КНП "Коломийська ЦРЛ". З початком активної фази війни і дотепер служить лікарем в Збройних Силах України. У складі евакуаційного відділення медичної роти бригади надає першу лікарську допомогу в червоній та жовтій зонах, пораненим військовим ЗСУ, а також цивільному населенню в Миколаївській області та евакуйовує їх для подальшого лікування у військовій шпиталь або в лікувальні установи міста Миколаїв.
Тетяна Давиденко - в.о. директора КНП «Димерської центрально селищної лікарні» Димерської селищної ради. В період окупації та збройної агресії безперервно організовувала роботу лікарні та спеціалістів; надавала допомогу пораненим серед цивільного населення. Було організовано цілодобове надання медичної допомоги і проліковано 24 поранених серед цивільного населення та 86 соматично хворих в стаціонарі.
Наталя Серьогіна - завідувач відділення променевої терапії, лікар-променевий терапевт "Український центр томотерапії". У відділенні променевої терапії TomoClinic під керівництвом Серьогіної вперше в Україні була виконана процедура Тотального опромінення тіла (TBI) при онкогематологіних захворюванях.
Ольга Зачепа - полковник медслужби, начальник медчастини Військово-медичного клінічного центру Західного регіону у м. Львові. Допомогає пораненим внаслідок військової агресії рф. Сприяє у навчанні лікарів-інтернів, забезпеченні ВМКЦ ЗР необхідними дефіцитними ліками та допоміжними засобами для відновлення та реабілітації хворих.
Андрій Костюк - лікар-ортопед-травматолог травматологічного відділення КНП КМКЛ 7". Із перших днів повномаштабної війни організував логістику пацієнтів, операційні, побут медичного персоналу. В липні 2022 Андрій Костюк став лікарем-добровольцем на Сході України. Разом із колегами надає допомогу пораненим та евакуює пацієнтів із зони бойових дій.
Вікторія Самойлова - лікар акушер-гінеколог, головний лікар КНП «Березнегуватська ЦРЛ», особисто прийняла більш ніж 500 пологів. Із 2 березня у лікарні проліковано більше 3 тисяч військових та цивільних пацієнтів. Проведено близько 400 оперативних втручань разом із військовими хірургами.
Микола Годенюк - старший ординатор відділення підсилення Військового медичного клінічного центру південного регіону (ВМКЦ ПР).19 березня був призваний до лав ЗСУ на посаду старшого ординатора відділення підсилення. На сьогоднішній день проходить службу у зоні бойових дій.
Василь Муцко - операційний "брат" операційного відділення Військового медичного клінічного центру. З початку повномасштабної війни надавав медичну допомогу цивільному населенню м. Маріуполь, понад 800 особам. У червні мобілізувався доброволцем до лав ЗСУ. На даний час проходить службу в зоні бойових дій.
Сергій Панасенко - доктор медичних наук, доцент, завідувач кафедри хірургії № 3 Полтавського державного медуніверситету. Автор новітньої хірургічної концепції “Реанімаційна хірургія”, провів серію унікальних операцій - зокрема, при травматичному розриві шлуночків серця. 24 лютого 2022 року як офіцер запасу був мобілізований до лав ЗСУ на посаду ординатора хірургічної клініки. Зараз - начальник передового хірургічного відділення.
Яна Зінкевич - командир добровольчого медичного батальйону «Госпітальєри», народний депутат Верховної Ради України IX скликання. З початком повномасштабної війни з російським агресором організувала роботу понад 350 парамедиків та медичних працівників, які в складі більш ніж 50 екіпажів санітарним транспортом надають допомогу пораненим і травмованим, проводять евакуацію. За вісім років своєї діяльності медичний батальйон «Госпітальєри» надав допомогу більш ніж 5000 пораненим бійцям, провів навчання з тактичної медицини для тисяч бійців та сотень парамедиків.
Сергій Бутенко - в.о. директора КНП СОР "Сумський обласний центр екстреної медичної допомоги та медицини катастроф". Із лютого 2022 року бригади Центру надавали екстрену медичну допомогу пораненим на передовій.
Сергій Гаріян - заввідділення ортопедії і травматології Тернопільської університетської лікарні. З перших днів війни відділення приймає та надає допомогу пораненим бійцям ЗСУ, що отримали надскладні вогнепальні поранення в ході активних бойових дій. Досконало володіє технікою МІО (малоінвазивного остеосинтезу).
Сусанна Алешко - завідувачка Дергачівським відділенням екстреної (невідкладної) медичної допомоги КНП Харківської обласної ради «Центр екстреної медичної допомоги та медицини катастроф». З перших днів військової агресії налагодила безперебійну роботу відділення, організувала відносно безпечні маршрути перевезення пацієнтів та постраждалих.
Наталія Зимак-Закутня - лікар-генетик, директор комунального підприємства "Хмельницька міська дитяча лікарня». Під її керівництвом працює 650 працівників, всі долучилися до волонтерського руху: плели маскувальні сітки для війскових, готували іжу, передавали медикаменти.
Олег Журба - завідувач, лікар-хірург серцево судинного відділення серцево-судинної хірургії комунального некомерційного підприємства "Черкаський обласний кардіологічний центр Черкаської обласної ради". Під його керівництвом в 2021 році вперше в історії Черкаської області було виконано три трансплантації серця. Від початку війни прооперував понад 400 хворих, з них 100 військовослужбовців та внутрішньо переміщених осіб. Забезпечив за допомогою колег та волонтерів передачу на передову засобів захисту та медикаментів. Налагодив міднародну співпрацю з іншими кардіохірургічними центрами, які передали велику кількість необхідних медичних матеріалів.
Михайло Гнатюк - завідувач кардіоревмоонкогематологічного відділення ОКНП "Обласна дитяча клінічна лікарня". Під його керівництвом Чернівецька область стала центром-учасником ГЛЛ-Студій Кооперативної групи «Дитячі лейкемії та лімфоми України». З початком повномаштабного вторгнення продовжив надавати допомогу пацієнтам, як член правління БФ "Подаруй дитині життя" обєднав небайдужих людей для участі у допомозі хворим дітям.
Лілія Бузницька - заступник головного лікаря з організаційно-трансфузіологічної допомогикомунального закладу «Чернігівська обласна станція переливання крові» Чернігівської обласної ради. 24 лютого 2022 року, попри небезпеку, в найкоротші терміни налагодила безперебійну, цілодобову роботу «Чернігівського обласного центру крові». Зараз продовжує шукати можливість забезпечити обласний центр крові необхідною апаратурою (новою і заміною тієї, яка постраждала під час обстрілів), необхідним сучасним обладнанням і витратними матеріалами.

Голова Поважної ради Громадської ініціативи «Орден святого Пантелеймона» Василь Князевич, відкриваючи церемонію нагородження, відзначив, що цей проєкт попри війну і всі випробування й надалі розвиватиметься.
«Цей проєкт став значущим, він буде далі потужно розвиватись і впливати на майбутнє країни. Тут немає політики, тут є Україна і є наше майбутнє. Будемо номінувати нових героїв, нових орденоносців. Сьогодні закінчилось засідання Поважної ради, де проголосували за тих, хто зараз тут. Багато зараз на фронті, і ми будемо просити міністерство (Міністерство оборони – ред.), щоб вони допомогли знайти цих героїв і нагородити», - зазначив Князевич.
Коментуючи Укрінформу важливість такої відзнаки саме в час війни, Князевич підкреслив, що це дуже позитивний моральний момент, емоційний, який всім дає заряд, адже війна триває не один тиждень, крім того, сталість проведення нагородження найкращих медиків засвідчує, що Україна обов’язково переможе. Крім того, війна продемонструвала високий рівень підготовки української медицини до нинішніх викликів і важливість створення єдиного медичного простору.
Ексміністр освіти та науки Лілія Гриневич, коментуючи актуальність нагородження українських медиків, зазначила: «Я вважаю, що ця подія дуже важлива. В цей час війни ми виділили тільки одну номінацію на відміну від попередніх років, а це саме номінація за заслуги в захисті Вітчизни, в служінні оборони країни. І серед нагороджених дуже багато військових медиків і взагалі тих медичних працівників і лікарів, які працюють саме для справи захисту країни», - наголосила Гриневич, додавши, що Орден Святого Пантелеймона покликаний привертати увагу до медичної професії, до статусу медиків, до їхнього служіння. Про цих героїв має знати і суспільство, і влада, зазначила Гриневич.
Своєю чергою директор Національного інституту серцево-судинної хірургії ім. М.Амосова, академік Василь Лазоришинець зазначив: «Ми відзначаємо медиків не тільки в мирний час. А під час війни це надзвичайно важливо, тому що ми бачимо своїх героїв, можемо зустрітись, поспілкуватись з ними, поділитись своїми проблемами. Бачити перед собою цих героїв - це надзвичайно для нас важливо».
Як повідомляв Укрінформ, відзнака за професіоналізм та милосердя «Орден Святого Пантелеймона» - це найвища громадська нагорода, яка має професійно-фахове спрямування, присуджується за значні результати в галузі охорони здоров’я, у духовному й фізичному розвитку українського суспільства. Відзнака вручається особам, яким притаманні високий професіоналізм, духовно-моральні якості, та які досягли значних особистих результатів у галузі охорони здоров’я, благодійній та громадській діяльності.
Відзнаку погодили та благословили предстоятелі найбільших християнських церков України.
Урочиста церемонія нагородження "Медичним Оскаром" щорічно проходить 9 серпня у День Святого великомученика і цілителя Пантелеймона.