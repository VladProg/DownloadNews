Із 24 лютого державні нагороди надані понад 30 тисячам людей, які боронять Україну від російських загарбників.

Про це повідомив Президент Володимир Зеленський під час виступу на 34-й церемонії вручення нагороди Національного конституційного центру, передає Укрінформ.
“Менш ніж за дев’ять місяців уже понад 30 тисяч українців були відзначені державними нагородами за свій внесок у наш національний захист”, - зазначив він.
За його словами, державні нагороди отримали люди різних професій і занять, які однаково протистоять російські агресії.
Глава держави розповів, що відзначено передусім героїчних українських воїнів, рятувальників, які ліквідують наслідки російських обстрілів, а також енергетиків, які повертають людям електрику після ударів російських ракет та іранських дронів по електростанціях, працівників транспорту, які забезпечують оборону, економіку й життя суспільства.
Водночас Президент підкреслив, що велика честь бути відзначеним медаллю Свободи, нагадавши, що медаль під час свого візиту до Києва передали йому американські сенатори Кріс Кунс і Роб Портман.
Зеленський переконаний, що ця нагорода справді відображає, як і за що бореться український народ, і є нагородою для всіх чоловіків і жінок України, які після 24 лютого показали найбільшій автократії світу, що на неї в Україні чекає неминуча поразка.
“Свобода – це головне слово для нас. Те, що об’єднує всіх українців. Як і будь-яке демократичне суспільство, українці мають різні погляди на життя, на політику. Часто в попередні роки ми відчували роз’єднаність і сперечалися, чи зможемо ми взагалі колись об’єднатися. Але коли росія поставила собі за мету знищити нашу свободу й стерти з лиця землі Україну, ми миттєво об’єднались і зберігаємо єдність”, - підкреслив Президент.
Він додав, що нині мільйони людей воюють і працюють, щоб захистити Україну.
“Це наші солдати й офіцери. Це масовий рух наших волонтерів – тих, хто забезпечує оборонців усім необхідним. Це фермери, які зупиняли російську бронетехніку на дорогах до своїх громад і допомагали військовим. Це айтівці, які будують захист проти російських кібератак. Це бізнес, який працює попри постійний російський терор і зберігає робочі місця. Це лікарі, які допомагають всюди й завжди. Це шкільні вчителі і викладачі університетів, які можуть вести заняття навіть у бомбосховищах та дистанційно з окопів на передовій, але не здаються і навчають дітей, вчать їх вірити в себе, у свободу і в Україну”, - відзначив глава держави.
Зеленський також запевнив, що дотримається даної раніше обіцянки і грошову премію, яка супроводжує медаль Свободи, передасть на допомогу українським ветеранам, а саме – на відбудову й оновлення реабілітаційного центру для ветеранів у Бородянці.
Як повідомлялося, раніше Президент Володимир Зеленський заявив про намір передати премію в розмірі 100 тисяч доларів США, яку отримав із присудженням американської медалі Свободи, на відновлення знищеного російськими загарбниками реабілітаційного центру у Бородянці на Київщині.