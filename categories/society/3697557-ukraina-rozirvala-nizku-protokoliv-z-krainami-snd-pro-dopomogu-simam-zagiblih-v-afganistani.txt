Україна вийшла з Протоколу до Угоди та Протоколу про порядок застосування Угоди про державну соціальну допомогу родинам військовослужбовців, загиблих в Афганістані та інших державах.

Як передає Укрінформ, про це в Телеграмі повідомив представник уряду у Верховній Раді Тарас Мельничук.
«Здійснено вихід України з Протоколу до Угоди про державну соціальну допомогу членам сімей військовослужбовців, загиблих в Афганістані та інших державах, в яких велися бойові дії, вчиненого 23.12.1993 в м. Ашгабаті», - йдеться в повідомленні.
Крім того, Україна вийшла з Протоколу про порядок застосування зазначеної Угоди і Протоколу до зазначеної Угоди, вчиненого 9 вересня 1994 року в Москві, які було укладено в межах СНД.
Як ідеться в пояснювальній записці до постанови Кабінету Міністрів, такі заходи мають привести договірно-правову базу України у сфері відносин країн – учасниць СНД у відповідність до її національних інтересів та осучаснення.
Як повідомлялося, Україна вийшла з угоди з країнами СНД щодо пенсійного забезпечення працівників органів внутрішніх справ.