У розпорядженні Державної служби України з надзвичайних ситуацій вже є 11 машин механізованого розмінування, одну з яких рятувальникам придбали за кошти, зібрані через платформу United24.

Про це у коментарі Укрінформу повідомив начальник відділу організації роботи з гуманітарного розмінування ДСНС Сергій Рева.
"У нас вже отримано 11 машин механізованого розмінування, з них 10 від міжнародних партнерів і 1 машина була куплена за кошти фонду United24", - зазначив він.
За словами представника Держслужби, всі машини виконують завдання на небезпечних територіях.
Як повідомляв Укрінформ, за даними ДСНС, в Україні щодня до розмінування залучаються понад тисяча піротехніків, які знешкоджують до 500 вибухонебезпечних предметів.
Загалом з початку повномасштабної війни піротехніки ДСНС знешкодили понад 403,5 тисячі вибухонебезпечних предметів.
У травні в Держслужбі з надзвичайних ситуацій заявляли, що потребують щонайменше 100 машин механізованого розмінування.