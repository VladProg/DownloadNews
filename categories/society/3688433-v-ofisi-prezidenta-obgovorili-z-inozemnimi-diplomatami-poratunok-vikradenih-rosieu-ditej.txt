В Офісі Президента обговорили з представниками іноземних посольств порятунок депортованих росією українських дітей.

Як передає Укрінформ, про це повідомляє пресслужба Офісу Президента.
Заступник керівника ОП Ігор Жовква та радник – уповноважений Президента з прав дитини та дитячої реабілітації Дар’я Герасимчук провели зустріч із представниками посольств іноземних держав, на якій обговорили проблему депортованих і примусово переміщених росією українських дітей.
Учасники зустрічі обмінялися думками про можливі спільні дії, спрямовані на порятунок викрадених російськими загарбниками дітей.
Окремо співрозмовники зупинилися на необхідності інформування світової спільноти про те, що в небезпеці – кожна дитина у світі, адже росія не має наміру обмежувати свою агресію територією України.
Сторони наголосили на важливості справедливого покарання всіх злочинців, зусиллями яких були зламані долі українських дітей, яких викрала росія.


“Лише спільними зусиллями ми зможемо врятувати викрадених росією українських дітей, довести зміст злочинів російських військових проти українського народу та покарати злочинців”, – сказала Герасимчук.
Жовква зазначив, що на цей час ні Міжнародний комітет Червоного Хреста, ні будь-яка інша впливова міжнародна організація чи установа не виправдали очікувань світу щодо порятунку українських дітей.
“Спільно ми маємо напрацювати не лише механізми та сценарії порятунку українських дітей сьогодні, а й методи та засоби, сценарії та змістовні рішення, які світ зможе використовувати завтра у разі, якщо діти потребуватимуть захисту чи порятунку, підтримки чи допомоги”, – наголосив він.
Наприкінці зустрічі гості отримали символічні ляльки-мотанки, присвячені українським дітям, які перебувають у депортації.
Як повідомляв Укрінформ, керівник Офісу Президента України Андрій Єрмак обговорив із британським актором театру й кіно, послом доброї волі ЮНІСЕФ Орландо Блумом депортацію українських дітей у росію.
Фото: ОП