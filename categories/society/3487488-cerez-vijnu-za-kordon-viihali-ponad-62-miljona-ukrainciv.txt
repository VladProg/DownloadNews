Понад 6 мільйонів 200 тисяч українців були змушені тікати від розв’язаної росією війни за кордон.

Про це під час міжнародної конференції «Солідарність ЄС з Україною: захист людей, які тікають від війни», повідомила заступниця міністра внутрішніх справ Мері Акопян, передає Укрінформ з посиланням на пресслужбу МВС.
«За останніми даними, понад 6 млн 200 тисяч (6 223 821) українців тікали від війни, а понад 5 мільйонів (5 358 079) переїхали до країн ЄС. Найбільша кількість людей (3 357 984) переїхала до Польщі, і щонайменше половина з них там і залишається. Понад 1,2 мільйона громадян України вже зареєструвалися на тимчасовий захист у країнах ЄС», - поінформувала Акопян.
За словами заступниці міністра, це - достатньо серйозне навантаження на європейські країни. Як приклад у МВС навели ситуацію із Чехією, де українці отримали 344 тисяч віз для тимчасового проживання. Уточнюється, що ця цифра співмірна трьом відсоткам населення Чехії.
Акопян наголосила, що через масові міграційні процеси існує високий ризик торгівлі людьми. Громадяни України, які були змушені залишити країну внаслідок повномасштабного російського вторгнення, стикаються з ризиком стати жертвами торгівлі людьми. Передусім є висока ймовірність втягування вимушених переселенців до злочинної діяльності чи трудової експлуатації, зазначила вона.
Як повідомлялося, 24 лютого росія розпочала новий етап війни проти України – повномасштабний наступ. Ворог здійснює масовані обстріли та бомбардування мирних українських міст і сіл. Сили оборони України протистоять російським військам і завдають їм великих втрат.
Після початку війни проти росії було запроваджено масштабні санкції з боку США, ЄС, Канади, Японії та інших країн.