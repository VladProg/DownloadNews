З початку війни вдалося відновити 85 медзакладів, ще понад 200 відбудовані частково.

Про це повідомляє МОЗ, передає Укрінформ.
"За понад 7 місяців війни росія пошкодила 920 об'єктів медичної інфраструктури України та ще 144 зруйнувала повністю. З них вже вдалося відновити 85 медзакладів та ще 209 перебувають на стадії відбудови", - йдеться у повідомленні.
Як зазначають, у МОЗ спільно з обласними військовими адміністраціями визначаються об'єкти, які мають бути відновлені в першу чергу. Зокрема, робиться акцент на завершення першочергових робіт в рамках підготовки до опалювального періоду.
Водночас, Україна розраховує на значні кошти від міжнародних партнерів, які дозволяють одночасно модернізувати велику кількість закладів. Всі медичні заклади відбудовуватимуться відповідно до кращих міжнародних стандартів.
Як зазначив заступник міністра охорони здоров'я Богдан Боруховський, зараз вже розроблені та скоро будуть ухвалені нові Державні будівельні норми, з тим, щоб відновлення закладів охорони здоров'я відбувалося за європейськими стандартами.
Відбудова медичних закладів, зруйнованих агресором, уже оцінюється у понад мільярд євро. Йдеться про відновлення лікарень до стану, в якому вони перебували до війни. Відбудова ж із повною модернізацією закладів до кращих світових стандартів вартуватиме значно більше.
Медична інфраструктура відбудовуватиметься з урахуванням нового етапу медичної реформи – формування спроможної мережі лікарень, які будуть поділені на надкластерні, кластерні та загальні медичні заклади.
Як повідомляв Укрінформ, в Україні від початку повномасштабного вторгнення рф загинули 24 медичні працівники, ще 61 дістав поранення.