Повторні інфікування COVID-19 створюють значний додатковий негативний вплив на здоров’я та функціонування багатьох внутрішніх органів, підвищують ризик відмови органів і смерті.

Про це повідомляє Укрінформ з посиланням на результати дослідження, проведені Школою медицини Вашингтонського університету в Сент-Луїсі.
“Без двозначності наше дослідження показало, що зараження вдруге, втретє або вчетверте сприяє додатковим ризикам для здоров’я в гострій фазі, тобто в перші 30 днів після інфікування, і в наступні місяці, тобто в тривалій фазі COVID”, - пояснив доктор медичних наук, клінічний епідеміолог Школи медицини Зіяд Аль-Алі.
Загалом дослідники виявили, що люди у випадку повторного зараження COVID-19 мали вдвічі більше шансів померти та втричі частіше були госпіталізовані, ніж ті, у кого не було повторного зараження.
Крім того, люди з повторними інфекціями мали в 3,5 рази більшу ймовірність розвитку проблем з легенями, у три рази більшу ймовірність серцевих захворювань і в 1,6 раза більшу ймовірність розвитку захворювань мозку, ніж пацієнти, інфіковані вірусом один раз.
Крім того, дослідження показало, що ризик зростає з кожним інфікуванням.
«Це означає, що навіть якщо у вас було два інфікування COVID-19, краще уникати третього. І якщо у вас було три, краще уникати четвертого», — сказав Аль-Алі.
Спеціаліст радить носити маски, робити ревакцинацію, залишатися вдома у випадку хвороби, також робити щеплення від грипу.
Як повідомляв Укрінформ, від початку цього року кількість спричинених COVID-19 смертей у світі впала майже на 90%.
Фото: vmr.gov.ua