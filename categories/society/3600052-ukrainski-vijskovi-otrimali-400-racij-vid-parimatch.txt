Компанія Parimatch за вісім місяців повномасштабної війни закупила для українських військових 403 рації вартістю 6,5 мільйона гривень.

Про це Укрінформу повідомили у Parimatch.
“Убезпечений стійкий радіозв'язок є невіддільною частиною як для проведення успішних військових операцій, так і для порятунку життя. Усвідомлюючи роль зв'язку “на нулі”, Parimatch систематично купує та відправляє рації українським захисникам на найгарячіші ділянки фронту. Загалом за 8 місяців війни військові ЗСУ отримали 403 рації вартістю 6,5 мільйона гривень”, - йдеться у повідомленні.
Підкреслюється, що всі засоби зв'язку вже на передовій та забезпечують надійну комунікацію під час виконання тактичних завдань у 5 областях: Миколаївській, Запорізькій, Харківській, Донецькій та Луганській.

“Від якості зв‘язку залежить злагодженість дій підрозділів. А це надважливо для успішності виконання бойового завдання і запобіганню додаткових втрат. Ми розуміємо, що триває й технологічна війна. Саме тому 8-й місяць поспіль працюємо у режимі технологічного підсилення захисників України. Всі наші дії переслідують єдину незмінну мету: наблизити перемогу України“, – додала СЕО Parimatch Ukraine Наталія Гілевич.
На додачу до засобів радіозв'язку компанія доукомплектовує бійців різних підрозділів захисною амуніцією. Затребуваним спорядженням серед військовослужбовців виявилися плитоноски, комплекти утепленої форми, взуття, термобілизна та рукавиці, зазначили у Parimatch.
Як повідомлялося, Збройні сили України з 24 лютого по 24 жовтня ліквідували близько 67 940 російських військових, що на 470 більше порівняно з попередньою добою.