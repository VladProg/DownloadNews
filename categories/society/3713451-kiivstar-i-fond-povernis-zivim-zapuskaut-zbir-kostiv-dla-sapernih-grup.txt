Національний телеком оператор «Київстар» і фонд "Повернись живим" запускають збір коштів на забезпечення транспортом і всім необхідним для розмінування обладнанням та майном 146 інженерно-саперних груп у складі Сил підтримки ЗСУ.

Про це Укрінформу повідомили в пресслужбі компанії.
"В Україні стартує кампанія «Нам тут жити». Її мета — зібрати 175 мільйонів гривень на забезпечення транспортом і всім необхідним для розмінування обладнанням та майном 146 інженерно-саперних груп у складі Сил підтримки ЗСУ. Ініціатори проєкту – Київстар та фонд «Повернись живим», партнером ініціативи стала група 1+1 media", - йдеться у повідомленні.
Зазначається, що у межах збору можна оформити підписку на щомісячний донат або зробити індивідуальний внесок на сайті ініціативи.
За даними ДСНС, Україна є найбільш замінованою країною світу, випереджаючи за цим показником Сирію та Афганістан. Мінами та нерозірваними боєприпасами забруднені близько 30% нашої території.
Уряд України визначив розмінування одним із п’яти ключових пріоритетів швидкого відновлення країни. Процес розмінування є не менш важливим ніж відновлення соціальної і критичної інфраструктури.

«За зміну сапер знешкоджує десятки вибухонебезпечних предметів. Звісно, за такого навантаження потребуємо обладнання для швидкого та якісного розмінування. Тож хочеться подякувати всім, хто долучиться», – каже Юлія «Ромашка», саперка ЗСУ.
Президент компанії Київстар Олександр Комаров наголосив, що українські сапери забезпечують умови для відновлення критичної інфраструктури і допомагати у розмінуванні – важлива місія для компанії. Київстар виділяє на збір 20 млн грн та закликає українців і українські бізнеси підтримати ініціативу. Кожен може зробити свій внесок та відправити донат на сайті проєкту.
Директор фонду «Повернись живим» Тарас Чмут зазначає, що придбані пікапи забезпечать мобільність саперних груп — автономне пересування країною бійців з усім потрібним майном. Із груповими й індивідуальними сумками сапера, металошукачами, щупами вони безпосередньо будуть розміновувати. Засоби зв’язку необхідні для координації підрозділів. Коптери і планшети — для аерофотозйомки, фіксації мінних полів, визначення координат небезпечних об'єктів. Весь перелік майна уже погодили з командуванням Сил підтримки і військовими, які з ним працюють.
Кампанія «Нам тут жити» стартувала 24 травня та триватиме до досягнення повної суми збору.
Київстар – найбільший український оператор електронних комунікацій, що станом на грудень 2022 року обслуговував 24,8 млн абонентів мобільного зв’язку та понад 1,1 млн абонентів «Домашнього інтернету». Компанія надає послуги з використанням широкого спектра мобільних і фіксованих технологій, у тому числі 4G, Big Data, Cloud solutions, сервіси для кіберзахисту, цифрове ТБ та ін.
«Повернись живим» — це фонд компетентної допомоги армії, а також громадська організація, яка займається аналітикою у секторі безпеки та оборони, реалізує проєкти з реабілітації ветеранів через спорт. Працює на зміцнення українського війська з 2014 року. Понад 7 млрд грн Фонд зібрав на потреби Сил оборони.