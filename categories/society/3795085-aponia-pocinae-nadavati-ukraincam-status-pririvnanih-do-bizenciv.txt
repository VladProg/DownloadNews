Японський уряд розпочав нову програму підтримки іноземних громадян, які покинули зони конфлікту, але не відповідають критеріям Японії щодо статусу біженця.

Про це повідомляє NHK, передає Укрінформ.
Евакуйовані особи, які відповідають вимогам, будуть визнані такими, що прирівняні до біженців. Програма була введена 1 грудня з огляду на людей з України.
Зазначається, що за бажанням евакуйовані можуть отримати уроки японської мови та інші вказівки щодо життя в Японії. Вони також матимуть право на фінансову підтримку.
Як заявляє Агентство імміграційних служб Японії, воно зробить усе можливе, щоб безперебійно реалізовувати програму та забезпечити отримання відповідної допомоги тими, кого визнали евакуйованими.
Станом на 20 вересня в країні перебував 2091 український біженець, включаючи 1931 особу, що проживає за візою «для певної діяльності» протягом одного року. Дозвіл на їх перебування в Японії вирішувався міністром юстиції.
Як повідомляв Укрінформ, уряд Японії планує приєднатися до багатонаціонального проєкту з розмінування України в рамках Контактної групи з питань оборони України.