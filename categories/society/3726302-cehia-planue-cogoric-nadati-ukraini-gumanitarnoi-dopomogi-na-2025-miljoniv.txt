Прага цього року планує надати Києву гуманітарної допомоги на 20-25 мільйонів євро.

Про це в коментарі кореспондентові Укрінформу повідомив уповноважений уряду Чехії з відбудови України Томаш Копечний.
“Торік ми надали Україні гуманітарної допомоги на суму близько 14 млн євро, а цього року це буде близько 20-25 млн євро”, - сказав він.
Копечний зазначив, що Прага зосереджує зусилля на допомозі Дніпропетровській області, оскільки це найбільш індустріально розвинений регіон України, а Чехія є найбільш індустріально розвиненою країною ЄС, відтак має відповідний досвід і розуміння, яким чином здійснювати такого роду допомогу. Водночас станом на сьогодні допомога Чехії не концентрується винятково на цій області, свідченням чого є факт, що донині понад 50% чеської допомоги прийшлося на інші регіони України, додав він.
Як підкреслив Копечний, Чехія у питанні відбудови України звертає особливу увагу на сфери транспорту, зеленої трансформації в енергетичному секторі, охорони здоров’я, екології, зокрема очищення питної води.
Він підкреслив, що Чехія також надає значну військову допомогу Україні, зокрема танки, артилерійські системи, боєприпаси, опрацьовуючи запити українських військових й оцінюючи власні можливості. Крім того, Чехія постачає мобільні шпиталі та карети швидкої допомоги, реагуючи на прохання української сторони.
За словами Копечного, зараз метою Праги є пошук якомога більшої кількості міжнародних партнерів для спільного страхування ризиків щодо участі чеських та міжнародних компаній у відбудові і веденні бізнесу в Україні.
“Ми докладатимемо максимум наших зусиль для повного відновлення і відбудови України”, - наголосив представник чеського уряду.
Як повідомлялося, чеський уряд створив нову посаду - уповноваженого з відновлення України у січні цього року, призначивши на неї Копечного. Уповноважений уряду ЧР з відновлення України координує допомогу, яку надають чеські державні та недержавні організації. Він також представляє Чехію на міжнародних переговорах з питань підтримки та відновлення України.