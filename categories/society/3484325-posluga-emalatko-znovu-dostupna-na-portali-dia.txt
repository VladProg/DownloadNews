На порталі Дія знову доступна послуга єМалятко, за допомогою якої можна в режимі онлайн зареєструвати народження дитини та отримати інші послуги.

Як передає Укрінформ, про це інформує у Фейсбуці Центральне міжрегіональне управління Міністерства юстиції України.
“Послуга єМалятко знову доступна на порталі Дія. Зареєструвати народження малюка та отримати чимало інших послуг, що стосуються дитини, можна онлайн”, - ідеться в повідомленні.
Як уточнюють у відомстві, процедура займає до 10 хвилин на порталі Дія.
Повідомляється, що також на єМалятко можна замовити до 9 інших державних послуг, потрібних для новонародженої дитини, зокрема: свідоцтво про народження, унікальний номер запису в реєстрі, РНОКПП (картка платника податків), допомогу при народженні, допомогу на дитину з багатодітної сім'ї, грошову компенсацію за пакунок малюка та внесення інформації про дитину до Реєстру пацієнтів.
Як повідомлялося, раніше у зв'язку з військовою агресією російської федерації проти України, ДП «НАІС» тимчасово призупинило роботу Єдиних та Державних реєстрів Міністерства юстиції України, створення та забезпечення функціонування яких належить до компетенції Міністерства юстиції України.