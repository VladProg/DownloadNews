Папа Римський Франциск заявив, що саме росія є нападником в російсько-українській війні.

Як передає Укрінформ, про це повідомляє Vatican News.
“Коли я говорю про Україну, то говорю про народ-мученик, мученицький народ. Якщо існує мученицький народ, то є той, хто його мучить. Коли я говорю про Україну, я говорю про жорстокість, тому що маю багато інформації про жорстокість військ, які вторгаються. Загалом, найжорстокішими є, мабуть, ті, хто з росії, але не належить до російської традиції, наприклад, чеченці, буряти і так далі. Безумовно, той, хто нападає, – це російська держава. Це цілком зрозуміло. Іноді я намагаюся не конкретизувати, щоб не образити, а радше засудити в загальному, хоча добре відомо, кого я засуджую. Не обов’язково вказувати ім'я та прізвище”, - заявив Франциск.
Він також додав, що ніколи не давав нагоди думати, що він прикриває російську агресію.


“Чому я не називаю путіна? Тому що це не потрібно; це вже відомо. Однак іноді люди чіпляються за деталь. Всі знають мою позицію, з путіним чи без путіна, не називаючи його імені”, - зазначив Папа.
Як повідомляв Укрінформ, у першу неділю Адвенту - періоду різдвяного посту в католицькій церкві - Папа Римський Франциск знову закликав не забувати про багатостраждальний народ України, не втомлюватися казати "ні" війні та згадав про жертв Голодомору.
Фото: vaticannews.va