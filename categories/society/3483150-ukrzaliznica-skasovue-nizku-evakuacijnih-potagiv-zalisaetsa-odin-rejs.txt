АТ «Укрзалізниця» завершує програму евакуаційних поїздів через суттєве зменшення кількості пасажирів, які ними користуються.

Про це розповів голова правління УЗ Олександр Камишін під час брифінгу щодо роботи залізниці в умовах війни, передає Укрінформ.
«Залізниця продовжує працювати за графіком. Ми закінчуємо евакуаційну програму. Ми продовжуємо її тільки в напрямку з Донбасу. В нас на вчора – лише один евакуаційний поїзд. І все більше людей користуються нормальним регулярним сервісом компанії», – розповів він.

Камишін уточнив, що протягом 12 травня Укрзалізниця перевезла 30 тисяч людей, з яких лише 177 – пасажири евакуаційних рейсів.
«При цьому продовжуємо надавати евакуаційний сервіс там, де він справді потрібен. Ми його зараз робимо з Покровськом і будемо робити доти, поки це буде потрібно», - додав очільник Укрзалізниці.
Як повідомлялось, Укрзалізниця з 12 травня відкриває на окремі рейси попередній продаж квитків на 20 діб.