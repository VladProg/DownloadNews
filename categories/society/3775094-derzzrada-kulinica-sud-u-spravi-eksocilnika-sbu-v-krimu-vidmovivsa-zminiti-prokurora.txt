Шевченківський райсуд столиці провів підготовче засідання у справі колишнього начальника Головного управління Служби безпеки України в АР Крим Олега Кулініча, обвинувачуваного у державній зраді.

Як повідомляє кореспондент Укрінформу, під час судового засідання сторона захисту подала низку клопотань, серед яких відвід прокурору.
Суд відмовився задовольнити це клопотання.

Також адвокати клопотали в суді про оголошення перерви для узгодження позицій сторони захисту.

Суд задовольнив це клопотання і переніс засідання на 13 годину 18 жовтня.


Як повідомляв Укрінформ, 5 квітня цього року правоохоронці завершили розслідування справи про державну зраду колишнього начальника Головного управління СБУ в Криму Олега Кулініча.
Кулініча затримали 16 липня 2022 року під час спецоперації ДБР і СБУ. Йому оголосили підозру у державній зраді (ст. 111 Кримінального кодексу України), створенні злочинної організації (ст. 255), самовільному залишенні місця служби в умовах воєнного стану (ст. 407), заволодінні зброєю та її незаконному зберіганні (ст. 410 та 263).
Суд обрав Кулінічу запобіжний захід у вигляді тримання під вартою. Під арештом він до цього часу.
Правоохоронці з’ясували, що Кулініч був залучений представниками ФСБ Росії до негласної співпраці і отримав оперативний псевдонім «Котигорошко».
За даними слідства, колишній заступник секретаря РНБО Володимир Сівкович та ексголова Адміністрації президента Андрій Клюєв за завданням російської ФСБ створили «політичний офіс» для «для контролю за діяльністю впливових українських політиків, високопосадовців та правоохоронців, пошуку в їхньому середовищі агентів впливу для контролю за політичними процесами в українському суспільстві».
Обидва колишніх посадовці з 2014 року перебувають у Росії. За даними ДБР, Сівкович досі опосередковано контролює низку підприємств в Україні.
Слідство встановило, що Кулініч був довіреною особою Сівковича. Він активно співпрацював зі створеним ФСБ «політичним офісом» та виконував вказівки кураторів для впровадження «своїх людей» до різних державних та правоохоронних органів, проведення розвідувально-підривної діяльності проти України, шпигунства, підбурювання громадян України до державної зради.
У ДБР стверджують, що Кулініч знав про плани російських військ атакувати материкову частину України з окупованого Криму, але приховав цю інформацію і не дозволив передати її до Центрального управління СБУ.
Як стверджують у бюро, Кулініч у перші години вторгнення свідомо блокував будь-які спроби повідомити керівництво СБУ і суспільство про реальну обстановку у регіоні, не вжив жодних заходів для захисту державного суверенітету, надав вказівку особовому складу покинути місце служби, пізніше видав штатну зброю людям, які не мали відношення до СБУ.