В Україні презентували адаптовану для українського користувача онлайн-гру «Сквер гармонії», метою якої є демонстрація гравцеві тактики маніпулювання свідомістю та прийомів, що використовуються для введення людей в оману, створення соціальної напруги й дестабілізації суспільного життя.

Як передає кореспондент Укрінформу, гра розроблена за підтримки Держдепартаменту США, Агентства кібербезпеки та захисту інфраструктури США та Кембриджського університету й перекладена та адаптована для українських користувачів ресурсом про критичне мислення та медіагігієну Uchoose.info.
«Для українського суспільства «Сквер гармонії» стане ще одним джерелом, яке тренуватиме боротьбі з дезінформацією, у першу чергу молодь, навчатиме способам протидії фейкам і в підсумку допоможе розрізняти правду і неправду», - сказав виконувач обов’язків радника з питань преси, освіти та культури Посольства США в Україні Тім Стендарт.
«Це вже третя гра проєкту Uchoose.info, який спеціалізується на розвитку критичного мислення у молоді, зокрема, через геймифікацію, що дозволяє краще засвоювати інформацію саме молодій аудиторії, яка є дуже вразливою до дезінформації і фейків», - сказала головна редакторка Uchoose.info Олеся Драшкаба.
За її словами, «Сквер гармонії» було створено в рамках великого міжнародного проєкту психологічних досліджень, що проводилися в 1960-х роках для пошуку шляхів протидії дезінформації. Ключовим висновком досліджень стало те, що ефективно протидіяти фейкам може допомогти так зване «інформаційне вакцинування».
«Це коли людина саме занурюється в процес створення дезінформації, фейків і хейтспічу («мови ненависті» - ред.) і таким чином розуміє інструменти їхньої появи», - сказала Драшкаба.
Вона розповіла, що в цій грі гравець є негативним героєм, який у вигаданому демократичному світі створює дезінформацію і фейки й намагається порушити його гармонію.
На початку та наприкінці гри гравець проходить коротке тестування, в ході якого визначається його здатність відрізнити фейки від правди. Під час гри гравець знайомиться з чотирма головними інструментами дезінформації, серед яких велика емоційна забарвленість, підсилення однієї суперечливої новини, поляризація суспільства і фейкові вкиди.
«Протягом гри гравець сам занурюється у створення дезінформації, стає фейкмейкером і знайомиться з інструментами, які використовуються для створення фейків, після чого людині легше виявляти дезінформацію в реальному житті» - сказала Драшкаба.
Як повідомлялося, «Сквер гармонії» – це онлайн-гра про фейкові новини, події якої відбуваються в ідилічному Сквері гармонії, де мешканці живуть за демократичними принципами поваги до гідності і прав людини.
Гравця наймають директором із дезінформації, який повинен протягом чотирьох коротких етапів роботи порушити мир і рівновагу скверу та спровокувати внутрішні поділи, нацьковуючи мешканців одних на одних.
Гра розроблена за підтримки Центру глобальної взаємодії Держдепартаменту США, Агентства кібербезпеки та захисту інфраструктури Департаменту внутрішньої безпеки США та Кембриджського університету й розрахована на осіб від 15 років. Вона максимально інклюзивна, а її україномовна версія стала сімнадцятою у світі.