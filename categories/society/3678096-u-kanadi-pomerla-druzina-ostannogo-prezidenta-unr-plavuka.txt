У Бурлінгтоні (Онтаріо) на 97-му році пішла з життя дружина п'ятого голови Організації українських націоналістів та останнього президента Української народної республіки на вигнанні Миколи Плав'юка Ярослава Плав'юк.

Як передає Укрінформ, про це у Фейсбуці повідомив очільник ОУН Богдан Червак.
За його словами, "Ярослава Бойко (Плав'юк) народилася 24 березня 1929 року в селі Біла Тернопільської області. Батько - професор гімназії Володимир Бойко, мати - Марія, донька пароха Греко-католицької церкви отця Колянкiвського.
Під час Другої світової війни родина Бойків перебралася до в Австрії, а згодом - Баварії, де пані Ярослава закінчила Українську гімназію".
У 1945 році в таборі для "переміщених осіб" в американській зоні окупації (Карлсфельд, поблизу Мюнхена) Ярослава Бойко познайомилася з Миколою Плав'юком. Наприкінці 1949 року подружжя Плав'юків переїхало до Канади, отримавши там громадянство.
Ярослава Плав'юк - одна з організаторів іменних стипендій для українських студентів і дітей-сиріт Монреальського відділу Громадської служби українців Канади "Поміч Україні", де вона опікувалася постраждалими внаслідок аварії на ЧАЕС. Вона брала активну участь в організації спонсорської допомоги щорічному Всеукраїнському літературно-мистецькому конкурсу на краще виконання творів Олени Теліги "Щоб далі йти дорогою одною".
Передала в дарунок рідкісні старовинні рушники із жіночим автентичним строєм до шкільного музею Олени Теліги київської спеціалізованої школи № 97 і музею Київського державного інституту декоративно-прикладного мистецтва і дизайну імені Михайла Бойчука.
"Її домаганнями була повернута в Україну й передана до Центрального державного архіву кіно-, фото-, фонодокументів музична спадщина відомих в діаспорі, але зовсім незнаних в Україні композитора Богдана Весоловського та співака Антіна Дербіша.
21 січня 2018 року на заходах, присвячених 100-річчю Української народної республіки в Торонто, вона закликала до збереження незалежності України, утвердження сильної демократичної європейської країни", - зауважив Червак.
Як повідомлялося, ОУН ураїнський громадсько-політичний рух, що ставить за мету встановлення Української соборної самостійної держави, її збереження та розвиток.