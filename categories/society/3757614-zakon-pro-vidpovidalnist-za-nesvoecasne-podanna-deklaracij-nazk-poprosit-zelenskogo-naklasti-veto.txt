Національне агентство з питань запобігання корупції звернеться до Президента України Володимира Зеленського з проханням накласти вето на ухвалений народними депутатами закон №9587-Д.

Про це повідомила пресслужба НАЗК, передає Укрінформ.
​«НАЗК звернеться до Президента України з проханням накласти вето на ухвалений нардепами законопроєкт 9587-Д», - йдеться у повідомленні.
На думку представників НАЗК, це дозволить повернути документ на повторний розгляд Верховній Раді.
«Таке рішення є єдиним у правовій площині, яке задовольнить запит суспільства на перемогу над корупцією та європейське майбутнє України», - зазначили в НАЗК.
В ухваленому законі було підтримано норму, відповідно до якої особа, яка подала завідомо недостовірні відомості в декларації на суму до 1,3 мільйона гривень, у разі сплати штрафу не потрапляє до Єдиного державного реєстру осіб, які вчинили корупційні або пов’язані з корупцією правопорушення.
Парламентарії підтримали й зміни, якими буде приховано дані Реєстру від громадян, журналістів та доброчесних керівників, шляхом не внесення відомостей про осіб, яких притягнуто до дисциплінарної відповідальності за вчинення корупційних або пов’язаних з корупцією правопорушень, а також видалення більшості вже наявних відомостей про осіб, яких притягнуто до відповідальності за вчинення адміністративних та кримінальних пов’язаних з корупцією та корупційних правопорушень.
«Реєстр сьогодні налічує 46 556 осіб. З них 1 961 особа притягнута до дисциплінарної відповідальності, 29 457 – до адміністративної відповідальності, а 15 138 – до кримінальної. Після внесення вищезазначених змін до ст. 59 орієнтовно залишиться 5 021 особа, буде видалено понад 10 тис. осіб засуджених за корупційні злочини», - наголосили в Агентстві.
У НАЗК зауважили, що після видалення майже 80% даних Реєстру ані Президент, ані Премʼєр-міністр, ані міністри, ані керівники інших органів влади, ані громадські організації, ані Громадська рада доброчесності та ВККС не матимуть офіційного джерела даних про осіб, які були внесені до нього.
Як повідомляв Укрінформ, 5 вересня Верховна Рада України ухвалила закон про внесення змін до Кодексу України про адміністративні правопорушення та інших законів щодо удосконалення порядку притягнення до відповідальності осіб, уповноважених на виконання функцій держави або місцевого самоврядування (№9587-Д).