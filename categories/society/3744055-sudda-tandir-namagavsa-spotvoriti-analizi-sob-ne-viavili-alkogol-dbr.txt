Під час розслідування кримінального провадження щодо ДТП за участю судді Олексія Тандира, у якій загинув військовослужбовець Нацгвардії, слідчі Державного бюро розслідувань провели 18 експертиз.

Про це у телемарафоні “Єдині новини” повідомила радниця з комунікацій ДБР Тетяна Сапьян, передає кореспондент Укрінформу.
“Для того, щоб ці докази стороні обвинувачення можна було пред'явити в суді, ДБР провело 18 експертиз різного виду. Це були і слідчі експерименти, і аналізи усіх відеоматеріалів, і допити свідків. І раніше одна з експертиз підтвердила, що на момент скоєння ДТП суддя перебував у стані алкогольного сп'яніння”, - заявила вона.
Радниця з комунікацій Держбюро розслідувань поінформувала, що під час слідства експерти виявили спробу підозрюваного спотворити біозразки.
“Але незважаючи на те, що він намагався їх спотворити, вміст алкоголю в аналізах вдалося підтвердити, як і порушення ПДР. Після того, як сторони ознайомляться з матеріалами досудового розслідування, справа розглядатиметься у суді і завершиться вироком”, - зазначила Сапьян.
Як повідомлялося, у ніч проти 26 травня голова Макарівського районного суду (Київська область) Олексій Тандир збив на смерть 23-річного нацгвардійця на блокпосту в столиці. Правоохоронці суддю затримали.
Той відмовився від освідування на вміст алкоголю та наркотиків, проте мав візуальні клінічні ознаки сп’яніння. Суд надав дозвіл на примусове відібрання в нього біологічних зразків.
За фактом ДТП правоохоронці розпочали кримінальне провадження за ч. 3 ст. 286-1 (Порушення правил безпеки дорожнього руху або експлуатації транспорту особами, які керують транспортними засобами в стані сп'яніння) Кримінального кодексу.
Колектив Макарівського районного суду заявив, що не виправдовує дії голови суду та виступає за повне й неупереджене розслідування трагічної події.
27 травня 2023 року Вища рада правосуддя надала згоду на арешт Тандира. Того ж дня Печерський районний суд на засіданні обрав йому запобіжний захід – тримання під вартою до 21 липня без можливості внесення застави.
29 травня на зборах суддів Макарівського районного суду звільнили суддю Тандира з посади голови суду.
2 червня Вища рада правосуддя відсторонила до 25 липня 2023 року Тандира від здійснення правосуддя у зв’язку з притягненням його до кримінальної відповідальності.
Як поінформували у ДБР 11 липня, експертиза показала, що Тандир перебував у стані алкогольного сп’яніння, коли збив на смерть 23-річного нацгвардійця на блокпосту в столиці.
17 липня Печерський райсуд столиці продовжив тримання під вартою до 26 серпня 2023 року ексголові Макарівського районного суду Київської області Олексію Тандиру, який підозрюється у вчиненні смертельної ДТП у стані алкогольного сп’яніння.
3 серпня у прокуратурі заявили, що правоохоронці завершили розслідування ДТП за участі судді Тандира, внаслідок якої загинув нацгвардієць.