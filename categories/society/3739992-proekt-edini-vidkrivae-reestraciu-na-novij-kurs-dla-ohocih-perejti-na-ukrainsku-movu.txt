Всеукраїнський проєкт «Єдині» відкриває реєстрацію учасників на 16-й курс для охочих перейти на українську мову, який стартує 7 серпня.

Як передає Укрінформ, про це повідомляє Київська міська державна адміністрація.
Проєкт «Єдині» передбачає 28 днів підтримки переходу на українську мову. Амбасадором серпневого курсу «Єдині» став олімпійський чемпіон, чемпіон світу зі спортивної гімнастики, шестиразовий чемпіон Європи зі спортивної гімнастики Олег Верняєв.
«Мова на часі, це наша зброя. Я перейшов на українську, як і багато моїх знайомих, 24 лютого. Почав українською вести соцмережі, запроваджував години спілкування з друзями, споживав виключно український контент. У повсякденному спілкуванні можу робити помилки. І це – нормально. Головне, нам потрібно раз і назавжди усвідомити, що кожна наша дія, навіть малесенька, наближає нас до такої бажаної перемоги» – зауважив Верняєв.
Проєкт «Єдині» пропонує курс переходу на українську мову: граматичний курс; спеціальні рекомендації від амбасадора курсу.
Форма реєстрації – на сайті проєкту. Участь безкоштовна. Долучитись до курсу може кожен охочий із будь-якої точки світу.
За 15 місяців роботи команда проєкту «Єдині» допомогла заговорити українською 98 тисячам осіб. Розмовні клуби «Єдині» працюють у 25 містах України та за кордоном: у Любліні, Варшаві, Роттердамі, Вільнюсі, Гельсінкі, Празі та на Кіпрі. До проєкту долучилися 35 членів команди, 335 учителів, 500 волонтерів.

Як повідомляв Укрінформ, у столиці Франції врученням сертифікатів від Академії Парижа завершився навчальний рік на дитячих курсах з вивчення української мови, заснованих за ініціативи Посольства України та за підтримки Ville de Paris.