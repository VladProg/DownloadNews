Конфедерація журналістських організацій України прагне створити комісію для вивчення позиції різних інформаційних організацій напередодні та під час повномасштабного вторгнення рф.

Про це повідомляє Держкомтелерадіо на сторінці у Фейсбуці.
«КЖОУ вважає за доцільне створення комісії з вивчення позиції й ролі преси, телебачення і радіо, інтернет-видань, громадських та інших організацій інформаційної сфери напередодні та під час вторгнення росії в Україну також і на рівні українських державних органів – РНБО, Комітету Верховної Ради зі свободи слова, Держтелерадіо України, інших дотичних структур», – йдеться в повідомленні.
Зазначається, що необхідність такої комісії полягає в тому, що пропаганда, як наслідок діяльності ЗМІ, призвела до скоєння жорстоких злочинів в Україні.
Також ініціатори переконані, що розслідування сприятиме реформуванню інформаційного простору країни.
Вони нагадали, що свого часу подібна комісія була створена після серпневих подій 1991 року і дала змогу значно реформувати національний інформаційний простір, усунувши з нього найодіозніших апологетів імперського світу, який перерядився нині в шати вже «російського».

«Лише назвавши речі своїми іменами, давши належну оцінку ворожій діяльності, яка вже призвела до загибелі десятків тисяч українців, руйнувань і трагедій, покаравши винних за це, ми можемо сподіватися на перемогу у боротьбі з хижим і підступним ворогом!», - зазначається в повідомленні.
Як повідомляв Укрінформ, Президент Володимир Зеленський 2 лютого 2021 року ввів у дію рішення РНБО про запровадження санкцій проти телеканалів NewsOne, ZIK та «112 Україна», а також їхнього власника – народного депутата від ОПЗЖ Тараса Козака. Санкції передбачали анулювання ліцензій цих проросійських телеканалів.
Пізніше керівник Офісу Президента Андрій Єрмак заявив, що зупинка діяльності трьох проросійських телевізійних каналів, які займалися відвертою пропагандою в умовах гібридної війни, розв’язаної росією проти України, не має жодного відношення до утисків свободи слова і ґрунтується виключно на міркуваннях національної безпеки.
Фото: Держкомтелерадіо