Випускники, які перебувають за кордоном, зможуть отримати документ про базову середню та повну загальну середню освіту в закордонних дипломатичних установах України в країні перебування.

Як передає Укрінформ, про це повідомляє Міністерство освіти і науки.
Зазначається, що це врегульовано Порядком міжвідомчої взаємодії з питань вручення здобувачам освіти, які перебувають за межами України, документів про базову середню освіту та повну загальну середню освіту, виданих в умовах воєнного стану в Україні, затвердженим наказом Міністерства освіти і науки та Міністерства закордонних справ України №538/192 від 9 червня поточного року.
Порядок визначає механізм вручення випускникам, які перебувають за межами України, документів про базову та повну загальну середню освіту та додатків до них, виданих закладами освіти впродовж дії воєнного стану в Україні чи окремих її місцевостях, оголошеного у встановленому порядку.
Вручення випускникам документів про освіту в закордонних дипломатичних установах здійснюватиметься на підставі заяви, яка має подаватися до закладу загальної середньої освіти, який замовив документ.
«Заяву можуть подати один із батьків, опікун, інший законний представник, родич здобувача освіти або повнолітній здобувач освіти, а в окремих випадках – сам здобувач освіти», - наголосили в МОН.
Як повідомляв Укрінформ, міністр освіти і науки Сергій Шкарлет повідомив, що за період повномасштабного вторгнення російської федерації на територію України за кордон виїхали 672 тисячі учнів та 26 тисяч учителів.