Підтримка фізичного та психічного здоров‘я військовослужбовців є пріоритетною задачею.

Як передає Укрінформ, про це заступниця міністра оборони України Ганна Маляр написала у Телеграмі.
«Наші майбутні військові психологи. Такому фаху навчають лише у Військовому інституті КНУ імені Тараса Шевченка. Фронт - це випробовування на межі можливостей людського організму - і фізично, і психологічно», - зазначила Маляр.
За її словами, військовослужбовці і їх людські можливості у прямому сенсі забезпечують обороноздатність держави. Підтримка фізичного та психічного здоров‘я бійців - це наша пріоритетна задача.
«Сотні тисяч мобілізованих непросто забезпечити військовими психологами, бо їх ніколи не навчали на таку кількість військовослужбовців», - зауважила вона.
Тому, як зазначила Маляр, Міністерство оборони та Збройні сили України пішли одразу декількома шляхами для розв'язання цього питання.
«І в нас є результати: сьогодні за стандартами НАТО у військах створені групи психологів для роботи з бойовим стресом. Також сьогодні на базі Військового інституту КНУ проводиться підготовка мобілізованих цивільних психологів за інтенсивною програмою. Ми вже запустили і протестували пілотний проєкт декомпресії бійців, які знаходяться на передньому краї, тепер працюємо над його масштабуванням. І, звісно, ми готуємо наших студентів майбутніх військових психологів», - заявила Маляр.
Як повідомляв Укрінформ, на сайті Міністерства оборони України запрацював розділ, який містить інформацію про алгоритми дій пораненого та відповіді на всі питання, які виникають під час лікування, проходження ВЛК, отримання виплат.