Ще 130 внутрішньо переміщених родин зможуть оформити кредити на житло під 3%.

Про це повідомила пресслужба Міністерства з питань реінтеграції тимчасово окупованих територій України у Телеграмі, передає Укрінформ.
«26 жовтня відбувся п’ятнадцятий відбір серед кандидатів на отримання кредиту за програмою «Житлові приміщення для внутрішньо переміщених осіб», - йдеться у повідомленні.
Зазначається, що визначено ще 130 сімей внутрішніх переселенців, які отримали можливість придбати житло у кредит за найнижчою в Україні ставкою 3% на рік.
У Мінреінтеграції нагадали, що кредити надаються на строк до 30 років з початковим внеском від 6% вартості житла.
Інформується, що переможці відбору були визначені методом випадкової вибірки із застосуванням програмного забезпечення.
Зареєструватися для участі у програмі можна через портал Дія або в регіональних відділеннях Держмолодьжитла.
Як повідомляється, проєкт реалізується Мінреінтеграції та Держмолодьжитлом за фінансової підтримки уряду Німеччини, що надав грант через німецький державний банк розвитку KfW.