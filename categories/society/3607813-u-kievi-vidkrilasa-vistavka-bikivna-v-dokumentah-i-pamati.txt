На Контрактовій площі Києва до 85-их роковин Великого терору відкрилася виставка «Биківня в документах і пам’яті».

Про це повідомляє кореспондент Укрінформу.

На 20 банерах розкриваються основні теми виставки: розгортання Великого терору в Україні через проведення так званих масових операцій; документальні свідчення щодо репресивних практик часів сталінізму; історія "спецділянки" НКВС у Биківнянському лісі та розкриття правди про неї; збереження пам'яті про Биківню у сучасний період і перетворення Міжнародного меморіалу жертв тоталітаризму 1937-1941 рр. Національного історико-меморіального заповідника "Биківнянські могили" на територію державного значення.






У Києві відкрилася виставка «Биківня в документах і пам’яті» / Фото: Володимир Тарасов. Укрінформ




























Окремим блоком представлені постаті Биківнянського мартиролога, серед яких митрополит УАПЦ Василь Липківський, художник Михайло Бойчук, композитор і хореограф Василь Верховинець, актор Степан Шагайда, письменники Майк Йогансен і Михайль Семенко, юристи Марко Віленський та Микола Маслов, науковці Петро Нечипоренко і Гнат Ручко, педагоги Василь Івчук і Володимир Дурдуківський.
"Тематика виставки достатньо багатоплощинна, різноманітна. Ви зможете побачити абсолютно різні сюжети, які присвячені внеску шістдесятників у розкриття правди про Биківню та внеску громадських діячів та активістів уже кінця 80-их, коли ці люди самотужки робили перші спроби якось позначити могили репресованих, були перші проєкти про них на рівні книжок, перших списків розстріляних. ...Українське суспільство пройшло досить довгий шлях зрілості до усвідомлення Биківнянської трагедії", - сказала на відкритті заступниця генерального директора з наукової роботи Національного історико-меморіального заповідника «Биківнянські могили» Тетяна Шептицька.
Водночас заступник голови Українського інституту національної пам’яті Володимир Тиліщак зазначив, що тема злочинів, скоюваних на українській землі в минулому столітті, актуальна і нині, адже спадкоємці тих злочинців намагаються повторити їх сьогодні.
"Хай ця виставка буде всім нам нагадуванням, що повернення окупантів неможливе ні в якій формі", - наголосив Тиліщак.
Виставка експонуватиметься у сквері на Контрактовій площі до кінця листопада.
Національний історико-меморіальний заповідник «Биківнянські могили» - найбільше в Україні місце поховання жертв масових політичних репресій 1937-1941 років.
На думку істориків, загальна кількість похованих у Биківні може становити від 20 тис. до 100 тисяч осіб. На сьогодні встановлені прізвища понад 18,5 тисячі українців та близько 3,5 тисячі представників польської еліти, які поховані в Биківні.