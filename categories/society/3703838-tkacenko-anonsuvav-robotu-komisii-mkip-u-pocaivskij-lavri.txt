Аудиторська комісія Міністерства культуру та інформаційної політики незабаром розпочне перевірку роботи Кременецького заповідника, у тому числі Почаївської Лаври.

Про це розповів міністр культури та інформаційної політики Олександр Ткаченко в ефірі телемарафону «Єдині новини».

Відео: телемарафон “Єдині новини”
«Ми передбачаємо, що найближчим часом розпочне роботу аудиторська комісія Мінкульту щодо перевірки роботи Кременецького заповідника і Почаївської Лаври. Після цього готові будемо повідомити вам додаткову інформацію», - сказав Ткаченко.
Водночас міністр нагадав, що комісія МКІП продовжує роботу з обстеження об’єктів на території Києво-Печерської Лаври для їх повернення в управління державою.
За словами Ткаченка, цей процес зараз поліпшився з точки зору порозуміння з боку представників монастиря УПЦ (МП).
Як повідомляв Укрінформ, Національний заповідник "Києво-Печерська лавра" оголосив про розірвання договору про оренду з Українською православною церквою московського патріархату з 29 березня 2023 року, проте тривалий час невідомі особи зачиняли приміщення Лаври зсередини та перешкоджали початку діяльності комісії з інвентаризації майна.
29 квітня голова комісії МКІП з приймання-передачі державного майна Національного заповідника «Києво-Печерська лавра» Мар’яна Томин проінформувала, що комісія обстежила 11 із 79 корпусів на території Лаври.
Фото: Вікіпедія