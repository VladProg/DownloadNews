Національний банк отримав інформацію, що поліс "Зелена картка" будуть вимагати під час перетину кордону України з Польщею.

Як передає Укрінформ, про це повідомляє пресслужба НБУ.
28 квітня 2022 року регулятор отримав від іноземних партнерів інформацію про те, що цей поліс вимагатиметься під час перетину кордону з Польщею. Ця практика, очевидно, поширюватиметься і на кордонах з іншими країнами.
"Ми вдячні усім країнам, які із розумінням поставилися до ситуації, в якій опинилися громадяни України. На початку війни у більшості з них не було жодної можливості придбавати поліси "Зелена картка", рушаючи за кордон у пошуках безпечного місця. За два місяці війни українські страховики разом із МТСБУ налагодили процес транспортування полісів до переміщених офісів страхових компаній та до кордону. Також вони відпрацювали оптимальні умови придбання та користування таким полісом", – прокоментувала директор департаменту нагляду за ринком небанківських фінансових послуг НБУ Ольга Максимчук.
Сьогодні укласти договір міжнародного страхування "Зелена картка" можна зі знижкою 50% в українських страховиків.
Вартість поліса, нагадалди в НБУ, залежить від типу транспортного засобу, країни відвідування та терміну дії договору страхування. Поліси видаються на мінімальний строк – 15 днів, максимальний не перевищує одного року.
Ціна на страховий поліс "Зелена картка" визначена МТСБУ і є однаковою для всіх страховиків. Вартість поліса "Зелена картка" в Україні є нижчою, ніж у більшості країн.
Як відомо, з початку війни українці мали право перетинати кордони Польщі, Словаччини, Угорщини та Молдови на власних автомобілях без полісу "Зелена картка".