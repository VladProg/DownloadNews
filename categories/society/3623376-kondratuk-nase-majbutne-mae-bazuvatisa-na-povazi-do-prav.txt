Майбутнє України має базуватися на повазі до прав і цінностей.

На цьому заступниця Голови Верховної Ради Олена Кондратюк наголосила під час виступу на Українському жіночому конгресі, повідомляє кореспондент Укрінформу.
"Наше майбутнє має базуватися на повазі до прав і рівності", – сказала Кондратюк.
У цьому контексті вона відзначила, що цьогоріч Україна імплементувала Стамбульську конвенцію, яка підтверджує прагнення до рівності.
"Перемога у війні, побудова нової України, відбудова має створити в Україні одну з найкращих атмосфер рівності, відчуття нової справедливості. Адже ми побачили та пережили всі жахи війни", – додала заступниця Голови ВР.
Віцеспікерка зауважила, що пріоритетами для України мають бути повага та чуйність до ветеранів і людей з інвалідністю, а також увага до освіти.
"Війна завжди розпочинається там, де зникає свобода слова, культивується перевага однієї нації над іншою, брехня, зникають чесні вибори і зникає чесна конкурентна економіка. Із цим усім приходять неповага та потурання, насильство над жінками, обмеження рівних прав. Саме тому ми маємо поставити наші цінності, цінності вільної України та вільного світу як дороговказ побудови справедливого і щасливого майбутнього", – підкреслила вона.
Як повідомляв Укрінформ, 28 листопада у Києві проходить VI Український жіночий конгрес "Цінності під час війни”. Захід присвячений викликам, які постають перед жінками під час війни, та тим цінностям, з якими українська і світова спільнота долають ці виклики.