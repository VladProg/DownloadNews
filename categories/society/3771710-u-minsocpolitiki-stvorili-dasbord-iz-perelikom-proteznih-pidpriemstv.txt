У Міністерстві соціальної політики підготували дашборд з інформацією про виробників допоміжних засобів реабілітації.

Про це повідомила міністр соціальної політики Оксана Жолнович у Фейсбуці, передає Укрінформ.
«На сайті Мінсоцполітики з'явився новий дашборд з переліком протезних підприємств та інших виробників допоміжних засобів реабілітації. Усі, кому потрібен протез, за допомогою цього інструменту можуть у зручному форматі отримати інформацію про розташування підприємств та їх контактні дані», - йдеться в повідомленні.
Крім того, новий інструмент дозволить фільтрувати інформацію за регіоном, районом чи громадою. А також, обираючи протезне підприємство, можна онлайн перевірити його завантаженість. Ця інформація дозволить зрозуміти, чи доведеться чекати у черзі на протезування.
Міністр також нагадала, що для отримання протеза не потрібно чекати встановлення інвалідності, збирати гроші чи їхати за кордон: держава забезпечує протезом кожного, хто його потребує.
Як повідомлялося, з 13 вересня в Урядовому контактному центрі запрацювала «гаряча лінія» з питань реабілітації та протезування військовослужбовців. Щоб оперативно отримати інформацію та консультацію, можна телефонувати за номером 1545, після чого обрати в голосовому меню кнопку «4». Дзвінки приймаються щодня з 8:00 до 20:00.
Фото: Мінсоцполітики