В Україні набули чинності нові обмеження щодо тютюнових виробів, зокрема відповідальність за куріння електронних сигарет у громадських місцях.

Як передає Укрінформ, про це повідомляє Державна служба України з питань безпечності харчових продуктів та захисту споживачів.
З 11 липня набули чинності норми закону № 1978, якими внесено чимало змін до антитютюнового законодавства.
Зокрема, забороняється реклама та стимулювання продажу тютюнових виробів, електронних сигарет та рідин до них. Встановлюється штраф за їхню реалізацію особам, які не досягли 18 років, у розмірі 1020 грн, а у разі повторного порушення – 10 200 грн.
За куріння з використанням пристроїв для нагріву в усіх громадських місцях та приміщеннях курці нестимуть відповідальність за аналогією з курінням звичайних сигарет. Також заборонене виробництво (крім експорту), оптова і роздрібна торгівля та імпорт для реалізації на території України сигарет, що містять смако-ароматичні добавки.
У Держпродспоживслужбі зазначили, що тютюнові вироби, електронні сигарети, рідини, що використовуються в електронних сигаретах, а також пристрої для споживання тютюнових виробів без їх згоряння, введені в обіг до набрання чинності відповідними положеннями цього закону, знаходяться в обігу до їх повної реалізації в межах терміну придатності для споживання, але не довше 12 місяців з дня набрання чинності цим законом.
У Держпродспоживслужбі нагадали, що з квітня 2023 року відновлений контроль за дотриманням антитютюнового законодавства.
Норми антитютюнового законодавства обґрунтовуються на Рамковій конвенції ВООЗ щодо боротьби з тютюном та Директиві 2014/40/ЄС, які передбачають обмеження на застосування в тютюновій індустрії маркетингових технологій, спрямованих на підвищення привабливості тютюнових виробів, стимулювання продажу та створення ілюзії меншої шкоди.
Як повідомлялося, в Україні 27,4% людей споживають тютюнові та нікотинові вироби, 23% є щоденними споживачами.