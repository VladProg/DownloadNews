Суд призначив покарання у вигляді десяти років позбавлення волі для колишнього голови Херсонської обласної ради Владислава Мангера та експомічника депутата облради Олексія Левіна, яких звинувачували в організації нападу на громадську активістку Катерину Гандзюк.

Відповідний вирок оголосила у понеділок суддя Юлія Іваніна, повідомляє Укрінформ.
“Суд ухвалив: Мангера Владислава Миколайовича визнати винуватим у скоєнні злочину, передбаченого ч. 3 ст. 27, ч 2 ст. 28 ч. 8 ст. 121 ККУ, на підставі чого призначити покарання у вигляді позбавлення волі на строк десять років”, - оголосила суддя.
Суд також ухвалив зарахувати у строк відбування ним покарання тримання Мангера під вартою у слідчому ізоляторі. Один день попереднього ув’язнення відповідає одному дню позбавлення волі.
Також суд залишив без змін запобіжний захід Мангеру у вигляді тримання під вартою у слідчому ізоляторі Міністерства юстиції.
“Суд ухвалив: визнати Левіна Олексія Олексійовича винуватим у вчиненні злочину, передбаченого ч. ч. 3 ст. 27, ч 2 ст. 28, ч. 2 ст. 121 ККУ, та призначити йому покарання у вигляді позбавлення волі на строк десять років”, - оголосила суддя вирок в частині покарання для Левіна.
Суд також зарахував йому у строк відбування покарання тримання під вартою у слідчому ізоляторі. Один день попереднього ув’язнення відповідає одному дню позбавлення волі.
До набуття вироком законної сили Левін перебуватиме у СІЗО.

Крім того, суд задовольнив цивільний позов до Мангера і Левіна потерпілих у цій справі - Віктора Гандзюка, Надії Гандзюк і Сергія Денисова. Суд постановив стягнути солідарно з Мангера і Левіна на користь кожного з потерпілих по 5 млн грн.
Також суд ухвалив стягнути в дохід держави заставу Мангера у розмірі 1 млн 152 тис. грн. Ці кошти мають бути перераховані на спеціальний рахунок Збройних Сил України.
Суд постановив стягнути солідарно з Мангера і Левіна на користь держави витрати на залучених експертів у сумі 153 тис. 296 грн.
Крім того, суд заборонив відчужувати наявне майно Мангера і Левіна.
Мангер і Левін мають змогу оскаржити рішення суду протягом 30 днів у Київському апеляційному суді.
Державне обвинувачення у цій справі представляли прокурори Андрій Синюк і Олександр Сафарян.
Під час судових дебатів прокурори наполягали на призначенні Мангеру і Левіну покарання у вигляді десяти років позбавлення волі.
Також прокурори підтримали цивільний позов потерпілих до обвинувачених у розмірі 15 млн грн.
Як повідомляв Укрінформ, громадську активістку, в.о. керівника справами виконавчого комітету Херсонської міськради Катерину Гандзюк 31 липня 2018 року облили сірчаною кислотою біля під'їзду її будинку в Херсоні. Опіками було уражено 40% тіла жінки. Вона перенесла кілька операцій, але 4 листопада того ж року померла.
Безпосередні виконавці замаху засуджені до ув'язнення на строк від 3 до 6,5 року.
Ексголова Херсонської обласної ради Владислав Мангер і помічник депутата облради Олексій Левін, підозрювані в організації замаху на Гандзюк, перебувають під вартою.