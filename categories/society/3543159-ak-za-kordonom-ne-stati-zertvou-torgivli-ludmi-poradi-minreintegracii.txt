Міністерство з питань реінтеграції тимчасово окупованих територій дало українцям поради, як не стати жертвою торгівлі людьми за кордоном.

Як передає Укрінформ, ознайомитися з ними можна на Телеграм-каналі МінТОТ.
«З лютого цього року з України, за даними ООН, виїхало понад 9 мільйонів громадян. Активізувались і торговці людьми. Зокрема, у місцях перетину кордону та у країнах, що приймають біженців», - зазначили у міністерстві.
У зв'язку з цим українцям радять не довіряти незнайомцям і нікому не віддавати паспорт чи інші документи, що підтверджують особу, тримати їх копії окремо від оригіналів.

Окрім того, варто постійно контактувати з близькою людиною в Україні, особливо під час перетину кордону. Працевлаштовуватися треба офіційно, не довіряти пропозиціям швидкого заробітку.
«Тримайте під рукою найважливіші контакти: телефони гарячих ліній, волонтерів, юристів, адреси посольств тощо», - додали у міністерстві.
Торгівля людьми (трафікінг) має різні форми: трудова та сексуальна експлуатація, втягнення у жебрацтво чи злочинну діяльність, використання у збройних конфліктах тощо. Чимало жертв навіть не підозрюють про те, у що втягнуті, пояснили фахівці.
24 лютого російська федерація розпочала новий етап війни проти України – повномасштабне вторгнення. російські загарбники обстрілюють та бомбардують мирні міста й села України, катують і вбивають цивільне населення.
Декілька мільйонів українців покинули свої домівки, рятуючись від війни. Сили оборони України чинять запеклий опір російським військам.