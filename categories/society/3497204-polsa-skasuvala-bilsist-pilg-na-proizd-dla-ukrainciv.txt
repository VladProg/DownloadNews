З 1 червня для громадян України, які прибули до Польщі після початку нової фази російської агресії, відміняється, за деякими винятками, безкоштовний проїзд на залізниці, на платних автошляхах та у громадському транспорті більшості польських міст.

У деяких польських містах, зокрема Любліні та Вроцлаві, безкоштовний проїзд у громадському транспорті для українців діятиме до кінця червня, інформує кореспондент Укрінформу.
Зокрема, з 1 червня українці не зможуть користуватися безкоштовним проїздом на польській залізниці (PKP Intercity). Винятки стосуватимуться певних категорій українців, які подорожуватимуть до населених пунктів, розташованих поблизу кордону з Україною. Йдеться про міста та вузлові станції Люблін, Холм, Грубешув, Дорогуськ Люблінського воєводства, а також Жешув, Перемишль, Ярослав, Загуже Підкарпатського воєводства. Безкоштовним проїздом до цих міст зможуть скористатися жінки, діти до 18 років, а також чоловіки віком від 60 років або чоловіки з інвалідністю від 18 років.
За інформацією PKP Intercity, громадяни України можуть отримати безкоштовні квитки у напрямках до вищезазначених місць у касах відповідних населених пунктів або у провідника в поїзді, якщо поїздка починається з цих місць. Безкоштовні місця для проїзду до вказаних районів можна придбати в касах будь-якої станції Польщі або у провідника в поїзді. Кожен громадянин України може отримати квиток на пряме сполучення з певним напрямком, а також на проїзд декількома поїздами.
Водночас, польський перевізник нагадує, що залізничні перевезення до Німеччини, Чехії, Словаччини, Австрії або Угорщини за межі Польщі відбуваються за правилами, прийнятими іноземними залізницями.
Спеціальна гаряча лінія PKP Intercity українською мовою працює сім днів на тиждень з 8.00 до 20.00: +48 22 473 00 86 (вартість дзвінка відповідно до тарифу оператора), 800 033 022 (безкоштовна гаряча лінія для всіх внутрішніх операторів).
Усі автомобілі на українській реєстрації з 1 червня зобов’язані оплачувати проїзд на платних відрізках доріг на території Польщі. Ці зміни не стосуються автомобілів, які перевозять гуманітарну допомогу для України і громадян України. Однак, для безкоштовного проїзду по платних відрізках доріг організація або перевізник повинні заздалегідь, за 24 години, повідомити міністерство інфраструктури РП щодо проїзду автомобіля чи колони транспортних засобів на електронну скриньку humanitarianaid@mi.gov.pl. В електронному листі треба вказати наступні дані: назву організації, ПІБ контактної особи, e-mail, номер телефону контактної особи; кількість транспортних засобів; реєстраційні номери автомобілів; країну реєстрації автомобіля; маршрут руху транспортних засобів по території Польщі, з особливим врахуванням відрізків автомагістралей A1, A2 та A4; дати проїзду автомобіля в обидва напрямки.
З 1 червня скасовується також безкоштовний проїзд для українців у громадському транспорті частини великих польських міст. Відповідні рішення приймаються депутатами міських рад. Зокрема, із середи скасовується безкоштовний проїзд для українців у містах Варшава, Краків, Катовіце, Лодзь тощо. Натомість, він ще діятиме до 30 червня, наприклад, у Вроцлаві, Познані та Любліні.
За безкоштовний проїзд у громадському транспорті Варшави загрожує штраф у розмірі 150-200 злотих (1,1-1,5 тис. грн).
За приблизними даними, у Польщі може перебувати до 3,5 млн українців, з яких 2 млн прибули після повномасштабного збройного вторгнення рф в Україні.
Фото: intercity.pl