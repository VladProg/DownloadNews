Жіноча організація при Соціал-демократичній партії Австрії (SPÖ) в районі Містельбах передала понад 150 ящиків з гуманітарною допомогою для потреб дітей-сиріт та сімей переселенців на Львівщині.

Як повідомляє кореспондент Укрінформу в Австрії, передача вантажу відбулась у суботу містечку Волькерсдорф, що у федеральній землі Нижня Австрія.
Група жінок із районного осередку SPÖ за підтримки місцевих українців організувала збір адресної допомоги для потреб дітей сиріт та багатодітних родин переселенців, які проживають у Сколівській громаді на Львівщині. Було зібрано продукти харчування, а також багато солодощів для дітей, шкільне приладдя, засоби гігієни.
"Зараз ми збирали харчові продукти та засоби гігієни для жінок і дітей в Україні, і ми дуже раді, що вдалося зібрати так багато. Для нас дуже важливо виявляти солідарність з жінками та дітьми в Австрії, але передусім із жінками та дітьми за кордоном, які, можливо, не так добре забезпечені. І ми дуже, дуже пишаємося тим, що можемо тут допомогти", - заявила голова жiночої органiзацiї SPÖ у Мiстельбаху Клаудія Музіль.






Жіноча організація з Австрії передала допомогу в Україну / Фото: Василь Короткий, Укрінформ































Ініціювала збір та забезпечила транспортування гумдопомоги на Львівщину консул посольства України в Австрії Мирослава Зінкевич.
"Допомога дітям і жінкам, які наразі перебувають як переселенці в моєму рідному місті, для мене справа важлива і потрібна, оскільки діти - наше майбутнє, і хоч таким чином ми можемо допомогти на місці тим, хто потерпає від агресії РФ", - зазначила консул.
За її словами, в Україну також відправлено сухпайки, які будуть передані українським військовослужбовцям на передову.



Як повідомляв Укрінформ, від початку повномасштабного вторгнення РФ в Україну у межах загальноавстрійської благодійної акції "Сусід у біді" було зібрано 56 млн євро на допомогу українцям.