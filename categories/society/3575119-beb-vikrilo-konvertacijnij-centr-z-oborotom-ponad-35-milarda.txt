Бюро економічної безпеки викрило зловмисників, які організували конвертаційний центр з оборотом понад 3,5 млрд грн.

Як передає Укрінформ, про це повідомляє пресслужба БЕБ.
"Фахівці Департаменту аналізу інформації та управління ризиками Бюро економічної безпеки України викрили діяльність конвертаційного центру. Використовуючи фіктивні підприємства, злочинна група допомагала реальному сектору економіки приховувати та переводити в готівку свої прибутки. Орієнтовна сума здійснених тіньових безготівкових операцій становить понад 3,5 млрд грн",- йдеться в повідомленні.
Зазначається, що правоохоронці досліджували діяльність Держгеокадастру одного з районів Київської області та встановили, що службові особи, зловживаючи своїм становищем, здійснювали правопорушення під час прийняття рішень про передачу земельних ділянок у власність фізичним та юридичним особам.
Фахівці БЕБ, аналізуючи інформацію про власників земельних ділянок, викрили діяльність конвертаційного центру. З метою документування злочинних дій проведено вісім санкціонованих обшуків у сільській раді, офісних приміщеннях і помешканнях фігурантів.

В одному з офісних приміщень вилучено 346 печаток суб’єктів господарювання (серед них нерезиденти, офшорні компанії), реквізити яких використовувалися для виведення коштів за кордон, а також вилучено боєприпаси та вибухові речовини. Також виявлені печатки благодійних організацій, які вже перевіряються на причетність до розкрадання благодійних коштів.
Співробітники БЕБ та Національної поліції проводять аналіз вилученої під час обшуків документації з метою встановлення всіх причетних до злочинної діяльності. Земельні ділянки загальною площею 209 га арештовані районним судом Києва.
Як повідомлялося, за останні три місяці співробітники БЕБ проаналізували діяльність понад 5 тис. суб’єктів господарської діяльності. Виявлено 148 компаній, які сформували суми від’ємного податкового кредиту за рахунок товарних залишків, імпортованих упродовж 2021 року. Це викликало у фахівців підозру в правомірності заявлених до відшкодування сум.