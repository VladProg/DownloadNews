Перелік закордонних міст, запропонованих для учасників Національного мультипредметного тесту, розширили до 49, зокрема додались чотири міста - у Люксембурзі, Німеччині, Норвегії і Туреччині.

Як передає Укрінформ, про це повідомляє Міністерство освіти і науки.
«Цього тижня досягнуто домовленостей із представниками міст Мерша (Люксембург), Майнца (Німеччина), Осло (Норвегія) та Бельдібі (Туреччина)», - ідеться у повідомленні.
Перелік закордонних населених пунктів, де передбачено створення тимчасових екзаменаційних центрів – на сайті Українського центру оцінювання якості освіти (УЦОЯО).
Змінити локацію можна після отримання сертифіката до 7 травня 2023 року.
Попри те, що перелік міст для складання НМТ розширено, є обмеження щодо кількості місць у спеціально обладнаних комп’ютерних центрах, запропонованих закордонними партнерами.
Як повідомляв Укрінформ, в УЦОЯО зазначили, що перелік закордонних міст, запропонований для потенційних учасників НМТ, не є остаточним, адже переговори з окремими установами / організаціями ще тривають.

Раніше повідомлялось, що перелік закордонних міст, запропонованих для учасників Національного мультипредметного тесту, розширили до 45-ти.