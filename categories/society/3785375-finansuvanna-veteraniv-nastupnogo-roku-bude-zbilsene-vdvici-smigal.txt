Наступного року буде вдвічі збільшено фінансування програм підтримки ветеранів війни.

Про це повідомив Прем’єр-міністр України Денис Шмигаль у Телеграмі, передає Укрінформ.
«Збільшуємо удвічі фінансування програм підтримки ветеранів війни у 2024 році», - поінформував він.
За словами Прем’єр-міністра, влада виділяє 14 мільярдів гривень на те, щоб забезпечити українських ветеранів необхідними послугами та підтримкою, а також будує нову ветеранську політику.
Водночас глава уряду підкреслив, що повноцінно буде запущено проєкт «помічник ветерана», на який виділяється майже 4 мільярди гривень.
На реабілітацію та психологічні послуги передбачається виділення 2,6 мільярда гривень.
Також 6 мільярдів гривень буде виділено для забезпечення ветеранів житлом.
«Продовжиться для ветеранів пільгова іпотека у межах програми єОселя. За програмою єРобота будуть і далі надаватися безповоротні гранти на ветеранський бізнес», - додав Шмигаль.
Як повідомляв Укрінформ, Кабінет міністрів ухвалив рішення, спрямоване на вдосконалення програми "єРобота" для ветеранського бізнесу.


Фото: КМУ