Речник Держприкордонслужби Андрій Демченко зазначив, що половина від загального пасажиропотоку припадає на кордон із Польщею.

Про це він повідомив у ефірі телемарафону «Єдині новини», передає кореспондент Укрінформу.
"Загалом 50% від загального пасажиропотоку по всіх напрямках, де функціонують пункти пропуску, припадають саме на кордон з Польщею. До прикладу, за серпень через державний кордон в обох напрямках — як на виїзд, так і на в'їзд — прикордонники оформили близько 3,9 млн осіб загалом. І 50% - це тільки через кордон з Польщею", - сказав Демченко.
Він зазначив, що 86% від усього пасажиропотоку становлять громадяни України. У серпні перетнуло кордон на в'їзд в Україну на 100 тис. більше співгромадян, ніж на виїзд.
Як повідомляв Укрінформ, наприкінці липня Кабінет міністрів ухвалив рішення про розширення дії електронної черги на легкові автомобілі та автобуси, які виконують пасажирські перевезення через кордон. Вже з 1 серпня запрацювала єЧерга на перетин кордону для автобусів.