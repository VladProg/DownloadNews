Презентовано цифрову платформу для картографування зруйнованого та пошкодженого житла, що сприятиме відбудові у громадах.

Про це заявили експерти під час пресконференції, передає кореспондент Укрінформу.
«В громадах зруйновані або пошкоджені тисячі об’єктів, житлових будівель унаслідок російської агресії, відновлення потребують іноді цілі міста і села. Першочерговим завданням громад є оцінка руйнувань і відбудова житла. Отже, проєкт направлений на те, щоб допомогти громадам, які зазнали таких руйнувань», - сказала керівник Проєкту Ради Європи “Внутрішнє переміщення в Україні: пошук тривалих рішень. Фаза ІІ” Ганна Христова.
Вона зазначила, що відповідно до звіту Світового Банку для відбудови житла в Україні потрібно щонайменше 69 мільярдів доларів США.
«За даними, які дає міністерство розвитку громад і територій України, на сьогодні в Україні зруйновано чи пошкоджено близько 142 тисяч житлових будівель, з них близько 16 тисяч - багатоквартирні будинки», - додала Христова.
Голова Управління програм співпраці Генерального директорату з прав людини та верховенства права Ради Європи Лілія Гретарсдоттір висловила щиру підтримку Україні і захоплення мужністю і стійкістю українського народу, який боронить свою землю.
«Європарламент засудив ескалацію російської агресії проти України. І закликав усі країни здійснювати комплексні кроки з метою забезпечення дотримання міжнародного законодавства і ліквідації наслідків російської агресії, забезпечуючи також комплексний механізм компенсації втрат і збитків, яких зазнала Україна в результаті російської агресії. Рада Європи рекомендувала всім країнам-членам здійснювати активні кроки з метою відновлення житлового фонду і житлової інфраструктури України. Це є спільною відповідальністю всієї міжнародної спільноти», - сказала Гретарсдоттір.
У ході пресконференції представник ТОВ «ІТ Ескорт» Кирило Романенко презентував цифрову платформу для картографування зруйнованого та пошкодженого житла, а також для надання житлової допомоги на рівні громад.
Пілотний запуск платформи відбудеться в межах Іванівської територіальної громади у Чернігівській області.
Окрема цифрова платформа розроблена з урахуванням рекомендацій міжнародних донорських організацій. Вона має такі особливості: застосовність до інших населених пунктів, які постраждали від руйнування житла внаслідок військової агресії проти України; наявність інструментів визначення пріоритетності житлової допомоги на основі критеріїв уразливості та оцінки потреб; оцінка масштабу збитків; облік наданої житлової допомоги; відображає завершення реконструкції до його фактичного завершення.
Голова Іванівської громади Чернігівської області Олена Швидка розповіла про руйнування у своїй громаді, яка є однією з найбільш постраждалих на Чернігівщині.
“Наша громада нараховує 7,5 тисячі жителів у 17 селах. У нас є такі села, де жодна будівля не залишилася цілою. Всього зруйновано або пошкоджено 1773 домогосподарства. Це половина від усіх домогосподарств. Але й далі з’являються заяви від громадян, які повертаються з евакуації, і тому ця цифра збільшується. Із 30 об’єктів комунальної власності 22 або пошкоджені, або повністю зруйновані. Навіть жодного магазину не залишилося цілого. Надіємося, що ця платформа дасть нам змогу залучити більше донорів для відбудови”, - сказала Швидка.
Почесний президент ГО «ВГО Хаусінг Юкрейн» Сергій Комнатний оприлюднив аналітичну доповідь «Про стан та необхідність вдосконалення нормативно правової бази щодо оцінки збитків та функціонування державного реєстру пошкодженого та знищеного майна внаслідок російської збройної агресії проти України» розроблену в межах проєкту «Полегшення доступу до житлових рішень для внутрішньо переміщених осіб та людей, які постраждали від військового конфлікту, на рівні громади», що реалізується в межах гранту, наданого проєктом Ради Європи «Внутрішнє переміщення в Україні: розробка тривалих рішень. Фаза ІІ».
У пресконференції взяли участь також представники міжнародної донорської організації Red Rose CPS Джонатан Енберг та Марі Кох. Водночас, за інформацією організаторів, у ZOOM слідкували за нею більше 30 донорів, які також можуть стати помічниками для українських громад.