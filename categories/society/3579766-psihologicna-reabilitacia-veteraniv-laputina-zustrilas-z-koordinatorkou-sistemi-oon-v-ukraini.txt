Міністр у справах ветеранів Юлія Лапутіна обговорила з координаторкою системи ООН в Україні Деніз Браун психологічну реабілітацію ветеранів та членів їхніх родин.

Як передає Укрінформ, про це повідомляє пресслужба Мінветеранів.
Зокрема, під час зустрічі Лапутіна поінформувала Браун про створення нової державної ветеранської політики в Україні. Серед пріоритетів – створення дієвої системи переходу з військової кар’єри до цивільного життя, що передбачає медичну та психологічну реабілітацію, перекваліфікацію і працевлаштування, соціальний захист, житлове забезпечення ветеранів, членів їхніх сімей та родин загиблих захисників і захисниць.

Також окремої уваги вона приділила напрямку підготовки спеціалістів з ментального здоров'я. Лапутіна наголосила, що кількість набувачів послуг з психологічної реабілітації з кожним днем зростатиме, а допомоги потребуватимуть не тільки колишні військові, а й цивільне населення.

Координаторка системи ООН в Україні подякувала Лапутіній за надану інформацію та запевнила у підтримці України й висловила зацікавленість у співпраці у проєктах Мінветеранів. Зокрема, щодо підготовки психологів для надання належної психологічної допомоги.

Як повідомлялося, у Міністерстві у справах ветеранів працюють над створенням мережі Центрів ветеранського розвитку при профільних вищих навчальних закладах.
Фото: mva.gov.ua