Національна спілка журналістів України вимагає від рф звільнення кореспондента інфомаційного агентства УНІАН Дмитра Хилюка, а також усіх незаконно засуджених кримськотатарських журналістів.

Як передає Укрінформ, про це голова НСЖУ Сергій Томіленко повідомив у Фейсбуці.
Він зауважив, що з трибуни Генеральної асамблеї ООН закликав світ підтримувати Україну та українських журналістів, поінформував про розслідування воєнних злочинів росії та наголосив на необхідності бойкоту і притягнення до відповідальності російських пропагандистів. Томіленко повідомив, що з нагоди Всесвітнього дня свободи слова на запрошення штаб-квартири ЮНЕСКО перебуває у Нью-Йорку.
Він заявив, що журналісти в деталях реконструюють воєнні злочини росії, зокрема масове викрадення українських дітей. "Саме верифіковані розслідування примусової депортації українських дітей сприяли видачі ордеру на арешт для "путіна та його поплічників Міжнародним кримінальним судом", - підкреслив голова НСЖУ.

За його словами, під час війни права тисяч і тисяч людей масово порушуються, і саме журналісти та медіа підвищують шанси кожної окремої жертви на те, що її історія буде почута. Документування воєнних злочинів журналістами допомагає встановленню правди та притягненню винних до відповідальності.
Як пояснив Томіленко, оскільки журналісти та медіа фіксують воєнні злочини, російська армія розглядає їх своїми мішенями.


"Є численні свідчення про цілеспрямовані атаки на автомобілі з надписами ПРЕСА, вбивства журналістів на передовій, атаки на редакційні приміщення, арешти, викрадення, катування, позбавлення медійників можливості здійснювати незалежну професійну діяльність на тимчасово окупованих територіях", - зазначив голова НСЖУ.
Він нагадав, що з початку великої війни росіяни вбили щонайменше 57 медійників.
"Щонайменше один український журналіст, якого викрали минулого року в березні, все ще загратований у росії. Це Дмитро Хилюк, журналіст національного новинного агентства УНІАН з Києва. Ми вимагаємо від росії звільнення журналіста агентства УНІАН Дмитра Хилюка і всіх незаконно засуджених кримськотатарських журналістів, і засуджених у Криму Владислава Єсипенка та Ірини Данилович", - заявив Томіленко.
Також він окремо подякував міжнародним партнерам - насамперед Міжнародній та Європейській федераціям, штаб-квартирі ЮНЕСКО - за підтримку мережі Центрів журналістської солідарності.
Як повідомлялося, російські загарбники викрали Дмитра Хилюка 3 березня 2022 року в його рідному селі Козаровичі на півночі Київської області. Понад рік український журналіст незаконно утримується у російській в'язниці.
Фото: Sergiy Tomilenko