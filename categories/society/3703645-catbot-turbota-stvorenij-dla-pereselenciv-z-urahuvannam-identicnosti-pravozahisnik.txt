Чат-бот “ТурБОТА” створений для внутрішньо-переміщених осіб, з урахуванням їхньої етнічної та релігійної ідентичності.

Про це під час пресконференції в Укрінформі розповів голова правління Кримськотатарського Ресурсного Центру, член Меджлісу кримськотатарського народу Ескендер Барієв.
Він зауважив, що в Україні досі було відсутнє інформаційне джерело, яке б могло дати якнайповнішу необхідну для внутрішньо-переміщених осіб інформацію, у тому числі, з урахуванням їхньої етнічної та релігійної ідентичності.
“Тому КРЦ ініціює спільно з державними органами, в компетенції яких перебуває це питання, спосіб допомоги людям, які опинилися в новому населеному пункті. Ми хочемо їх максимально поінформувати та задовольнити базові потреби кожного. Окрім того, ми хочемо допомогти зберегти свою ідентичність представникам корінних народів України та нацменшин. Тож у пригоді стане ТурБОТА – чат, який піклується про ВПО”, - зауважив Барієв.
За його словами, наразі чат-бот розроблений для чотирьох міст: Києва, Львова, Івано-Франківська та Чернівців. Надалі планується збільшувати кількість населених пунктів, де він працюватиме.
Менеджерка з комунікацій Кримськотатарського Ресурсного Центру Тетяна Подворняк зазначила, що перший розділ чат-бота містить інформацію про те, як отримати статус ВПО, які документи для цього потрібні, контакти ЦНАПів у тому чи іншому місті. Наступні розділи - “Гуманітарна та грошова допомога”, “Підтримка підприємців ВПО”, де зібрані міжнародні та державні програми підтримки.

“У розділі “Вакансії для ВПО” ми говоримо не лише про загальновідомі сайти роботи. Ми знайшли групи у соцмережах, завдяки яким людина може знайти роботу в конкретному місті. У розділі “Освіта” зібрали інформацію про різні освітні заклади, починаючи від садочків, шкіл, університетів, розділили їх за районами в тому чи іншому місті. Також тут є адреси, телефони, сайти навчальних закладів”, - розповіла менеджерка КРЦ.
Вона підкреслила, що розділ “Харчування” розроблений із врахуванням особливих потреб, які можуть бути у внутрішньо-переміщених осіб. Він містить адреси магазинів, ресторанів, які готують вегетаріанські страви, кошерну їжу, халяль. Також чат-бот містить розділи “Місцеві пам’ятки та відпочинок”, “Корисні групи для ВПО”.
“Коли приїжджаєш у нове місто, важко знайти групу за інтересами. Ми контактували із мешканцями тих чи інших міст і виокремили групи у Телеграмі, Вайбері та Фейсбуці”, - зауважила Подворняк.
Ще однин розділ – “Культові місця і споруди”.
“Тут ми даємо інформацію про мечеті, синагоги, римо-католицькі церки, культурні центри. Тобто йдеться про те, як допомогти зберегти свою ідентичність”, - зауважила вона.
І остання категорія – “Опитувальник порушень прав людини окупантами”.
Як зазначила Подворняк, його розробили юристи КРЦ, аби зібрати інформацію про порушення прав людини російськими загарбниками та воєнні злочини рф.
За її словами, плакати із QR-кодом, за яким можна знайти чат-бот “ТурБОТА”, розмістять на сітілайтах, бордах, наліпках у чотирьох зазначених містах.
Як повідомлялося, під час дії воєнного стану внутрішньо переміщені особи можуть отримувати медичну допомогу за місцем фактичного перебування без укладення декларації.