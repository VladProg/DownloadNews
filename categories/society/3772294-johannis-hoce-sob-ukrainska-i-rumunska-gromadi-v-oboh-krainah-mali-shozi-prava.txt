Румунія бажає, щоб українська і румунська громади мали схожі права, в тому числі на мову й освіту рідною мовою.

Про це заявив Президент Румунії Клаус Йоханніс на спільній з Президентом України Володимиром Зеленським пресконференції в Бухаресті, повідомляє кореспондент Укрінформу.
"Ми детально обговорили і питання забезпечення прав осіб, що належать до національних меншин, враховуючи те, що в Румунії проживає численна українська громада, а в Україні проживає румунська громада. Ми бажаємо, щоб ці дві меншини, які є важливими для наших країн, мали схожі права, особливо я маю на увазі, звичайно, на мову й освіту рідною мовою”, – сказав він.
Президент Румунії також запевнив, що його країна зацікавлена у просуванні всеохоплюючого порядку денного на користь громадян двох держав та прагне конструктивного й прозорого підходу, націленого на рішення, в тому числі в чутливих питаннях.
Як повідомлялося, Президент Володимир Зеленський 10 жовтня перебуває з офіційним візитом у Румунії.