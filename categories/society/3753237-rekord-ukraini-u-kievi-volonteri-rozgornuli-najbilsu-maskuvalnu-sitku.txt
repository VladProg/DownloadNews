У Києві миколаївські волонтери розгорнули маскувальну сітку, яку визнали найбільшою в Україні.

Про це повідомляє Суспільне з посиланням на керівницю національного реєстру рекордів України Лану Вєтрову, передає Укрінформ.






Рекорд України: у Києві розгорнули найбільшу маскувальну сітку/Фото: Світлана Кльосова/Суспільне Миколаїв



















«Ми маємо 2 294 квадратні метри маскувальної сітки. На сьогодні це найбільша сітка в Україні. Маскувальна сітка вимірювалася за площею тому, що це було зазначено в номінації. І сьогодні ми перевершили рекорд, який був зафіксований у Львові у 2022 році", - повідомила Вєтрова.
Зазначається, що довжина рекордної маскувальної сітки — близько одного кілометра. Її плели 500 волонтерів сім днів поспіль. Сітку демонстрували в рамках акції «ЗСУ під покровом: мистецтво маскування в дії». Полотно розгорнули на фоні параду згорілої та захопленої російської техніки.
У Києві до плетіння сітки долучилися жителі cтолиці та гості міста. Для цього волонтери залишили 50 м порожньої основи.
Торік рекордну захисну сітку площею у 2 208 м кв створили жителі Львова.
Фото: Світлана Кльосова/Суспільне Миколаїв