Державне бюро розслідувань відкрило кримінальне провадження через поширення інформації, що працівники відомства знищили секретні матеріали кримінальних справ.

Про це інформує пресслужба відомства, передає Укрінформ.
“Під час російської військової агресії проти України деякі діячі займаються розхитуванням ситуації в країні та розповсюджують недостовірну інформацію щодо роботи правоохоронної системи держави. Зокрема, намагаються дестабілізувати роботу Державного бюро розслідувань. Для цього в інформаційне поле вкидається недостовірна інформація про нібито знищення Бюро матеріалів суспільно-резонансних кримінальних проваджень”, - йдеться у повідомлень.
Зазначається, що це може містити ознаки кримінального правопорушення. У зв’яку з цим слідчі ДБР, за матеріалами Управління внутрішнього контролю, відкрили кримінальне провадження за ч. 2 343 ККУ (втручання в діяльність працівника правоохоронного органу, судового експерта, працівника державної виконавчої служби, приватного виконавця).
ДБР запевняють, що всі кримінальні провадження, у тому числі й резонансні щодо підписання «Харківських угод», розгону Майдану, «вугільна справа», розслідуються у відповідності до раніше затверджених планів і будуть передані до суду у визначені терміни.
У відомстві наголосили, що на початку гарячої фази війни росії проти України ДБР, як і інші правоохоронні органи, знищило лише ті окремі матеріальні носії секретної інформації, щодо яких були відповідні законодавчі вимоги, регламентовані «Порядком організації та забезпечення режиму секретності в державних органах, органах місцевого самоврядування, на підприємствах, в установах і організаціях».
Підкреслюється, що погодження прокурорів для знищення таких документів вимагається лише в умовах мирного часу, тоді як знищення секретної інформації в умовах воєнного стану цього не передбачає.
Як запевняють у бюро, знищення частини матеріальних носіїв секретної інформації у низці кримінальних справ жодним чином не впливає на якість їх розслідування.
“Звинувачення бюро у, нібито, безпідставному знищенні важливих матеріалів, які ускладнюють подальше розслідування резонансних справ - не відповідає дійсності. Мета таких повідомлень - дискредитувати бюро в умовах воєнного часу та розбалансувати усю правоохоронну систему, а також вивести з-під відповідальності окремих чиновників та високопосадовців, що вчинили незаконні дії чи бездіяльність”, - зазначають у відомстві.
Як повідомляв Укрінформ, журналіст Ірина Ромалійська заявила, що 24 лютого о другій ночі, тобто за дві з половиною години до початку вторгнення росії, працівники ДБР почали вивозити таємні матеріали із центрального офісу відомства у Києві. Частина справ, йдеться у матеріалі, залишилася у столиці і їх знищили.
Згодом видання “Настоящее время” поінформувало, що Офіс генпрокурора у відповідь на їхній запит повідомив, що прокурори не давали дозволу працівникам ДБР для знищення матеріалів слідства.
8 липня ДБР оприлюднило заяву, у якій йдеться, що інформація про знищення відомством матеріалів резонансних справ не відповідає дійсності та носить відверто маніпулятивний характер.