Щеплення проти дифтерії та правця належать до тих, які людина має робити не лише в дитячому віці, а й періодично повторювати впродовж усього життя.

Про це нагадує Міністерство охорони здоров'я у Телеграмі, передає Укрінформ.
Згідно з Національним календарем профілактичних щеплень, вакцинацію проти дифтерії і правця здійснюють:
у 2, 4, 6 та 18 місяців – вакциною АКДП або АаКДП, яка захищає одразу від дифтерії, правця й кашлюка;
у 6 та 16 років (ревакцинація) – вакциною АДП (без кашлюкового компонента);
у 26 років і далі кожні 10 років (ревакцинація) – вакциною АДП-м (зі зменшеним вмістом дифтерійного та правцевого антигенів).

"Перевірте, чи робили ви щеплення проти дифтерії і правця упродовж останніх 10 років після 26 років. Надолужте пропущену вакцинацію якомога швидше - це може врятувати вам життя", - закликають у МОЗ.
Як пояснили в міністерстві, якщо у дитинстві ви не вакцинувалися або дані про вакцинацію неможливо підтвердити, для повноцінного захисту вам потрібно отримати мінімум три дози вакцини проти правця і дифтерії (АДП-м) - першу та другу з інтервалом у місяць, третю - через півроку.
Як повідомляв Укрінформ, МОЗ готується до ймовірного зростання кількості випадків інфікування COVID-19.