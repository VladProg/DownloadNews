Корми для мешканців українських зооопарків та зоокутків доставили у Рівненську область благодійники із Німеччини та Литви.

Про це повідомив начальник Рівненської ОВА Віталій Коваль у Фейсбуці, передає Укрінформ.
«Громадська організація «Еко-Рівненщина» та команда Асоціації зоозахисних організацій України з початком війни допомагають тваринам. 7 фур з Німеччини та 3 з Литви корму для тварин приїхали на Рівненщину для менших друзів, які постраждали від бойових дій», - написав Коваль.

За його словами, активісти вже відправили корм на Київщину, Чернігівщину, Миколаївщину, Полтавщину, Харківщину, Дніпропетровщину та Запоріжжя.

Крім того, понад 40 домашніх улюбленців, які через війну залишилися без господарів, волонтери прилаштували у німецькі родини.

Як повідомляв Укрінформ, зоопарк у Рівному прийняв пів сотні тварин, евакуйованих із регіонів, що постраждали внаслідок російської агресії. Це - 17 приматів, 20 єнотів-полоскунів і 8 альпак.
Опіку над тваринами Рівненського зоопарку взяли на себе деякі переселенці, які прибули до обласного центру. Так, своїх опікунів знайшли броненосець та пара лінивців.
Під час війни в скрутній ситуації опинилися харківський «Екопарк» та зоопарк «12 місяців» під Києвом.