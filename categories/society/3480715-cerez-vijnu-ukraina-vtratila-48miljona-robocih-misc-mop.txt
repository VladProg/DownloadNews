З початку російської агресії в Україні було втрачено 4,8 мільйона робочих місць.

Про це йдеться у звіті Міжнародної організації праці (МОП), передає Укрінформ.
За прогнозом МОП, якщо військові дії припиняться негайно, може настати швидке відновлення з поверненням 3,4 млн робочих місць, а у разі подальшої військової ескалації втрати робочих місць досягнуть 7 млн.
Аналітики МОП констатують, що з початку війни до сусідніх країн з України виїхали 5,2 млн біженців, 2,75 млн з яких - це особи працездатного віку. Із числа працездатних 1,2 млн осіб (43,5%) раніше працювали, втратили роботу або ж звільнилися.
«У відповідь на ці втрати уряд України досі докладав значних зусиль для підтримки працездатності національної системи соціального захисту, гарантуючи виплату допомоги, у тому числі внутрішньо переміщеним особам», - зазначили у МОП.
Війна в Україні, йдеться у звіті, може також вплинути на ринок праці у сусідніх країнах, головним чином в Угорщині, Молдові, Польщі, Румунії та Словаччині. Якщо бойові дії триватимуть, українські біженці будуть змушені довше залишатися за кордоном – це чинитиме додатковий тиск на ринок праці та системи соціального захисту у цих сусідніх державах та збільшить безробіття у багатьох із них.
Як повідомлялося, Президент Володимир Зеленський заявив, що розроблено спеціальну програму для надання допомоги та підтримки громадянам України, які втратили можливість працювати через військове вторгнення росії. Кожен громадян України, який втратив можливість працювати через війну, отримає від держави 6,5 тис. гривень без жодних умов.