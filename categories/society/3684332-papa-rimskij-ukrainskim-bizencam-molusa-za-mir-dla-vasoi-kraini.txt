Папа Римський Франциск зустрівся у Ватикані з біженцями, зокрема українськими, які прибули до Європи в межах ініціативи гуманітарних коридорів.

Про це повідомляє Vatican News, передає Укрінформ.
«Між вами є багато українських біженців. Їм хочу сказати, що Папа не зрікається шукати мир, не перестає покладати надію на мир і молитися за нього. Роблю це для вашої багатостраждальної країни і для інших, які страждають від війни», – йдеться у промові Папи, приготовленій для зустрічі.
Як зазначається, на зустрічі понтифік зачитав лише кілька абзаців з цієї промови, доповнивши їх деякими коментарями, сказаними експромтом. Водночас він розпорядився опублікувати її оригінальний текст.
А «заощаджений» час він присвятив спілкуванню з учасниками зустрічі.
Звертаючись до біженців, Папа зауважив, що їм довелося розпочати нове життя. «Ви вивчили нову мову та пізнали нове суспільство. Все це було важко, але принесло плоди. Кажу це вам як син емігрантської сім’ї, що пройшла тим же шляхом. Ваш добрий приклад і ваша працьовитість допомагають спростувати страх і тривоги перед чужинцями. Більше того, ваша присутність може бути благословенням для країни, в якій ви перебуваєте, закони й культуру якої ви навчилися шанувати», – переконаний глава Святого Престолу.
Він назвав гуманітарні коридори «практичним шляхом для запобігання трагедіям і загрозам, пов’язаним із торгівлею людьми», а також зазначив, що ця ініціатива «залишається трагічно актуальною, ба більше, необхідною як ніколи».
Як повідомлялося, раніше Папа Римський Франциск заявив, що готовий відвідати Київ, але за умови, що він зможе поїхати також до москви.