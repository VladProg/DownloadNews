Верховна Рада прийняла закон, який передбачає, що керівники підприємств нестимуть адміністративну відповідальність за неподання або несвоєчасне подання державному реєстратору інформації про кінцевого бенефіціарного власника.

Відповідний проєкт закону № 6321 "Про внесення змін до статті 166-11 Кодексу України про адміністративні правопорушення у зв'язку зі змінами в порядку подання державному реєстратору інформації про кінцевого бенефіціарного власника юридичної особи" підтримали в цілому 285 народних депутатів, повідомляється на сайті парламенту, передає Укрінформ.
Закон передбачає внесення змін до Кодексу про адміністративні правопорушення та визначає, що неподання або несвоєчасне подання державному реєстратору інформації про кінцевого бенефіціара підприємства або про його відсутність тягнуть за собою накладення штрафу на керівника юридичної особи від однієї тисячі до трьох тисяч неоподатковуваних мінімумів доходів громадян (від 17 тис. грн до 51 тис. грн - ред.).
Як повідомляв Укрінформ, Верховна Рада прийняла в цілому законопроєкт (реєстр №6320) щодо спрощення порядку подання інформації про кінцевих бенефіціарних власників юридичних осіб, необхідної для проведення фінансового моніторингу.