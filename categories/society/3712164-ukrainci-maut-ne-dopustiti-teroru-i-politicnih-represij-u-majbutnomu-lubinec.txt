Нинішнє покоління українців має зробити все можливе, щоб не допустити повторення терору і політичних репресій у майбутньому.

Як передає Укрінформ, про це написав у Телеграмі уповноважений Верховної Ради України з прав людини Дмитро Лубінець.
За його словами, сьогодні в Україні вшановують пам’ять жертв політичних репресій – мільйонів загублених життів, знищених радянським тоталітарним режимом, нащадком якого на сьогодні є Росія, не стільки юридично, як ментально.
Цей пам’ятний день започаткований, аби привернути увагу суспільства до трагічних подій в історії України, викликаних насильницьким впровадженням комуністичної ідеології, а також задля відродження національної пам'яті, утвердження нетерпимості до будь-яких проявів насильства проти людства, підкреслив уповноважений.
“Ніхто й подумати не міг, що по завершенню понад 30 років після краху “імперії зла”, розвалу “тюрми народів”, якою по факту була країна, створена ідеологами комунізму, в Україну повернеться терор, катування, вбивства, депортація”, - наголосив Лубінець.
За словами омбудсмена, “події так званого “червоного терору”, які, до речі, були засуджені в тому числі й Росією, знайшли своє відображення в злодіяннях нащадків тих же катів, які мучили своїх жертв за те, що ті мали іншу, відмінну від їхньої, думку. Просто не піддається здоровому глузду, що мотиви, якими російські окупанти виправдовують злочини стосовно українців, ніби під копірку списані з протоколів “червоних комісарів”.
Як наголосив уповноважений ВР, знову через терор і репресії проходять десятки та сотні тисяч українців, представники всіх верств населення, незалежно від освіти, соціального статусу, віросповідання й мови.
“Свідченням цього є численні катівні, виявлені на деокупованих територіях Київської, Херсонської та Харківської областей. Як радянська влада намагалася приховати сліди своїх злочинів, так і їхні нащадки сьогодні цинічно заявляють про свою непричетність до звірств, вчинених в Україні”, - зауважив Лубінець.
Як зазначив омбудсмен, у цей скорботний день українці вшановують пам'ять жертв політичних репресій минулого та сьогодення, у війні, розв’язаній Росією в 2014 році.
“Наше покоління має засвоїти уроки минулого та зробити все можливе, щоб не допустити повторення таких подій у майбутньому”, - наголосив він.
Як повідомляв Укрінформ, щорічно у третю неділю травня в Україні відзначається День пам’яті жертв політичних репресій.