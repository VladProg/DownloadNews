Дружина Президента Олена Зеленська обговорила з Її Королівською Величністю Королевою бельгійців Матильдою, яка є є професійним психологом, українську програму психічного здоров’я для постраждалих від війни в Україні.

Як передає Укрінформ, про це Зеленська повідомила у Телеграмі.
"Днями я читала допис мами з Харкова. Її п'ятимісячне маля вибухова хвиля просто вирвала з рук тата на вулиці. Загинув і батько. Мама вижила. Вона пише, що була щасливою матір’ю двох діток. У неї залишилася одна дитина. Вона була дружиною – залишилася вдовою. Вона не може цього осягнути. Упевнена, кожна мама, яка прочитала допис, подумала: це справді неможливо осягнути", - зазначила Зеленська.
Це лише один випадок, про який дружина Президента розповіла сьогодні у телефонній розмові з королевою Бельгії Матильдою, коли співрозмовниці обговорювали українську Національну програму психічного здоров’я. Королева є професійним психологом та опікується питаннями психічного здоров’я на світовому рівні як адвокат цілей сталого розвитку ООН, тому, за словами Зеленської, "чудово розуміє глибину травми та виклик, з яким зіткнулася наша країна".

"Бельгія успішно реформувала систему охорони психічного здоров'я дорослих, впровадила нові політики в галузі психічного здоров'я дітей та підлітків, тож її досвід був би надзвичайно корисним Україні. Ми плануємо навчити якомога більше фахівців із психічного здоров’я, сімейних лікарів, освітян, соціальних працівників. Хочу, щоб усі вони змогли перейняти найкращий світовий досвід і найсучасніші практики. Тож була рада почути від Королеви запевнення: Бельгія готова поділитися своїми успішними напрацюваннями, які застосовувала під час реформи", - наголосила Зеленська.
Перша леді підкреслила, що особливо важливим для неї є досвід Бельгії в роботі з психологією дітей.

"Українські діти бачать занадто багато. Країна шокована історією 18-річного хлопця, який став свідком загибелі мами і взяв під опіку чотирьох молодших братів і сестер. Він не може говорити про те, що сталося, без сліз. Або шестирічний хлопчик із Маріуполя, який втратив там усіх... Спочатку – маму й тата. А потім – бабусю й дідуся. Вони привели його до волонтерів, а згодом їх знайшли застреленими. Як йому з цим жити?", - додала Зеленська.
За її словами, діти травмовані смертями близьких, жорстокістю військових, втратою дому.
"Маємо врятувати їхню психіку в умовах війни. І не маємо часу на експерименти. Тож розраховую на підтримку міжнародної спільноти, щоб якнайшвидше розробити та впровадити програму", - підкреслила дружина Президента.
Як повідомляв Укрінформ, раніше Зеленська закликала членів Всесвітньої організації охорони здоров’я проводити спільну програму з надання психологічної допомоги постраждалим від війни в Україні.
Фото: Олена Зеленська