В Україні за підтримки Міносвіти «Освіторія» у партнерстві з Дитячим фондом ООН (ЮНІСЕФ) створили платформу для навчання під час війни osvitanow.org.

Про це повідомляється на сайті Міністерства освіти та науки, передає Укрінформ.
«Ресурс, створений «Освіторія» та ЮНІСЕФ, стане корисним для дітей і вчителів, які вимушено перемістилися в Україні та за її межі. На платформі, окрім освітнього компонента, вчителі зможуть знайти перелік професійних можливостей і вакансії, а також поставити запитання юристу», – зазначив міністр освіти та науки Сергій Шкарлет.
Платформа є безкоштовною і регулярно оновлюється, на ній можна знайти наступну інформацію:

особливості трудових відносин під час воєнного стану;
як працювати вчителям на тимчасово окупованих територіях;
інструменти для організації навчання під час війни;
актуальні вакансії;
перелік можливостей щодо дистанційного навчання.

Як повідомляв Укрінформ, МОН спільно зі швейцарсько-українським проєктом DECIDE та за підтримки посольства Швейцарії запустило сайт для міністерств освіти, директорів шкіл та вчителів у країнах, які прийняли українських дошкільнят та школярів.
Фото: Суспільне