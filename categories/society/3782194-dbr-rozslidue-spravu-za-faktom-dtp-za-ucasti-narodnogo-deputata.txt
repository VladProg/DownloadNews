Державне бюро розслідувань розслідує обставини смертельної дорожньо-транспортної пригоди у Житомирській області за участі народного депутата, у якій загинула 18-річна дівчина.

Про це Укрінформу повідомили у пресслужбі бюро.
“Працівники ДБР розслідують обставини смертельної дорожньо-транспортної пригоди за участі народного депутата”, - зазначили у відомстві.
У ДБР уточнили, що наразі вирішується питання щодо внесення відомостей до ЄРДР за ознаками кримінального правопорушення ч. 2 ст. 286 ККУ.
Згідно з кваліфікацією цієї статті, у разі доведення вини, народному депутату загрожує покарання у вигляді позбавлення волі на строк від трьох до восьми років.
Нагадаємо, раніше у Нацполіції повідомили, що у п’ятницю, близько 9:45, на трасі “Київ – Чоп” у с. Березівці Житомирського району водій автомобіля «Mercedes-Benz GLE», рухаючись у напрямку м. Чоп у крайній лівій смузі руху, здійснив наїзд на пішохода.
Унаслідок ДТП 18-річна дівчина загинула на місці події.
За попередньою інформацією, за кермом перебував 44-річний житель Київщини, народний депутат України. Про подію повідомлені та на місце події викликані детективи Державного бюро розслідувань. Наразі триває з’ясування всіх обставин події. Призначено ряд відповідних експертиз.
За даними низки ЗМІ, у автомобілі перебував разом зі своєю дружиною народний депутат від партії “Батьківщина” Андрій Ніколаєнко.
Фото: Нацполіція