Усі три основні версії у розслідуванні щодо авіакатастрофи у Броварах, у якій загинули керівництво і співробітники Міністерства внутрішніх справ, наразі залишаються робочими.

Про це у інтерв'ю Укрінформу заявив глава МВС Ігор Клименко.
"На сьогодні всі три основні версії (щодо інциденту у Броварах — ред.) залишаються робочими", – уточнив керівник МВС.
За словами Клименка, уповноважені коментувати слідство у цій справі Служба безпеки України і Держбюро розслідувань, які здійснюють його під процесуальним керівництвом Офісу генпрокурора.
"Я пропоную дочекатися результатів проведених експертиз, у тому числі із залученням іноземних, передусім французьких, спеціалістів", – сказав міністр.
Він поінформував, що саме міністр внутрішніх справ ухвалює рішення про використання того чи іншого гелікоптера або літака.
"І, звісно, я не буду підписувати жодного такого документа, якщо буду відчувати і знати, що це порушуватиме заходи безпеки, які були встановлені. Тому наразі, поки йдуть бойові дії, ми будемо пересуватися автотранспортом, залізничним транспортом. Вважаю, що цього буде достатньо, щоб уникнути загрози і зробити відповідні висновки після цієї авіатрощі", – уточнив Клименко.
На його думку, після того, як закінчиться розслідування, будуть вжиті додаткові заходи, які будуть направлені на безпеку керівників усіх рівнів, і не тільки Міністерства внутрішніх справ.
Урядовець заявив, що він і загалом команда міністерства спілкується і зустрічається з сім’ями загиблих у Броварах керівників і співробітників МВС.
"Ми були у достатньо теплих відносинах з колишнім керівництвом Міністерства внутрішніх справ і, звичайно, ми пам’ятаємо, що у них є й діти, і просто життєві проблеми. Це наш моральний обов’язок – не тільки спілкуватися, а й допомагати", – зазначив Клименко.
Як повідомлялося, 8 січня 2023 року в Броварах на Київщині поряд із дитсадком та житловою багатоповерхівкою впав гелікоптер ДСНС, на борту якого перебували міністр внутрішніх справ Денис Монастирський і ще дев'ятеро осіб, зокрема перший заступник міністра Євгеній Єнін, державний секретар МВС Юрій Лубкович, провідний інспектор Департаменту комунікації МВС Микола Анацький та ін.
Загалом унаслідок катастрофи загинуло 14 осіб, у тому числі дитина.
СБУ розглядає кілька основних версій трагедії: порушення правил польоту (помилка пілота), технічна несправність гелікоптера, диверсія.
3 березня Прем'єр-міністр України Денис Шмигаль поінформував, що на місці авіакатастрофи в Броварах знайшли чорну скриньку. Її розшифрували у Франції, а матеріали вже передали слідству.