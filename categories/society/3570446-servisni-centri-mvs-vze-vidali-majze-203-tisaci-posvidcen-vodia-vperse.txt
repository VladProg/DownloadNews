З початку року сервісні центри Міністерства внутрішніх справ вже видали майже 203 тисячі посвідчень водія вперше.

Про це повідомив начальник Головного сервісного центру МВС Микола Рудик на брифінгу в Медіацентрі Україна – Укрінформ.
"У період з 1 січня 2022 року по 1 вересня 2022 року всі сервісні центри МВС видали майже 203 тис посвідчень водія вперше. Тобто майже 200 тис. водіїв мають можливість керувати вперше транспортними засобами", - сказав Рудик.

Він також зазначив, що за цей період часу сервісні центри вже обміняли майже 300 тис. посвідчень водія, з них понад 74 тис. відвідувачів відкрили інші категорії водіння, які надали їм право керувати тим чи іншим транспортним засобом.
Крім того, сервісні центри МВС вже надали понад 1 млн реєстраційних послуг по транспортних засобах, з них майже 4,5 тис - перша реєстрація транспортних засобів.
"Станом на сьогодні функціонують 140 територіальних сервісних центрів МВС у різних куточках нашої країни. Поки що ми не можемо відновити роботу на окупованих територіях Донецької, Луганської, частині Херсонської, Запорізької та частково Харківської областей. А також в АР Крим", - зауважив Рудик.

Він повідомив, що протягом найближчого часу планується максимальне переведення послуг сервісного центру МВС в онлайн площину, а саме: призначення належного користувача, обмін посвідчення водія, реєстрація та перереєстрація транспортних засобів, замовлення номерних знаків, оплата за зберігання номерних знаків.
Як повідомляв Укрінформ, у серпні Міністерство внутрішніх справ оновило застосунки та сервіси для оплати штрафів за порушення правил дорожнього руху.