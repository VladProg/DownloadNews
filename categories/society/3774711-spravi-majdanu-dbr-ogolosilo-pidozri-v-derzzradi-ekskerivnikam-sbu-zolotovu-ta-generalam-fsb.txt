Працівники Державного бюро розслідувань повідомили про підозру в пособництві у вчиненні державної зради керівникам СБУ часів президента Віктора Януковича і 20 співробітникам Федеральної служби безпеки РФ під час подій Революції Гідності.

Як передає Укрінформ, про це повідомляє пресслужба ДБР.

Як зауважили у ДБР, серед підозрюваних:
▪ генерал армії Віктор Золотов - колишній керівник служби безпеки президента РФ, заступник головнокомандувача Внутрішніми військами (на даний час – директор Федеральної служби військ нацгвардії РФ);
▪ генерал-полковник Олексій Сєдов начальник 2 служби (Служби захисту конституційного ладу та боротьби з тероризмом) ФСБ РФ;
▪ генерал-лейтенант Олексій Жало – заступник начальника 2 служби (Служби захисту конституційного ладу та боротьби з тероризмом) ФСБ РФ - начальник управління захисту конституційного устрою;
▪ генерал-майор Сергій Єгоров – перший заступник начальника управління захисту конституційного устрою 2 служби ФСБ РФ;
▪ генерал-майор Володимир Павлік – перший заступник начальника Департаменту оперативної інформації 5 Служби (оперативної інформації та міжнародних зв’язків) ФСБ РФ;
▪ генерал-майор Андрій Яценко – колишній співробітник 2 служби (Служби захисту конституційного ладу та боротьби з тероризмом) ФСБ РФ, зараз – заступник начальника управління ФСБ РФ у м. Москва.
Також підозри у держзраді повідомлено колишньому голові СБУ, його першому заступнику – керівнику Антитерористичного центру та начальнику Департаменту захисту національної державності Служби часів Януковича.
Встановлено, що експосадовці СБУ, за вказівкою російських кураторів, розпалювали національну, релігійну ворожнечу та ненависть серед громадян через їхні ідеологічні переконання.
Також встановлено, що спільним рішенням керівництва СБУ і ФСБ РФ із 13 по 15 грудня 2013 року в Україні перебувала делегація з 20 співробітників російської спецслужби. Вони сприяли працівникам СБУ в підготовці відеоматеріалів та публікацій для створення негативного образу учасників Євромайдану та представників опозиційних сил.
За завданням керівництва СБУ було підготовлено 257 відеоматеріалів провокативного змісту і спеціально створено ютуб-канал для їх поширення. Про розміщення цих відеофайлів співробітники СБУ прозвітували перед ФСБ РФ, надіславши їм посилання на опубліковані відеозаписи.
Такі дії колишнього керівництва СБУ й співробітників ФСБ РФ завдали шкоди інформаційній безпеці України та мали на меті припинити протестні акції через призупинення вищим керівництвом держави процесу Євроінтеграції.
Для створення нібито законності своїх дій екскерівництво СБУ вже після виїзду делегації ФСБ РФ з України, “заднім числом” підписало документи нібито про їх запрошення як представників спецслужб у межах Комісії з інформаційної безпеки при Раді керівників органів безпеки і спецслужб СНД.
Таким чином, слідством встановлено й доведено вплив спецслужб РФ на колишнє керівництво СБУ з метою проведення спільної підривної діяльності проти України, протидії Євромайдану й розпалювання в Україні національної ворожнечі та ненависті.
Колишньому голові СБУ, його першому заступнику – керівнику Антитерористичного центру та начальнику Департаменту захисту національної державності СБУ повідомлено про підозру у державній зраді ( ч. 2 ст. 28, ч. 1 ст. 111, ч. 2 ст. 28, ч. 2 ст. 161 Кримінального кодексу України).
Крім того, 20 співробітникам ФСБ РФ, громадянам РФ, повідомлено про підозру у пособництві у вчиненні державної зради та сприянні керівництву СБУ в наданні Російській Федерації допомоги у проведенні підривної діяльності проти України на шкоду її суверенітетові, територіальній цілісності та недоторканості, обороноздатності, державної та інформаційної безпеки, а також за розпалювання національної, релігійної ворожнечі та ненависті, приниження національної честі та гідності, образу почуттів громадян у зв’язку з їхніми ідеологічними переконаннями за попередньою змовою групою осіб (за ч. 5 ст. 27, ч. 2 ст. 28, ч. 1 ст. 111, ч. 2 ст. 28, ч. 2 ст. 161 КК України)
За вчинення зазначених злочинів передбачене максимальне покарання у вигляді позбавлення волі на строк до 15 років.
Слідчим ДБР для вручення повідомлень про підозру працівникам ФСБ РФ скеровано повістки про виклик за місцем проходження ними служби.
У зв’язку з неявкою за викликом слідчого останніх оголошено в розшук та підготовлено клопотання слідчому судді про обрання відносно них запобіжного заходу у вигляді тримання під вартою.
Як повідомляв Укрінформ, ДБР завершило розслідування справи про розстріл Небесної сотні в лютому 2014 року. Перед судом постануть експрезидент Віктор Янукович і весь тодішній силовий блок України.