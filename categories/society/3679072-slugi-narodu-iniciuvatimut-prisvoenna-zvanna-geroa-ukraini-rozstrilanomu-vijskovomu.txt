Фракція "Слуга народу" у Верховній Раді ініціюватиме присвоєння звання Героя України розстріляному російськими солдатами українському військовому.

Як передає Укрінформ, про це в Телеграмі повідомив голова фракції Давид Арахамія.
"Понад рік держава-окупант, російська федерація, веде повномасштабну війну проти України. Не маючи можливості перемогти нас на полі бою, агресор вдається до численних злочинів проти цивільного населення та військовополонених, намагаючись зламати нашу волю до боротьби. Черговим воєнним злочином російської федерації став розстріл беззбройного воїна, останніми словами якого були «Слава Україні!». Цю жорстоку розправу окупанти самі ж зафільмували", - написав він.

Фото: Скріншот з відео
Він наголосив, що депутати "Слуги народу" схиляють голови перед героїзмом патріота, який перед лицем жорстокого ворога проявив мужність і залишився вірним народу України й військовій присязі до кінця.
"Його подвиг залишиться назавжди в пам’яті українців. Ми зробимо все, щоб притягнути вбивць до відповідальності й покарати за вчинений нелюдський злочин", - підкреслив Арахамія.

Депутати закликають світову спільноту, парламенти, уряди та міжнародні організації покарати державу-терориста і її керівництво за всі воєнні злочини, злочини проти людяності й акти геноциду, вчинені проти українського народу.

"Також після встановлення всіх обставин та ідентифікації загиблого, фракція має намір направити Президенту України Володимиру Зеленському звернення з проханням присвоїти воїну звання Героя України (посмертно)", - наголосив Арахамія.
Як повідомляв Укрінформ, у своєму вечірньому зверненні Президент України Володимир Зеленський пообіцяв знайти вбивць українського солдата.