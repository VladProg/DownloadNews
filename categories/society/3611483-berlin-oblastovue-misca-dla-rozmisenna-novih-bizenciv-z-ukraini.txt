Влада Берліна готується до можливого прибуття нових біженців із України на тлі атак росії на цивільну інфраструктуру.

Про це повідомляє Euronews, передає Укрінформ.
Так, на місці колишнього столичного аеропорту «Тегель» облаштовуються додаткові місця для 3600 біженців. Вони будуть розміщені на злітно-посадковій смузі, яка не використовується, у двох великих наметах, а також у колишніх залах реєстрації, які з весни вже використовувалися для біженців з України.
У районі Шпандау також створили нове житлове приміщення для біженців, для чого переобладнали будівлю, яка раніше використовувалася для комерційних цілей. Сюди можуть заселитися 330 осіб.
Сенат Берліна припускає, що до кінця року треба буде створити житло для 10 тисяч осіб.
«Берліну потрібно значно більше місць, а їх створення — це надзвичайно важка робота. Наші дії відбуваються в особливій ситуації… Ми перебуваємо в надзвичайному стані з кінця лютого і знали, що ми повинні готуватися до виняткової зими в цій ситуації», - заявила берлінський сенатор із соціальних питань Катя Кіппінг.
Від початку розв’язаної росією повномасштабної війни із України до Німеччини прибули близько мільйона біженців, майже 100 тисяч з них залишилися в Берліні. Багато людей мешкають у приватних осіб, але дедалі більше українців шукають квартири для оренди.