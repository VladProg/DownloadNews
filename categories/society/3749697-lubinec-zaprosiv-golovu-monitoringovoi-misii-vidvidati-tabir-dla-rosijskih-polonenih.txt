Уповноважений Верховної Ради з прав людини Дмитро Лубінець обговорив із новопризначеною керівницею Моніторингової місії ООН з прав людини в Україні Даніель Белль подальші напрямки спільної роботи.

Про це омбудсмен повідомив у Телеграмі, передає Укрінформ.
«Зазначив, що ми – абсолютно відкриті. Також запросив новопризначену голову місії спільно відвідати табір, де в Україні тримають російських військовополонених, аби вони особисто переконалися, що Україна дотримується всіх міжнародно-правових зобов'язань, зокрема й Женевських конвенцій», - написав Лубінець.
Омбудсмен також поінформував голову Моніторингової місії ООН і про скоєні Росією злочини в Україні.
«Ми захищаємо права людей, а РФ їх – систематично порушує. Найжахливіше те, що Росія не бажає зупинятися й хоче окупувати всю територію України», - зазначив Лубінець.
Він запропонував Белль, щоб місія надавала уповноваженому інформацію про відомі їм порушення прав людини для відповідного реагування.

Як повідомлялося, за даними Офісу омбудсмена, військовополонені з РФ утримуються в Україні відповідно до вимог Женевської конвенції, вони можуть надсилати та отримувати листи від рідних, для них також створено робочі місця.