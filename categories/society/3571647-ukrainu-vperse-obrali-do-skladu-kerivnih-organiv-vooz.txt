Очільника МОЗ Віктора Ляшка та його першого заступника Олександра Комаріду обрано на посади до Виконавчої ради та Європейського комітету ВООЗ.

Про це повідомляє пресслужба Міністерства охорони здоров'я, передає Укрінформ.
"На нових посадах керівництво МОЗ України братиме участь у рішеннях, пов’язаних із забезпеченням соціального благополуччя, сталого розвитку та гідного рівня надання медичних послуг у європейському регіоні", - йдеться в повідомлені.
Зазначається, що під час таємного голосування на 72-й сесії Європейського регіонального комітету ВООЗ Ляшка обрали до складу Виконавчого комітету від субрегіональної групи "С" на трирічний термін - з травня 2023 року до травня 2026 року.
Його заступник отримав місце в Постійному комітеті ЄРК від субрегіональної групи "С" також на три роки - з вересня 2022 до вересня 2025 року.
"Це велика честь для України – бути представленою у двох керівних органах ВООЗ, і ми дякуємо за високий рівень довіри, особливо у цей складний час. Сьогодні Україна - повноправний кандидат на членство у ЄС, і ми повністю поділяємо цінності та прагнення міжнародних гуманітарних організацій до сталого розвитку людства. Цинічні та загарбницькі дії країни-терориста рф ще раз довели, що лише об'єднавшись можна зупинити світову гуманітарну кризу та смерті людей", – зазначив очільник МОЗ.
Повідомлялося, що 72-а сесія Європейського регіонального комітету ВООЗ проходить в Ізраїлі. На зустрічі українська делегація порушила питання про позбавлення росії права прийому на своїй території Європейського офісу ВООЗ, а також про забезпечення ліками мешканців на тимчасово окупованих територіях.