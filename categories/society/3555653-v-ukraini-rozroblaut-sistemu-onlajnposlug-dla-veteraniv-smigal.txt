Державні послуги мають бути доступними для кожного ветерана війни, в Україні розробляють відповідну онлайн-систему.

Про це повідомив Прем‘єр-міністр Денис Шмигаль на ветеранському форумі “Захисники. Перекличка. Там де ми, там Україна”, який транслювався наживо в ефірі інформаційного телемарафону, передає кореспондент Укрінформу.
«Важливе завдання держави - зробити державні послуги зручними і доступними для кожного ветерана. Вперше в Україні розробляється і впроваджується система онлайн-послуг для ветеранів», - зазначив Глава уряду.
Він наголосив, що одним із пріоритетних напрямків плану відновлення України визначено забезпечення соціальної підтримки ветеранів та надання їм державою можливостей безбар’єрно реалізовувати свій професійний потенціал.
Шмигаль також наголосив, що держава гарантує гідну підтримку родинам загиблих захисників України.
Своєю чергою міністр оборони Олексій Резніков, зауважив, що ветерани відіграють важливу місію у становленні оборони України.
«У стратегії воєнної безпеки записана важлива фраза: ми маємо діяти за принципом всеохоплюючої оборони. Фактично вся країна, кожен на своєму місці чи безпосередньо в ЗСУ, у гвардії чи серед прикордонників, в інших структурах сектору оборони має бути готовим дати відсіч ворогу. Підкреслюю – це завдання не тільки структур сектору оборони, це всенародне завдання. І роль ветеранської спільноти у цій місії особлива», - сказав він.
Резніков наголосив на необхідності створити для військових сприятливі умови для служби.
«Наше завдання – збудувати два маршрути. Перший – щоб ветерани із числа професійних військових несли службу і далі і навчали свою зміну. Для цього необхідно забезпечити людям оптимальні умови служби, які включатимуть програму по житлу, достойне грошове забезпечення, встановлення єдиної зрозумілої логіки кар’єрного зростання. Головне, щоб військовослужбовець під час своєї служби чітко розумів свої можливості, а за деякий час до закінчення служби мав план переходу до цивільного життя.
Другий маршрут – для цивільних громадян, які сьогодні теж тримають фронт. І держава зобов’язана створити умови, щоб після демобілізації ветерани повернулись до своєї професії або знайшли нову чи відкрили свою справу. Щоб вони могли і далі жити повноцінним життям у своїй звільненій Україні. І щоб вони відчували це піклування», - наголосив він.
На переконання Резнікова, ветерани – це реальний оперативний резерв. А тому Міністерство оборони як ніхто зацікавлене у їхньому благополуччі.
Міністр також наголосив на необхідності навчити громади співпрацювати з ветеранами.
Як повідомлялося, Український ветеранський фонд запустив гарячу лінію кризової допомоги та підтримки для ветеранів та їхніх родин.
Фото: КМУ