Гендиректор і засновник найбільшої OSINT-спільноти в Україні «Мольфар» Артем Старосєк під час пресмарафону щодо ситуації на тимчасово окупованих територіях презентував дослідження про колаборантів, які беруть участь у фальсифікації виборів.

Про це повідомляє Укрінформ.
“Люди зі списку у минулому були не дуже успішними. У всіх них є якісь гачки, за які їх взяли, тому вони беруть участь у цих виборах. Наприклад, Віталій Гура досить давно вже мав проросійські настрої, і в принципі його узяли на ноті патріотизму. У Херсоні Целіков Тамерлан раніше мав позики, у нього були проблеми з грошима... Євгенія Кузьменко має багато повідомлень в інтернеті про те, що вона підтримує Росію. Хлюстов Олександр також має момент, він підписався на певні специфічні пабліки, має проблеми з грошима”, - сказав Старосєк.


На його думку, переважно колаборантами стають не добровільно, через стійкі ідеї, а саме через певні проблеми, зокрема фінансові.
Засновник спільноти додав, що це не перше дослідження подібного роду. Нещодавно був оприлюднений список зрадників на території Херсонської та Запорізької областей. То був перелік з активними посиланнями, які ведуть на джерела з детальнішими розповідями про конкретних людей. Якщо на час публікації на Херсонщині таких було 367 осіб, на Запоріжжі – 352, то згодом цифри змінилися.

Артем Старосєк

“Коли ми зробили попередні списки, то передали українським спецслужбам. Тобто, ГУР та СБУ. Ми їх зазвичай віддаємо за місяць чи за два до публікації для того, щоб вони могли із цим попрацювати і вчинити ті дії, які вважають за потрібне. А ми, звісно, не публікуємо, щоб не заважати їм робити свою роботу”, - додав Старосєк.
Як повідомлялося, загалом учасники пресмарафону обговорили суспільно-політичну ситуацію, псевдовибори, гуманітарну кризу та порушення міжнародного гуманітарного права на тимчасово окупованих територіях.
У заході взяли участь представники Сил оборони, місії ЄС в Україні, МЗС, Міністерства з питань реінтеграції ТОТ, Міністерства культури та інформаційної політики, громадських організацій, а також громадяни, які виїхали з тимчасово окупованих територій.