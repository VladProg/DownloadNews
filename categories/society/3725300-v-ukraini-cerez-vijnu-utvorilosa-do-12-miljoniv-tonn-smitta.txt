В Україні вже утворилося приблизно 10-12 млн т сміття, остаточна цифра стане відома лише після деокупації всіх територій.

Як передає Укрінформ, про це в коментарі «Радіо Свобода» повідомила заступник міністра захисту довкілля та природних ресурсів України Вікторія Киреєва.
«В Україні з початку повномасштабного вторгнення Росії утворилося приблизно 10-12 мільйонів тонн сміття <…> Це приблизно стільки ж, як кількість твердих побутових відходів, що утворюються в країні за рік. Однак остаточна цифра стане відома аж після деокупації всіх територій», - наголосила Киреєва.
Чималою проблемою, за словами заступника міністра, є великі обсяги будівельного сміття. Адже з початку повномасштабної війни росіяни зруйнували майже 60 тис. об’єктів, із яких 48 тис. – житлова забудова.
За оцінками обласних держадміністрацій та Міндовкілля, обсяг будівельного сміття сягнув майже 450 тис. т.
Наразі у міністерстві розроблено порядок повторного використання й утилізації будівельного сміття, утвореного внаслідок війни. Визначити та організувати майданчики для складування такого сміття мають органи місцевого самоврядування.
Як повідомлялося, Кабінет Міністрів затвердив порядок управління побутовими відходами в особливих умовах у громадах, де велися або ведуться бойові дії.
Фото: Херсонська ОДА