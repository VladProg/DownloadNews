Слідство у справі про корупційні дії ексголови Верховного Суду Всеволода Князєва поки що не встановило фактів реалізованого впливу на обрання членів Вищої кваліфікомісії суддів (ВККС).

Про це йдеться у відповіді керівника Спеціалізованої антикорупційної прокуратури Олександра Клименка на лист голови Вищої ради правосуддя Григорія Усика про надання інформації про здійснення можливого впливу на конкурсний відбір членів ВККС, який оприлюднила пресслужба САП з “огляду на суспільний резонанс”.

“У ході досудового розслідування зафіксовано відомості, що свідчать про змову між фігурантами кримінального провадження з метою подальшого впливу на членів Конкурсної комісії та кандидатів на посади членів Вищої кваліфікаційної комісії суддів на фінальному етапі конкурсу, а також вжиття заходів із пошуку можливих співучасників”, - йдеться у відповіді.
“Водночас наразі слідством не виявлено фактів реалізації таких намірів та здійснення впливу фігурантами провадження на членів Конкурсної комісії ВККС чи кандидатів. Якщо САП володітиме іншою інформацією, що стосується порушеного питання, то невідкладно поінформує ВРП”, - зазначається у листі очільника САП.
У прокуратурі повідомили, що публікують відповідь голові ВРП у зв’язку зі “значним суспільним резонансом стосовно можливого впливу на процес відбору членів Вищої кваліфікаційної комісії суддів колишнім головою Верховного Суду та з метою уникнення будь-яких маніпуляцій”.

Як повідомляв Укрінформ, у мережі був опублікований список кандидатів до ВККС, який детективи знайшли під час обшуку в помешканні Князєва. Навпроти імен деяких кандидатів до ВККС стояли плюси і мінуси.
У зв’язку з публікацією цього списку САП ініціювала відкриття кримінального провадження за фактом розголошення даних, що становлять таємницю досудового розслідування у справі колишнього голови ВС Князєва та його спільника.
15 травня НАБУ і САП заявили про викриття схеми одержання неправомірної вигоди керівництвом та суддями Верховного Суду. Правоохоронці затримали голову ВС Князєва. За версією слідства, Князєв ухвалив протиправне рішення на користь власника групи "Фінанси і кредит". Під час слідчих дій НАБУ задокументувало передачу та отримання у два транші хабаря у 2,7 млн доларів.
16 травня 2023 року під час пленуму Верховного Суду 140 суддів підтримали висловлення недовіри чинному голові ВС Всеволоду Князєву. Судді також ухвалили постанову пленуму ВС про припинення повноважень голови ВС Князєва.
18 травня Вища рада правосуддя задовольнила подання Спеціалізованої антикорупційної прокуратури про надання дозволу на утримання Князєва під вартою.
Того ж дня Вищий антикорупційний суд обрав Князєву запобіжний захід у вигляді тримання під вартою з можливістю внесення застави розміром 107 млн грн.