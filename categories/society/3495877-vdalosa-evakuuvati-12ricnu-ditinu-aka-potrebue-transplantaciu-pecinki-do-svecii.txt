Міністерство охорони здоров'я України у рамках співпраці з Європейською комісією продовжують евакуйовувати людей із різних областей на лікування до спеціалізованих клінік за кордоном.

Про це повідомляє пресслужба МОЗ, передає Укрінформ.
"Загалом евакуюють українців зі складними мінно-вибуховими пораненнями, онкохворих пацієнтів та пацієнтів із захворюваннями, які потребують спеціалізованого лікування, або лікування від яких за поточних обставин в Україні неможливо", - йдеться у повідомленні.
Зазначається, що нині проводилося відправлення українських пацієнтів до клінік Швеції. Зокрема, вдалося евакуювати 12-річну дитину, яка потребує трансплантацію печінки, а також пацієнтку з мінно-вибуховою травмою та ампутацією правих верхньої і нижньої кінцівок. Жінку супроводжував чоловік та дитина.
"Спочатку їх транспортували до Львова для стабілізації стану. Потім наземним транспортом — до Польщі, звідки літаком — до клінік Швеції для отримання необхідного лікування", - уточнили в МОЗ.
Як повідомлялося, евакуація цивільного населення проходить через систему екстреного реагування Євросоюзу, за якої різні країни ЄС оперативно шукають профільну спеціалізовану клініку для лікування і реабілітації українців. Так звані «медичні конвої» — приклад одного з ефективних напрямів порятунку пацієнтів, коли міністерство подає запит на евакуацію та отримує пропозиції від різних країн-членів Європейського Союзу та Європейської економічної зони щодо готовності прийняти пацієнтів та забезпечити необхідне лікування. Далі МОЗ контактує з країною, що приймає пацієнтів, та узгоджує етапи й маршрути безпечного медичного транспортування.