Молодь перебуватиме в центрі процесу відновлення України.

Про це Прем'єр-міністр Денис Шмигаль заявив на Всеукраїнському молодіжному форумі, передає Укрінформ із посиланням на Урядовий портал.
У межах заходу глава уряду подякував молодим людям, які захищають Україну на передовій, волонтерять і роблять все можливе для перемоги.

«Маємо бути гідні подвигу наших героїв. Для цього вже зараз готуємося до відновлення нашої країни. Українська молодь буде в центрі цього процесу. Маємо відновити все за принципом «краще, ніж було», – наголосив він.
За словами Шмигаля, це потребуватиме нестандартних, креативних підходів, які можуть запропонувати молоді українці.
Як зауважив прем’єр, українська молодь є однією з найбільш кмітливих, креативних й амбітних у світі. Вона рухає вперед українську націю та цілий світ.

Шмигаль привітав учасників форуму з Міжнародним днем молоді й побажав молодим людям сил і витримки, щоб подолати всі виклики та зробити Україну найкращою у світі державою.

Як повідомляв Укрінформ, до Міжнародного дня молоді в Києві триває підсумковий день «Українського молодіжного форуму: відновлення в єдності».
Стартував форум 10 серпня. Захід об'єднав понад 300 учасників з різних регіонів України, 50 спікерів і 14 міжнародних партнерів.
Участь у Всеукраїнському молодіжному форумі взяв, зокрема, і Президент України Володимир Зеленський.