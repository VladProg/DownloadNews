В аеропорту Польщі приземлився літак із 64 українцями, евакуйованими із Судану в результаті спецоперації.

Як передає Укрінформ, про це Головне управління розвідки Міністерства оборони України повідомляє у Фейсбуці.
"Внаслідок ретельно спланованої операції, здійсненої ГУР МО спільно з МЗС та Офісом Президента України, станом на 26 квітня 2023 року з охопленого бойовими діями Судану вдалось врятувати уже 91 українця", - ідеться у повідомленні.
У межах операції українські воєнні розвідники та дипломати також допомогли залишити Судан 51 іноземцю ― громадянам Грузії, Канади, Перу та Федерації Сент-Кіттс і Невіс.
"Чартерний рейс із 64 українцями, які виявили бажання повернутись додому, щойно приземлились в аеропорту Польщі. Вже невдовзі врятовані співробітниками ГУР українці перетнуть український державний кордон", - зазначили в ГУР.
Евакуація із Судану триває. Українцям, які потребуватимуть порятунку через небезпеку для життя і здоров’я в Судані, буде надана невідкладна допомога з боку офіційних представників України.



Як повідомляв Укрінформ, 15 квітня після кількох днів напруженості між армією Судану та Силами швидкого реагування (RSF) в Хартумі пролунали вибухи й стрілянина. Суперечка зосереджена навколо запропонованого переходу країни до цивільного правління.
Бойові дії в країні продовжуються, низка європейських країн докладають зусиль для евакуації власних громадян із Судану.