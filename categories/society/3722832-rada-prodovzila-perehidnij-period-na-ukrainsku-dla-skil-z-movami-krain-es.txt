Верховна Рада продовжила на рік - до 1 вересня 2024 року - перехід на українську мову шкіл з викладанням однією з мов країн ЄС, у яких навчаються представники нацменшин.

Про це повідомив у Телеграмі народний депутат Ярослав Железняк, передає Укрінформ.
"Парламент схвалив законопроєкт №9332 щодо продовження переходу на українську мову шкіл (які викладають мовою однієї з країн з ЄС) на один рік, тобто до 1 вересня 2024-го", - написав політик.
Він зазначив, що за ухвалення документа в цілому проголосували 262 парламентарії.
У пояснювальній записці до законопроєкту зазначається, що основним його завданням є забезпечення прав осіб, які належать до національних меншин України, мови яких є офіційними мовами Європейського Союзу, і розпочали здобуття загальної середньої освіти до 1 вересня 2018 року мовою відповідної нацменшини.
Як повідомлялося, у 2017 році набув чинності Закон «Про освіту», який передбачає 12-річну освіту в школі та підвищення ролі української мови в освіті.
Закон визначає, що мовою освітнього процесу в навчальних закладах є державна мова, але відповідно до освітньої програми можуть викладатися одна або кілька дисциплін двома і більше мовами – державною, англійською мовою, іншими офіційними мовами Європейського Союзу.
Особам, які належать до національних меншин, гарантується право навчання рідною мовою разом з українською мовою в окремих класах (групах) комунальних закладів дошкільної та початкової освіти. При цьому представники нацменшин, які розпочали навчання в школі до 2018 року, продовжують здобувати освіту за старими нормами, з поступовим збільшенням кількості предметів українською мовою.