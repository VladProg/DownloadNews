Російська пропаганда поширює фейк про нібито передачу Україною західних зразків озброєння представникам палестинського терористичного угруповання ХАМАС.

Про це Military Media Center – медійний майданчик, що координується Міністерством оборони України, повідомив у Телеграмі, передає Укрінформ.
Зокрема, пропагандисти поширюють відео, де нібито представники ХАМАСу демонструють "українську зброю". На записі арабською мовою стверджується, буцімто саме Україна продала терористам західні зразки озброєння.
"Відео триває лише 12 секунд і викликає багато сумнівів. Слід зазначити, що по суті, українці не могли б цього зробити, адже наші західні партнери пильно слідкують за озброєнням та військовою технікою, які вони нам постачають для боротьби з російським агресором", – зауважили в Military Media Center.
Як припускають у центрі, поширюване пропагандистами відео, імовірно, було нашвидкуруч зняте якимось із російських центрів інформаційно-психологічних операцій з метою виправдання РФ та створення ілюзії того, що вона непричетна до терористів з ХАМАСу.
У Military Media Center натомість нагадали про давню співпрацю Росії із палестинським угрупованням, зокрема про зустрічі російських високопосадовців із лідерами та членами терористичної організації.
Як повідомлялося, уранці 7 жовтня палестинське ісламістське угруповання ХАМАС розпочало атаку на Ізраїль. Бойовики вдерлися в країну, одночасно завдаючи масованого ракетного удару.
Кількість жителів Ізраїлю, які загинули внаслідок атак з боку ХАМАС, уже перевищила 600 осіб.
Серед загиблих в Ізраїлі – двоє громадян України. Вживаються заходи для репатріації тіл.
Ізраїль офіційно оголосив стан війни, уперше з часів війни Судного дня 1973 року.