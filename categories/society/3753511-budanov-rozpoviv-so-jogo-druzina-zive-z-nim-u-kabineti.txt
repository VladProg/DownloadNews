Очільник Головного управління розвідки Міноборони Кирило Буданов розповів, що його дружина Маріанна живе з ним у кабінеті. При цьому вона не працює в ГУР, зауважив глава цього відомства.


Про це керівник української розвідки розповів в інтерв'ю «Радіо Свобода», передає Укрінформ.
Так, журналістка запитала Буданова, чи романтична він людина, на що він, усміхаючись, відповів, що треба питати в його дружини. Також ведуча запитала, чи є у Буданових час на «прості моменти простого щастя».
«Моє щастя завжди зі мною, тому що моя дружина живе зі мною в кабінеті 24/7. Раніше я йшов на роботу і повертався, а зараз...» — відповів глава розвідки.
Також журналістка згадала, що раніше Маріанна Буданова розповідала, як її чоловік у перші тижні повномасштабної війни подарував їй на день народження саморобну листівку та букет тюльпанів, які зміг десь знайти.
«Неправда. Жодного букета я не знайшов. Тоді трошки було не до квітів, і мені здається, що особливо їх і не продавали. Ну, може, і помиляюсь, але я тоді не знайшов. Я зробив зі стікерів, як у першому класі, квітку таку. Все, на що спромігся в той момент», — сказав Буданов.
Нагадаємо: Маріанна Буданова — радниця столичного міського голови Віталія Кличка з питань запобігання корупції у сфері молодіжної політики та спорту. За освітою — психологиня.