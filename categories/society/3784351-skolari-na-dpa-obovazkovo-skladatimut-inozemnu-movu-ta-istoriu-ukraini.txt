Верховна Рада ухвалила зміни до Закону про повну загальну середню освіту, якими запровадила проведення під час державної підсумкової атестації оцінювання знань, окрім української мови та математики, з іноземної мови та історії України.

Як повідомив у Телеграмі народний депутат Ярослав Железняк, за ухвалення закону проголосували 286 народних депутатів, передає Укрінформ.
Як зазначається у пояснювальній записці до документа, метою змін є підвищення якості викладання та вивчення історії України та іноземної мови на кожному рівні повної загальної середньої освіти.
Зокрема у ст. 17 закону про повну загальну середню освіту встановлюється, що на кожному рівні середньої освіти обов’язковій перевірці під час державної підсумкової атестації підлягають не лише результати навчання з державної мови та математики, а й результати навчання з історії України та іноземної мови (крім мови держави, визнаної Верховною Радою України державою-агресором або державою-окупантом).
Також закон вносить зміни до ст. 24 закону про повну загальну середню освіту, якими встановлюється, що Державні стандарти повинні передбачати вільне володіння державною мовою, необхідний рівень математичної компетентності, знання історії України, володіння іноземною мовою (крім мови держави, визнаної Верховною Радою України державою-агресором або державою-окупантом) всіма учнями закладів освіти, які завершують здобуття повної загальної середньої освіти.
Закон набирає чинності з дня, наступного за днем його опублікування.
Як повідомляв Укрінформ, Верховна Рада звільнила від проходження ДПА у 2024 році учнів закладів загальної середньої освіти. Водночас для випускників початкової школи у 2024 році проведуть пілотний проєкт державної підсумкової атестації.