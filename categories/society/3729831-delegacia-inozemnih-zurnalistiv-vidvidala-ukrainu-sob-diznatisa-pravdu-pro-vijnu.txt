Делегація журналістів з більш як 10 держав відвідала Україну, щоб дізнатися правду про війну та як громадянське суспільство протистоїть пропаганді.

Зустріч іноземних журналістів із представниками громадянського суспільства відбулася в Медіацентрі Україна – Укрінформ.
До складу делегації увійшли журналісти з Іраку, Казахстану, Узбекистану, Лівану, країн Західних Балкан та інших держав.
Деякі представники іноземних ЗМІ заявили, що їм цікаво розповідати реальні історії про війну та історії простих людей. «Я хочу розповісти народу Казахстану правду про цю війну, тому що у нас все ще є російське телебачення, і на жаль, багато казахів досі вірять пропаганді», — підкреслила представниця цієї країни.
Представники ЗМІ послухали звіти фактчекерів TEXTY, Detektor media, Vox Ukraine, NDI, Ukraine World та Центру стратегічних комунікацій про протидію російській пропаганді за допомогою відповідних інструментів. Один із них - це «Щоденник пропаганди», база даних тез російської пропаганди та їх спростувань.
Іноземна делегація під час триденного візиту також побувала в Гостомелі, Бучі та Ірпіні на Київщині, у Ягідному, Лукашівці та Чернігові. Журналісти відвідали місця злочинів Росії та поспілкувалися з місцевими жителями.
Місію профінансував Європейський Союз.