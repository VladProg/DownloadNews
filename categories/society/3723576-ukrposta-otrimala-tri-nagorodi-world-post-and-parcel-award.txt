Акціонерне товариство "Укрпошта" отримало три нагороди World Post and Parcel Award, що є своєрідним "Оскаром" у поштовій індустрії.

Як передає Укрінформ, про це генеральний директор Укрпошти Ігор Смілянський повідомив у Телеграмі.
За його словами, вчора в Таллінні, на річній конференції, Укрпошта отримала одразу три нагороди:

найкраща марка світу у 2022. За наш відомий "корабель";
найкращий поштовий оператор світу. Нагорода Укрпошті за стійкість, доставку по всьому світу попри закриття аеропортів та за роботу на звільнених територіях у всіх куточках країни;
лідерство в індустрії.


Як зазначив Смілянський, він мав честь отримати нагороди як СЕО та приєднатися до номінантів, які отримали її в попередні роки - гендиректорів Пошти Німеччини DHL, Пошти Франції, Великої Британії, Еміратів та інших передових країн.
Ці нагороди, наголосив керівник Укрпошти, є результатом командної роботи, роботи тисячі працівників Укрпошти, які працювали і продовжують працювати під обстрілами, зі світлом та без, на воді, в полях, на залізничних вокзалах чи потягах з ВПО.

Він також повідомив, що цього року, попри війну, Укрпошта стане зовсім іншою компанією. За декілька тижнів буде оголошено план реформ, які наші клієнти будуть бачити кожен квартал і контролювати наші обіцянки.
“Подякувавши міжнародному журі та колегам за неймовірно теплий прийом та підтримку України (під час конгресу досягли важливих для країни умов), побажав, щоб за рік, коли ми знову зустрінемось, ми отримали приз за кращу марку світу – марку перемоги України. А окрім того, перемогли у категорії "інноватори року" за 100% цифровізацію Укрпошти та покращення якості доставки в умовах війни, на шляху до нашої перемоги", - наголосив Смілянський.
Він також подякував команді Укрпошти, клієнтам та акціонерам за підтримку.
Як повідомляв Укрінформ, Укрпошта планує надавати у своїх відділеннях банківські послуги та очікує на відповідний дозвіл регуляторних органів.