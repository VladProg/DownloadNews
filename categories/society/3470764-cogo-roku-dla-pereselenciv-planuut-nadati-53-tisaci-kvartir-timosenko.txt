Упродовж цього року планується надати 53 тисячі квартир для 186 тисяч внутрішньо переміщених осіб.

Про це розповів заступник керівника Офісу Президента Кирило Тимошенко на брифінгу, повідомляє кореспондент Укрінформу.
«Протягом цього року ми плануємо надати понад 53 тисячі квартир для 186 тисяч наших переселенців», - сказав він.
За словами Тимошенка, квартири будуть у державній власності й надаватимуться з ремонтом та мінімальним оснащенням технікою і меблями.
Водночас заступник очільника ОП підкреслив, що після повернення людей у свої домівки ці квартири надаватимуться тим, хто роками стояв у черзі на житло.
Як повідомляв Укрінформ, заступник керівника Офісу Президента Кирило Тимошенко 28 квітня поінформував, що в Україні внаслідок повномасштабної російсько-української війни зафіксовано понад два мільйони внутрішньо переміщених осіб й для забезпечення їх житлом держава має надати близько 600 тисяч квартир.
Раніше Тимошенко заявив, що для тимчасово переміщених осіб будуватимуть житло у 10 областях, щоб людям не доводилося жити у спортзалах або школах.
Фото: ОП