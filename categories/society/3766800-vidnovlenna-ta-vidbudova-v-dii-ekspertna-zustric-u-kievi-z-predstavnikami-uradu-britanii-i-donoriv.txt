У Києві відбулася зустріч громадських організацій, які отримали гранти в рамках Програми підтримки українського громадянського суспільства, ініційованої урядом Великої Британії спільно з Crown Agents для швидкого реагування на виклики війни.

Про це повідомило Посольство Великої Британії в Україні, передає Укрінформ.
Центральною темою обговорення стала розбудова стійкого громадянського суспільства через реалізацію проєктів соціальної реінтеграції ветеранів війни та підтримки їхніх сімей, створення безбар'єрного простору, посилення стійкості органів місцевого самоврядування та розбудови потенціалу вразливих груп населення.

З початком повномасштабної війни уряд Великої Британії збільшив фінансування громадянського суспільства України. Як зазначив Директор з розвитку при Посольстві Великої Британії Стефан Коссофф тільки за 2022 рік допомога була надана 94 організаціям, включно з ініціативами, що підтримують жінок, людей з інвалідністю, ветеранів та внутрішньо переміщених осіб.
«Я вражений відданістю, енергією та рішучістю людей і громад з усіх куточків України. Не лише у подоланні викликів війни, але й у питаннях забезпечення миру шляхом побудови сталого, демократичного, вільного від корупції та інклюзивного для всіх громадян України суспільства», — зазначив Коссофф.

Рушієм зародження і формування Національної стратегії побудови безбар'єрного простору в Україні стали саме громадські організації, зазначила Уповноважена Президента України з питань безбар'єрності Тетяна Ломакіна.

«Вони не лише звернулися до Президента з ідеєю перетворення нашого суспільства на безбар'єрне, з рівними можливостями для кожної людини, але й брали безпосередню участь у написанні Стратегії безбар'єрності, запропонувавши профільних експертів, дослідження за цим напрямком, проєкти рішень — це все стало важливою частиною сьогоднішньої державної політики. Ми маємо зробити так, щоб для всіх людей була можливість працювати, навчатися, вільно пересуватися простором», - сказала вона.
Про важливість залучення громадськості до відбудови країни також зазначив генеральний директор міжнародної організації Crown Agents Фергюс Дрейк. Він підкреслив значущість партнерства Великої Британії та України у воєнній, гуманітарній та дипломатичній сферах.

Як приклад він навів нещодавню Лондонську конференцію з відновлення України, на якій громадські організації отримали можливість говорити одночасно і на рівних умовах з урядовцями і будувати взаємодію між владою і суспільством прозоро та відкрито.

«Crown Agents працює в Україні понад 25 років. Ми управляли проєктами у Чорнобильській зоні відчуження, закуповували вакцину для Міністерства охорони здоров'я під час пандемії COVID-19, а також закуповували і поставляли ліки для лікування онкологічних захворювань у дітей та дорослих. Після 24 лютого 2022 року ми зібрали 20 мільйонів доларів США гуманітарної допомоги для України, — зазначає Дрейк — Для мене саме наша сьогоднішня діяльність з підтримки громадських організацій є найбільш надихаючою, найважливішою роботою для майбутнього України, новим початком, який переросте у довготривалу плідну співпрацю».
Фото: Посольство Великої Британії в Україні, Юрій Галун