Якщо іноземець воював за Україну, наша держава його точно не буде видавати.

Про це в інтерв’ю «Цензор.нет» заявила голова Державної міграційної служби України Наталія Науменко, передає Укрінформ.
«Людей, які воювали, Україна видавати точно не буде», - сказала вона.
За її словами, якщо у особи є військовий квиток, значить вона законно перебуває в Україні.
Науменко поінформувала, що після закінчення контракту в іноземців є кілька опцій щодо подальших дій, залежно від наявних національних документів.
«Якщо є документи і є підстави (наприклад, закінчився трирічний контракт з ЗСУ), то можна оформити дозвіл на імміграцію. Якщо іноземець далі продовжує служити або є державна нагорода, або подання певного органу, наприклад, Міноборони, можна отримати громадянство у спрощеному порядку», - сказала голова ДМСУ.
Як повідомлялося, у ДМСУ пояснили, куди звертатися іноземцям, які служать у ЗСУ, щодо громадянства України.