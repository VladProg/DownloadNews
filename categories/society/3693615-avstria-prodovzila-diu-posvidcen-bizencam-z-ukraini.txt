Австрія автоматично продовжила дію посвідчень шукачам притулку з України.

Як передає Укрінформ, про це Міністерство з питань реінтеграції тимчасово окупованих територій України повідомляє у Телеграмі.
"Шукачам притулку, які знайшли прихисток в Австрії, автоматично продовжують дію посвідчення вимушено переміщеної особи", - йдеться у повідомленні.
Відповідний орган відправить його рекомендованим листом за місцем реєстрації.
Якщо на момент доставки нікого не буде вдома, лист передадуть на зберігання у найближче поштове відділення.
"Якщо ви не можете забрати лист із поштового відділення у зазначений строк, зверніться до Федерального відомства з питань імміграції та притулку (Bundesamt für Fremdenwesen und Asyl)", - зазначили в Мінреінтеграції.
Контактні дані відповідних регіональних представництв Федеральних відомств можна знайти за посиланням.
Як повідомляв Укрінформ, вимушені переселенці з України отримають полегшений доступ до австрійського ринку праці.