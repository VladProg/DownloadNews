Міністр внутрішніх справ Ігор Клименко назвав ситуацію у Дніпрі, де поліцейський застрелив чоловіка під час затримання, "серйозним прецедентом" та наголосив на необхідності дотримання законів усіма громадянами.

Про це він написав у Телеграмі, передає Укрінформ.
"Смерть – це завжди горе. Але в події у Дніпрі потрібно розібратися об’єктивно. Триває слідство, яке має дати відповіді на основні запитання. Однак є речі очевидні. Якщо громадяни хочуть жити в правовій державі, вони самі ж мають дотримуватися законодавства, поводитися відповідно до встановлених норм і однозначно – не бити поліцейських. Більш того, навчати законослухняності своїх дітей", - заявив Клименко.
Він зауважив, що "ця ситуація – серйозний прецедент". Глава МВС наголосив, що українці живуть у воєнний час, що "не завжди стабільний, але наразі контрольований" завдяки зусиллям правоохоронних органів.
"Якщо окремі громадяни житимуть в анархії та вважатимуть себе понад Законом, а поліція не зможе виконувати свої функції, українське суспільство чекають дуже темні часи", - наголосив міністр.
Як повідомлялося, у Дніпрі поліцейський під час патрулювання застосував проти чоловіка табельну зброю, завдавши йому смертельного поранення.
За даними правоохоронців, 29 серпня двоє патрульних поліцейських зупинили автомобіль, у якому перебували неповнолітні. На вимогу вийти з машини водій і пасажири відповіли відмовою. Правоохоронці стали силою витягати потерпілих з автомобіля й застосували газовий балончик.
Один із поліцейських застосував під час бійки табельну зброю та здійснив три постріли у спину чоловіку. Той помер на місці.
Правоохоронця затримали, розпочато досудове розслідування у кримінальному проваджені за фактами умисного вбивства та перевищення службових повноважень працівниками правоохоронного органу (ч. 1 ст. 115, ч. 3 ст. 365 КК України).