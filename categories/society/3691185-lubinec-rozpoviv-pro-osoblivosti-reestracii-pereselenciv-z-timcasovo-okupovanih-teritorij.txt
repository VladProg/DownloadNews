Жителі тимчасово захоплених росіянами територій можуть зареєструвати місце нового проживання без зняття з реєстрації за попередньою адресою.

Як передає Укрінформ, таке пояснення Уповноважений Верховної Ради з прав людини Дмитро Лубінець опублікував у Телеграмі.
Він нагадав, що чинним законодавством України не визначено термін “особа без постійного місця проживання”.
“Значна кількість осіб перемістилися з тимчасово окупованих територій. Покинувши свої домівки, з метою уникнення негативних наслідків збройної агресії російської федерації проти України, відповідні особи стали на облік як внутрішньо переміщені особи. Вони зазвичай винаймають житло чи проживають на безоплатній основі в житлових приміщеннях інших громадян або ж проживають в місцях компактного поселення внутрішньо переміщених осіб”, - зазначив Лубінець.
Порядок декларування та реєстрації місця проживання (перебування) затверджено постановою Кабінету Міністрів №265 від 7 лютого.
Як зауважив Лубінець, особа одночасно може мати лише одне задеклароване або зареєстроване місце проживання (перебування).
“Однак на період тимчасової окупації зазначені положення не поширюються на осіб, місце проживання яких зареєстроване у житлі, що розташоване на тимчасово окупованих територіях. Така особа може задекларувати або зареєструвати місце свого проживання без зняття з реєстрації місця свого попереднього проживання. У цьому випадку до реєстру приймаючої територіальної громади вносяться відомості про зареєстроване місце проживання внутрішньо переміщеної особи на тимчасово захоплених територіях”, - уточнив омбудсман.
Як повідомляв Укрінформ, внутрішньо переміщені особи та громадяни, звільнені з полону, можуть отримати в центрах зайнятості ваучери на навчання.