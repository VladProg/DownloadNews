У межах Міжнародного саміту міст і регіонів відбулася церемонія підписання угоди про вступ України в систему Механізму цивільного захисту Європейського Союзу.

Підписи під документом поставили міністр внутрішніх справ України Ігор Клименко та комісар ЄС із питань гуманітарної допомоги та управління кризовими явищами Янез Ленарчич, а засвідчила підписання віцепрем'єр-міністр з питань європейської та євроатлантичної інтеграції Ольга Стефанішина, передає кореспондент Укрінформу.
Механізм цивільного захисту Європейського Союзу - найбільша у світі система надання міжнародної координованої оперативної допомоги при надзвичайних ситуаціях. Вона включає різноманітні ресурси та форми допомоги від 28 країн-членів та низки країн- кандидатів на вступ у ЄС. Приєднання до МЦЗ ЄС дасть змогу Україніі повноцінно використовувати всі інструменти та програми Євросоюзу для розвитку національної системи цивільного захисту та залучення допомоги.
Від початку повномасштабного вторгнення у межах Механізму цивільного захисту Україна отримала понад 70 тисяч тонн допомоги від країн ЄС - від харчів до обладнання для розмінування та спецтехніки.
Дорожню карту, щоб офіційно стати частиною системи Механізму цивільного захисту ЄС, Україна отримала восени 2022 року. У документі були зазначені конкретні кроки, які Київ мав виконати перед набуттям повноправного членства в системі.
Крім того, під час саміту укладено понад 10 угод між новими містами-побратимами, підписано меморандуми про співробітництво та взаєморозуміння, заяви про наміри співпраці, плани подальшого співробітництва з низкою організацій Нідерландів, Литви, Польщі, Чехії, Франції, США.
Під час заходу ухвалено декларацію Міжнародного саміту міст і регіонів.
Міжнародний саміт міст і регіонів – це платформа для поглиблення партнерства, взаємодії й співпраці на рівні українських та іноземних муніципалітетів. Його метою є закріплення прямої міжнародної комунікації між керівниками та представниками регіонів та громад з різних країн; напрацювання ідей, потенційних спільних соціальних, економічних, гуманітарних проєктів під час інтеграції України до Європейського Союзу.
Захід організовано з ініціативи та в межах Конгресу місцевих і регіональних влад при Президентові України.