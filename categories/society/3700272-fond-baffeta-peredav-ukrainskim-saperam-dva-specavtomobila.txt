Фонд Говарда Баффета передав для потреб піротехнічних підрозділів Державної служби з надзвичайних ситуацій ще дві машини механізованого розмінування.

Як передає Укрінформ, про це ДСНС повідомляє в Телеграмі.
"Ще дві машини механізованого розмінування від Фонду Говарда Баффета вже Україні!”, - наголосив голова ДСНС Сергій Крук.

“Перші дві віднедавна допомагають луганським піротехнікам на Херсонщині та вже довели свою ефективність”, - зауважив він.


За словами Крука, “нова техніка дасть змогу підсилити спроможність нашим саперам швидше очистити територію Миколаївщини. Адже обсяги робіт, якою нас забезпечив ворог на довгі роки, потребує не лише досвіду, а й використання сучасних технічних рішень”.

“Надані машини механізованого розмінування за короткий проміжок часу вже довели свою ефективність у роботі. Це значно пришвидшує процеси розмінування, а головне - убезпечує життя наших фахівців!", - підкреслив голова ДСНС.
Як повідомляв Укрінформ, фонд Говарда Баффета передав для потреб піротехнічних підрозділів ДСНС 12 пікапів, металодетектори та мінно-пошукових собак.
Фото: ДСНС України