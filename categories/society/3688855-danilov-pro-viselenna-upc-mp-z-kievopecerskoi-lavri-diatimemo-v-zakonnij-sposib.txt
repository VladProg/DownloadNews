Виселення священиків УПЦ МП із Києво-Печерської лаври відбуватиметься згідно з законами України.

На цьому наголосив Cекретар РНБО Олексій Данілов в ефірі “Radio NV “, повідомляє кореспондент Укрінформу.
“Буде звичайний день, нічого такого стратегічного, глобального відбуватися не буде. Є закони нашої країни, які будуть поважати всі. Без виключення. Немає значення, чи ви любите Бога, чи ви ходите туди чи не ходите. Це не має ніякого значення. Всі закони в нашій країні будуть виконуватися”, - сказав Данілов, відповідаючи на запитання, чого він очікує від дня 29 березня, коли закінчується договір Києво-Печерської лаври з УПЦ (МП) про оренду.
Також він зауважив, що “Києво-Печерська лавра - це музей, який належить державі, і все те, що стосується цього музейного комплексу, вирішувати буде держава, а не якісь окремі люди, які вирішили чомусь, в який спосіб їм паплюжити наші закони”.
“Ми не дамо нікому паплюжити наші закони. Але при тому я можу сказати, що ніхто нікого не збирається (витягувати) звідти за ноги або застосовувати якесь насильство. Все буде згідно з чинним законодавством відпрацьовано, і там буде державна інституція - під назвою наш музейний комплекс Києво-Печерська лавра. Чи будуть там працювати церкви? Так, будуть. Чи буде там богослужінння? Так, буде. Але по законах нашої країни, а не з тими штучними утвореннями, які поза законом нашої країни були свого часу у величезній кількості тут утворені для тих чи інших подій. Я хочу нагадати, якщо ж ви кажете, що все, що відбувається у світі - це рука Бога, ну так вважайте, що це рука Бога робить. Те, що на сьогоднішній день там відбувається. Ви ж не сперечаєтеся з Богом. От Бог так вирішив, що 29 числа маєте покинути цю обитель, перейти в інше місце”, - сказав Данілов.
Секретар РНБО нагадав, що ієрархи УПЦ (МП) заявляли, що не мають жодного відношення до московії, і водночас "московський піп кирил гундяєв розповідав, в який спосіб нам тут жити".
“На превеликий жаль, з 1991 року була величезна помилка, що ми не поставили тоді крапку, а величезна кількість видавалася земельних ділянок саме під будівництво нібито споруд . Ми ж вважали, що вони тільки до Бога мають відношення, а виявляється, величезна кількість мали відношення до фсб… Займалися неподобствами тут. Я не кажу, що цим займалися всі, але верхівка, але певна кількість обов’язково цим займалася. Ми ж не можемо на сьогоднішній день йти у них на повідку і не розуміти, що це величезна небезпека для нашої країни. Це питання нашої безпеки, і тому ми будемо його вирішувати відповідним законним способом на території нашої країни”, - заявив Данілов.
Як повідомлялося, Національний заповідник «Києво-Печерська лавра» 10 березня направив Свято-Успенській Києво-Печерській Лаврі (Чоловічому монастирю) УПЦ МП попередження про розірвання Договору № 2 від 19 липня 2013 року про безоплатне користування релігійною організацією культовими будівлями та іншим майном на підставі виявлених Міжвідомчою робочою групою порушень умов договору. Згідно з ним, представники УПЦ МП мають полишити приміщення Лаври до 29 березня.
Намісник Києво-Печерської лаври митрополит Павло (УПЦ (МП)) заявив, що ченці Української православної церкви (московського патріархату) не збираються виселятися з Лаври.
Міністр культури та інформаційної політики Олександр Ткаченко заявив, що ченці зможуть після завершення державних перевірок залишитись у Лаврі за певних умов.
Митрополит Київський і всієї України Епіфаній у своєму зверненні до братії Києво-Печерської Свято-Успенської Лаври та громадськості заявив, що про закриття монастиря в Лаврі та припинення в ньому молитви, богослужінь, чернечого життя не йдеться.