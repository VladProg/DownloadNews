Міністр охорони здоров’я Віктор Ляшко взяв участь у спільному засіданні з планування COP23 PEPFAR для України та національному діалозі Глобального фонду з громадянським суспільством, місцевими та міжнародними партнерами й офіційними представниками штаб-квартири, під час якого анонсовали виділення 118,5 млн доларів для медсистеми України.




Про це повідомляє Міністерство охорони здоров'я, передає Укрінформ.
Мета заходу — розробка проєкту для подання Операційного плану для України на 2023 р. (COP23) і попередньої роботи над заявкою України на фінансування від Глобального фонду на 2024-2026 рр. для реалізації програм забезпечення сталої протидії епідемії ВІЛ і туберкульозу в Україні в умовах війни росії проти України та в післявоєнний період.
"За результатами проведених у Варшаві зустрічей та у продовження діалогу з доктором Джоном Н. Нкенґасонґом, глобальним координатором США з питань СНІДу, послом із особливих доручень і спеціальним представником з питань глобальної дипломатії у сфері охорони здоров’я, розпочатого у грудні 2022 року під час візиту делегації Міністерства охорони здоров’я України у США, анонсовано виділення загального фінансування Україні з боку PEPFAR у сумі 118,5 млн доларів терміном на два роки (2024-2025 рр.), з них 59,5 млн доларів планується виділити у 2024 році та ще 59 млн доларів — у 2025 р. Дворічне фінансування буде запроваджено вперше", - йдеться у повідомленні.
Крім цього, як зазанчається, Глобальний фонд також анонсував виділення 157 млн доларів допомоги на 2024-2026 роки.
Також йшлося про посилення готовності реагування на нові можливі виклики: посилення координації в рамках цивільного захисту; посилення спроможності в реагуванні на CBRN-загрози (радіаційні, хімічні та біологічні); перегляд підходів до формування та управління резервами.
За даними МОЗ, з початку повномасштабного вторгнення росії в Україні пошкоджені 1 345 об’єктів медичних закладів,176 об’єктів медичних закладів повністю зруйновані та відновленню не підлягають. Загинули 106 цивільних медичних працівників, 33 з них — на робочому місці.
Як наголошують у міністерстві, 20% людей не звертаються по медичну допомогу через повномасштабну війну та вимушену міграцію; здійснені близько 2 663 медичні евакуації військових та цивільних до 28 країн світу; щотижня відбувається приблизно 3500 медичних евакуацій всередині країни.