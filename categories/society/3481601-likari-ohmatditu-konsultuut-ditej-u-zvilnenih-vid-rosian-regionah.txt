Лікарі та психологи Національної дитячої спеціалізованої лікарні “Охматдит” проводять консультативні виїзди у населені пункти, звільнені від армії російської федерації.

Як передає Укрінформ, про це повідомляє Міністерство охорони здоров’я.
“Оскільки під час окупації люди змушені були перебувати у підвалах, відчували брак продуктів та питної води, наразі багато хто потребує консультації лікарів”, - ідеться в повідомленні.
Допомогу від лікарів Охматдиту вже отримали діти і підлітки у селах Синяк і Бабинці Бучанського району Київської області.
У приміщеннях навчальних закладів організовано кабінети для прийому дітей та підлітків, де консультують педіатри, ортопеди, хірурги, урологи, гінекологи, психологи, кардіологи, ендокринологи, неврологи, гастроентерологи, алергологи, окулісти, ЛОР-спеціалісти, стоматологи. Також пацієнтам роблять ЕКГ- та УЗД-моніторинги, працює виїзна лабораторія.
Лише за минулий тиждень поглиблений медичний огляд на виїздах провели 138 дітям.
Також на виїзді було проведено два гінекологічні малоінвазивні втручання, понад 10 пацієнтів скеровані до стаціонару на планове оперативне лікування, понад 60 дітей — на дообстеження в умовах поліклініки/лікарні.
Крім того, лікарі Охматдиту провели консультації та прийоми в селі Миронівка, куди прибуло багато біженців, та у Прилуках Чернігівської області (місто не було захоплене ворогом, проте через бойові дії жителі не мали доступу до медичної допомоги в обласному центрі).
Як повідомлялося, в Україні станом на 12 травня внаслідок повномасштабної збройної агресії російської федерації загинули 226 дітей, 417 - зазнали поранень. Ці дані не остаточні, оскільки триває робота з їх встановлення в місцях ведення активних бойових дій, на тимчасово окупованих та звільнених територіях.