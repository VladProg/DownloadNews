У Збройних Силах України лише 9% офіцерських посад обіймають жінки, і тільки троє жінок мають генеральське звання.

Про це заступниця Голови Верховної Ради України Олена Кондратюк розповіла під час спеціальної події Українського жіночого конгресу, повідомляє кореспондент Укрінформу.
"В Україні наразі лише три жінки-генерали. Одна з них – міністерка у справах ветеранів Юлія Лапутіна. Хоч ми і рухаємося максимальними темпами залучення жінок до армії, а кожна українка має можливість обрати будь-яку військову професію, причому показник присутності жінок у Збройних силах – найвищий серед усіх країн НАТО, все ж у ЗСУ лише 9% офіцерів складають жінки", – сказала Кондратюк.
Вона зауважила, що низьку присутність жінок на керівних посадах в армії треба виправляти маленькими і свідомими кроками.
На думку віцеспікерки парламенту, Україні треба орієнтуватися на гендерну рівність та рівномірний розподіл жінок на різних посадових рівнях у арміях країн-членів НАТО.
"Увесь світ побачив, що українські жінки відіграють чільну роль у боротьбі за мир та безпеку. План дій НАТО з питань жінок, миру і безпеки передбачає подальший розвиток та інтеграцію рівності в усю діяльність політичних, цивільних і військових структур НАТО. Україна вже має успіхи в цьому напрямі, попри виклики війни. Ми не маємо зупинятися. Маємо продовжувати роботи впевнені кроки у впровадженні гендерної рівності", – додала Кондратюк.
Як повідомляв Укрінформ, у лавах Збройних Сил України наразі проходять службу понад 60 500 жінок.