Кіберфахівці СБУ викрили нелегальний телефонний сервіс, який забезпечував можливість здійснення в країну анонімних дзвінків будь-яким із-за кордону.

Як передає Укрінформ, про це повідомила СБУ.

Встановлено, що незаконним каналом користувалися також росіяни. Таким чином, "сервіс" створював додаткову загрозу національній безпеці України.

У результаті комплексних заходів викриті четверо організаторів нелегального бізнесу.

За даними СБУ, ділки здійснювали перемаршрутизацію міжнародних дзвінків, використовуючи PROXY-сервери, новітні технології ІР-телефонії й спеціалізоване програмне забезпечення. Це дозволяло обходити центри комутації вітчизняних операторів та робило всі дзвінки, що проходили через "сервіс", невидимими для українських правоохоронних органів.
Щотижня незаконна діяльність приносила ділкам до 50 тисяч доларів. Щоб заплутати сліди, організатори нелегального бізнесу використовували підставних осіб з-поміж соціально незахищених верств населення.
Діяльність "телефонного сервісу" станом на сьогодні припинена. Фігурантам оголошена підозра за ч. 3 ст. 28 та ч. 5 ст. 361 (несанкціоноване втручання в роботу інформаційно-комунікаційних систем, електронних комунікаційних мереж) Кримінального кодексу України.
Зловмисникам загрожує до 15 років позбавлення волі.
Як повідомляв Укрінформ, у червні СБУ ліквідувала підпільну типографію, де виготовляли фальшиві паспорти для легалізації росіян в Україні та в Європейському Союзі.
Фото: СБУ