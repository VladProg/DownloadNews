Донори з усього світу за 11 місяців пожертвували на підтримку медичної сфери України понад 1,3 млрд грн через платформу United24.

Як передає Укрінформ, про це повідомляє Міністерство охорони здоров'я.
“United24 стала вікном для підтримки України людьми з усього світу. Так, за 11 місяців було зібрано 1 343 608 901,36 грн лише для напряму “Медична допомога”!”, - ідеться в повідомленні.
Медичні закупівлі України відповідно до рішень про розподіл коштів уклали контракти на 108 483 одиниці обладнання на суму 1,0478 млрд грн. З них – 108 006 одиниць обладнання на суму 744,34 млн грн вже поставлено в регіони. Зокрема, сучасні реанімобілі типу “С”, апарати зовнішньої фіксації та вакуумної терапії ран, апарати штучної вентиляції легень для дітей, новонароджених та окремо транспортні, рентгенівські установки з С-аркою, апарати УЗД (портативні та стаціонарні), наркозно-дихальні апарати, реабілітаційне обладнання, операційні столи (мобільні та для загальної хірургії), хімічні грілки, генератори, на черзі — броньований евакуаційний транспорт, мікроскопи для нейрохірургії, функціональні ліжка.
Також виділено кошти на відновлення закладів охорони здоров’я. Зокрема, для Чернігівського медичного центру сучасної онкології — 26 784 628,00 грн та Чернігівської міської лікарні №3 — 13 878 486,31 грн.
“За неповний рік було зібрано понад 1,3 млрд грн! Згідно з постановою уряду кошти спрямовуються на закупівлю медзабезпечення (медобладнання, інші товари), відбудову та модернізацію закладів охорони здоров’я. Рішення щодо використання коштів ухвалює комісія, що створена при МОЗ. Передбачається і механізм цільових внесків. Також відбуваються аудити щодо дотримання порядку використання коштів. Продовжуємо донатити через United24 – до Перемоги!”, - зазначила заступниця міністра охорони здоров’я з питань цифрового розвитку Марія Карчевич.
Як повідомлялося, 5 травня 2022 року Президент Володимир Зеленський оголосив, що Україна запускає глобальну ініціативу United24. Вона спрямована на збір коштів для допомоги у процесі відновлення України в умовах війни.