Україна ініціює створення змішаних медичних комісій для обміну полоненими.

Про це під час брифінгу-презентації «Україна створила додатковий інструмент для звільнення полонених – змішані медичні комісії» в Military Media Center повідомив представник Координаційного штабу з питань поводження з військовополоненими, представник Головного управління розвідки Міноборони Андрій Юсов, передає Укрінформ.
«Україна оголошує про створення змішаних медичних комісій. Це допоможе звільняти українських полонених та допоможе також ворогу повертати своїх полонених. Це третій випадок у світовій історії, коли буде впроваджуватися така ініціатива», — сказав Юсов.
За його словами, згідно з Женевськими конвенціями, у комісію залучається троє лікарів: один лікар від країни, яка утримує військовополонених, і двоє лікарів від нейтральних країн.
Представник Координаційного штабу акцентував, що Україна до цього швидко повертала важкопоранених росіян, оскільки є демократичною країною, яка дотримується міжнародного права.
«Ми зобов’язані забезпечити належне поводження з усіма військовополоненими незалежно від їхньої національності», - сказав Юсов.
Він також підкреслив важливість цього кроку для звільнення полонених та висловив вдячність усім, хто брав участь у реалізації цієї ініціативи.
Як повідомляв Укрінформ, раніше Юсов розповів, що за останні кілька тижнів обмінний фонд збільшився на більш ніж дві сотні російських загарбників, кожен п’ятий із них здався у полон добровільно.
За даними українського омбудсмена Дмитра Лубінця, на Батьківщину уже вдалося повернути 2598 українців.