Українська співачка Тіна Кароль передала Папі Римському щоденник 9-річного хлопчика із Маріуполя, де він описував своє життя у підвалі під час захоплення міста російськими військами.

Як передає Укрінформ, про це Міністерство закордонних справ України повідомляє у Фейсбуці.
“Українська співачка Тіна Кароль під час зустрічі з Папою Римським Франциском у Ватикані передала оригінал щоденника 9-річного Єгора з Маріуполя”, - ідеться в повідомленні.
В МЗС нагадали, що хлопчик вів щоденник, коли жив протягом місяця у підвалі свого будинку під час захоплення міста російськими військами. У щоденнику дитина описала своє життя у "суцільній темряві".
“Він писав про свою рану на спині, поранення матері та сестри, також малював картинки людей зі зброєю, тіла загиблих, що лежать на вулицях, зруйновані будинки, вибухи та танки”, - ідеться в повідомленні.

У МЗС зазначили, що cпівачка передала щоденник Папі Римському за побажанням сімʼї Єгора. Щоденник був заздалегідь оцифрований для подальшої розробки NFT, щоб виставити його як лот на аукціон електронного мистецтва.
Як повідомляв Укрінформ, у березні цього року вийшов друком блокадний щоденник маріупольської журналістки Надії Сухорукової. У книжці відтворена історія того, що пережили маріупольці після вторгнення російської армії в місто.