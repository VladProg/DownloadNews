До поліції подано заяву щодо перешкоджання з боку представників УПЦ (МП) процесу передачі майна Національного заповідника "Києво-Печерська лавра", комісія з приймання-передачі державного майна продовжить роботу завтра.

Про це повідомив міністр культури та інформаційної політики Олександр Ткаченко у Телеграмі, передає Укрінформ.
"Маємо констатувати, що через фізичні перешкоди з боку УПЦ (МП) комісія з приймання-передачі державного майна Національного заповідника «Києво-Печерська лавра» не змогла розпочати роботу сьогодні", - зазначив міністр.

Фото: Олександр Ткаченко, Телеграм
За його словами, представники монастиря від Свято-Успенської Києво-Печерської лаври, які входять до складу комісії, не змогли пояснити, у кого ключі від будівлі, перевірка якої була запланована. Крім того, численні невідомі особи перешкоджали потраплянню членів комісії до будівлі.
Ткаченко зауважив, що за фактом перешкоджання роботі комісії подано заяву в поліцію, і наголосив, що завтра вона "продовжить свою роботу в будь-якому разі".
"Брутальна поведінка представників УПЦ (МП) щодо представників комісії глибоко дисонує з їхніми закликами до Бога", - підкреслив він.
Як повідомляв Укрінформ, 30 березня комісія Міністерства культури та інформаційної політики мала розпочати інвентаризацію майна Києво-Печерської лаври. Однак прибічники УПЦ (МП) завадили діяльності комісії.
Національний заповідник "Києво-Печерська лавра" оголосив про розрив договору про оренду з УПЦ (МП) з 29 березня.
Предстоятель Православної церкви України митрополит Епіфаній визначив архімандрита Авраамія (Лотиша) виконувачем обов’язків намісника Свято-Успенської Києво-Печерської лаври у складі ПЦУ.
Водночас намісник Києво-Печерської лаври митрополит Павло (УПЦ (М) заявив, що ченці не збираються виселятися з Лаври.