Вищий антикорупційний суд завершив підготовче засідання у справі про інженерно-технічне облаштування українського російського кордону – обвинувальний акт у цій справі визнаний таким, що відповідає вимогам кримінального процесуального закону.

Про це поінформувала пресслужба ВАКС, передає Укрінформ.
«14 вересня у Вищому антикорупційному суді завершилось підготовче судове засідання у справі щодо, як стверджує слідство, заволодіння коштами державного бюджету у сумі понад 16 млн грн, призначених на інженерно-технічне облаштування українсько-російського кордону. Колегія суддів ВАКС встановила відповідність обвинувального акта вимогам кримінального процесуального закону», - уточнюється у повідомленні.
Окрім того, у Вищому антикорупційному суді поінформували, що щодо трьох із п’яти обвинувачених було закрито кримінальне провадження у частині їх обвинувачення у вчиненні нетяжкого злочину – внесення до офіційних документів завідомо неправдивих відомостей (ч. 1 ст. 366 ККУ) у зв’язку із закінченням строків притягнення до кримінальної відповідальності.
«Провадження в частині обвинувачення п’ятьох обвинувачених за вчинення особливо тяжкого злочину, передбаченого ч. 5 ст. 191 КК України, – заволодіння коштами з Державного бюджету України в сумі понад 16 млн грн, буде предметом подальшого судового розгляду», - заявили у ВАКС.
Як повідомлялося, 5 липня 2018 року Національне антикорупційне бюро повідомило про завершення слідства у справі про розкрадання держкоштів при реалізації проєкту «Стіна». У ході слідства було доведено завдання збитків на більше 16,68 млн грн посадовцями, відповідальними за реалізацію проєкту «Стіна».
Проєкт мав на меті облаштувати прилеглі до зони бойових дій ділянки українсько-російського кордону з метою убезпечення від ймовірної військової агресії.
Утім, через завищення обсягів фактично виконаних робіт, нецільове використання коштів та інші корупційні зловживання, проєкт завершився кримінальним провадженням. Його детективи НАБУ та прокурори САП здійснюють з березня 2016 року.
У серпні 2017 року детективи НАБУ затримали сімох осіб за підозрою у причетності до реалізації цієї корупційної схеми. Згодом було затримано ще одного учасника.
Фото: Іван Чернічкін / Заборона