Президент Володимир Зеленський подякував за присудження Премії Європейського парламенту імені Андрія Сахарова "За свободу думки" народу України та наголосив, що вірність свободі і демократії українці доводять щодня на полі бою.

Про це Зеленський написав у Твіттері.
"Щиро вдячний Європейському парламенту і президенту Європейського парламенту Роберті Мецолі за присудження українському народові премії імені Сахарова. Свою вірність цінностям свободи й демократії українці щодня доводять на полі бою проти держави-терориста – рф", - написав Зеленський.
Він додав, що на цьому шляху для українців дуже важлива підтримка народів Європи.
Як повідомлялося, Премія Сахарова 2022 року присуджена мужньому народу України в особі Президента, обраних лідерів та громадянського суспільства.
Премія Сахарова за свободу думки — щорічна відзнака Європейського парламенту, започаткована 1988 року. Нагорода вручається за досягнення в таких сферах: захист прав людини та її основних свобод; розвиток демократії і відстоювання верховенства права; повага до міжнародного законодавства; захист прав меншин.