Невідомі особи зачиняють приміщення Лаври зсередини, щоб перешкоджати діяльності комісії Міністерства культури та інформаційної політики з інвентаризації майна Києво-Печерської лаври.

Про це повідомила директорка Департаменту культурної спадщини МКІП Мар'яна Томин в ефірі телемарафону «Єдині новини».
«Ми зараз зосередилися на документуванні аварійного стану пам'ятки архітектури місцевого значення (корпусу № 112 - ред.)... Для справедливості скажу, що є й інші корпуси в інакшому стані, але доступ до них унеможливлюється. Монастир змінив тактику. Наскільки ми розуміємо, монастир запросив якихось невідомих осіб, які зсередини зачинили ці приміщення», - сказала вона.
За словами Томин, аби потрапити до Книжкового складу - корпусу №112 довелося зламувати двері. Вона нагадала, що всередині комісія МКІП зафіксувала аварійне становище приміщення.


Відео: телемарафон «Єдині новини»

Фахівець зауважила, що у 2019 році там сталася пожежа, після якої заповідник звернувся до монастиря з проханням вжити невідкладних протиаварійних та ремонтних робіт. За її словами, монастир не вжив жодних заходів, що було зафіксовано комісією.
«Наразі всі ці матеріали передані до правоохоронних органів: стаття 298 ч. 2 ККУ передбачає кримінальну відповідальність за руйнування об'єктів культурного значення», - сказала вона.
Як повідомлялося, корпус №112 «Книжковий склад» є пам'яткою архітектури та містобудування місцевого значення. Це приміщення знаходиться на території Лаври, разом з іншими корпусами його передали в оренду монастирю у 2014 році.
Національний заповідник «Києво-Печерська лавра» оголосив про розрив договору про оренду з Українською православною церквою московського патріархату з 29 березня 2023 року, проте тривалий час прибічники УПЦ (МП) перешкоджали початку діяльності комісії з інвентаризації майна.