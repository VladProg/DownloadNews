Від рук російських загарбників загинуло 11 медичних працівників, повністю знищено понад 100 медичних заклади.

Про це на брифінгу в Медіацентрі Україна - Укрінформ сказав голова Комітету Верховної Ради з питань здоров'я нації, медичної допомоги та медичного страхування Михайло Радуцький.
"На сьогоднішній день 627 медзакладів пошкоджено, а більш як 100 вже, на жаль, не підлягають відновленню, вони знищені повністю. Що стосується аптечної мережі — 27 аптек зруйновано, 396 зазнали пошкоджень. Найстрашніше, що на сьогодні загинуло 11 медичних працівників, при чому вони загинули не від поранень, вони були просто вбиті. 46 медичних працівників поранені", - сказав Радуцький.

Народний депутат відзначив, що спеціально поцікавився історією Другої Світової війни. За його словами, таких втрат за приблизно такий же термін у Другій світовій війні не зазнала жодна система охорони здоров'я тих країн, які були окуповані фашистськими німецькими військами.
"Це каже про те, що проти нас ведеться війна на знищення, бо знищують лікарів, які допомагають всім, навіть військовополоненим росіянам”, - сказав Радуцький.
Як повідомляв Укрінформ, майже 2 тисячі медиків з інших країн звернулись до Міністерства охорони здоров’я з бажанням працевлаштуватись в Україні.