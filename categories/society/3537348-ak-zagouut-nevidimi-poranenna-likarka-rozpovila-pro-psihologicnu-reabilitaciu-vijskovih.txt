У реабілітації людей, які дістали психотравму через бойові дії, важливим є напрям психосоціальної підтримки.

На цьому наголосила головний лікар державного закладу Центр психологічного здоров'я та реабілітації ветеранів "Лісова поляна" МОЗ України Ксенія Возніцина на брифінгу в Медіацентрі Україна - Укрінформ.
“Тут важливий базовий первинний напрям роботи психосоціальної підтримки, не спеціалізованого лікування і спеціалізованої допомоги психотерапевта або психолога, а супровід, допомога групи підтримки. І це треба розвивати зараз, що, власне, відбувається у межах програми з розбудови психологічного здоров’я, яку ініціювала перша леді”, - сказала Возніцина.
За її словами, дуже важливо розвінчати стереотипи суспільства щодо психічного здоров’я і постійно проводити підготовку фахівців. Нині певна кількість фахівців з психічного здоров’я проходить навчання в Ізраїлі, також допомогу надають міжнародні організації. За їхньої підтримки проходять навчання не тільки психологи, які працюють з ветеранами, військовослужбовцями, а й працівники міністерств соціальної політики, освіти і науки.
Наприклад, за словами фахівця, самих тільки шкільних психологів в Україні близько 23 тисяч, і вони можуть набути додаткових навичок і щодо першої психологічної допомоги, і щодо перенаправлення дітей до спеціалізованої допомоги тощо.
У Центрі психологічного здоров'я та реабілітації ветеранів "Лісова поляна", як поінформувала Возніцина, започатковано тренінговий центр, де навчання можуть пройти і соціальні працівники, і юристи, і представники ОТГ.
“Це базова річ, яка мусить бути, щоб людина мала змогу соціалізуватися, повернутися в життя. Тому дійсно багато треба проводити роботу з суспільством з розвінчання стигми, хто ці люди (які дістали бойову психотравму, були в полоні, зазнавали тортур), треба багато соціальної роботи у вигляді соціальної реклами, медіапроєктів для популяризації таких людей. Бо люди, які пережили такий травматичний досвід, є власниками унікального досвіду, який при правильному перепрацюванні, правильній реабілітації може дати поштовх до нових можливостей. І тут роль суспільства беззаперечна”, - наголосила фахівець.
За її словами, у центрі "Лісова поляна" реабілітацію вже пройшли понад 2 тис. ветеранів та військовослужбовців.
Починаючи з 24 лютого заклад працює вже з декількома категоріями пацієнтів, яким потрібна психореабілітація.
“Ми займаємося сьогодні так званими невидимими пораненнями - це все, що стосується психічного здоров’я наших захисників і захисниць у багатьох аспектах розуміння психічного здоров'я. Наші основні цілі — це все, що стосується бойової психотравми і різні варіанти цієї патології. Друга велика група — ми боремося з наслідками контузії (дії вибухової хвилі на мозок), тому що вони також позначаються на психічному здоров’ї. І третя група — ми допомагаємо людям, які пережили полон, тортури і катування”, - сказала очільниця Центру.
За її словами, фахівці установи використовують сучасні світові практики, які мають доказову базу.
“Ми застосовуємо додаткові практики, немедикаментозні. Це і нейрофідбек-терапія, і транскраніальна магнітна стимуляція, і когнітивний тренінг, і вестибулярний тренінг. Ми не зациклюємося на лікуванні таблетками та краплями, а застосовуємо саме ті методики, які прийняті в світі, доказові, і цей комплекс є дієвим”, - наголосила Возніцина.
За її словами, кожен пацієнт має індивідуальний план реабілітації, відповідно до своїх можливостей, запиту. З кожним працює 5-6 фахівців, серед яких психолог, психотерапевт, нейропсихолог і соціальний працівник, фізичний терапевт.