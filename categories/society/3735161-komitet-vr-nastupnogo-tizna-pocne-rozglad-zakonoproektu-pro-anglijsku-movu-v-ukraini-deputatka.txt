Комітет Верховної Ради з питань гуманітарної та інформаційної політики наступного тижня розпочне розгляд законопроєкту "Про застосування англійської мови в Україні".

Про це заступниця керівника парламентської фракції "Слуга народу", заступниця голови Комітету ВР з питань гуманітарної та інформаційної політики Євгенія Кравчук повідомила в інтерв‘ю Укрінформу.
"Ми вже запланували на наступний тиждень це питання (розгляд законопроєкту "Про застосування англійської мови в Україні" – ред.) Думаю, що це буде широка дискусія. Треба запросити і представників міністерств, і Національного агентства з питань державної служби, оскільки документ широко стосується держслужбовців", – зазначила вона.
Кравчук розповіла, що хоче заслухати міністра освіти Оксена Лісового або інших представників МОН щодо того, яким чином вони збираються організувати освітній процес англійською мовою з 1 вересня 2026 року в кожному дитячому садочку. Окрім того, на її переконання, важливо дізнатися, які можливості для вивчення англійської мови будуть безкоштовні. "За гроші всі знайдуть собі курси, але якими можуть бути безкоштовні можливості для людей у дорослому віці вивчити англійську мову? Я думаю, що Міністерство цифрової трансформації має тут своє слово сказати. Як на мене, освітні програми з англійської мови можна через Дія.Освіта завантажувати і дозволити людям користуватися", – вважає депутатка.
Стосовно дискусійної норми законопроєкту про кінодубляж Кравчук запевнила, що це питання буде врегульовано: "Мені, наприклад, цікаво дивитися фільми мовами оригіналу. Але я розумію, що є певні категорії людей, які ніколи не вивчать англійську мову достатньо, яким зір не дозволяє прочитати субтитри, або ж діти, які захочуть піти з батьками на мультфільм, але точно ще не знатимуть англійську мову на достатньому рівні. Ми врегулюємо це питання, коли розглядатимемо законопроєкт".
На думку депутатки, одним з варіантів вирішення цього питання може бути надання громадянам можливості вибирати, якою мовою вони хочуть дивитися фільм. "Можливо, варто збільшити кількість сеансів англійською. Ще один можливий варіант – державна компенсація квитків на англомовні сеанси, щоб людина була мотивована. Але у людей у будь-якому випадку має бути вибір: отримати культурні послуги українською мовою чи мовою оригіналу", – пояснила Кравчук.
Як повідомляв Укрінформ, 28 червня Президент України Володимир Зеленський зареєстрував у Верховній Раді законопроєкт "Про застосування англійської мови в Україні" (№9432).
Серед іншого, проєктом закону передбачається офіційно закріпити статус англійської як однієї з мов міжнародного спілкування в Україні, визначити категорії посад, кандидати на зайняття яких зобовʼязані володіти англійською мовою, унормувати особливості застосування англійської мови в роботі органів державної влади, органів влади Автономної Республіки Крим, органів місцевого самоврядування, підрозділів екстреної допомоги населенню, під час перетину державного кордону, у сферах освіти, культури, транспорту, охорони здоровʼя тощо.
У розділі законопроєкту про використання англійської мови у сфері культури йдеться про те, що іноземні фільми, мовою оригіналу яких є англійська, мають демонструватися в кінозалах мовою оригіналу із субтитруванням державною мовою. Ця норма викликала неоднозначну реакцію в суспільстві через ризик, що вона знищить сферу українського кінодубляжу.