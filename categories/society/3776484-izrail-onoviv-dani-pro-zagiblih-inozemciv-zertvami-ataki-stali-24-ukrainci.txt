В Ізраїлі оновили дані про іноземців, які загинули внаслідок нападу ХАМАСу з 7 жовтня. Найбільше жертв наразі серед громадян США та України.

Як передає Укрінформ, про це повідомляє Новости Израиля.
Згідно з даними ізраїльської влади, внаслідок бойових дій та обстрілів загинули 32 громадяни США, 8 американців вважають зниклими безвісти.
Влада Ізраїлю також стверджує, що, внаслідок нападу, загинули 24 громадяни України, троє українців зникли безвісти.
Також серед лідерів за кількістю жертв - Франція. Жертвами нападу вважаються 22 громадяни Франції.
Загалом від атак бойовиків ХАМАСу загинули громадяни Аргентини, РФ, Таїланду, Німеччини, Британії, Канади, Австрії, Угорщини, Ірландії, Італії, Іспанії, Латвії, Литви, Португалії, Румунії, Чилі, Перу, Парагваю, Азербайджану, Білорусі, Молдови, Бразилії, Китаю, Індії, Шрі-Ланки, Камбоджі, Філіппін, Непалу, ПАР, Судану, Туреччини, Узбекистану та Казахстану.
Як повідомлялося, в Армії оборони Ізраїлю (ЦАХАЛ) заявили, що завдали ударів по понад 100 об’єктах у Секторі Гази минулої ночі.
Вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, зокрема дітей. Внаслідок цієї атаки загинули понад 1400 ізраїльтян, сотні людей бойовики захопили у заручники. Ізраїль офіційно оголосив стан війни та мобілізував 300 тисяч резервістів для відповіді на терористичну атаку та вторгнення ХАМАС, а також почав знищувати військові об’єкти цього руху.
Ізраїльські військові в ніч проти 13 жовтня попередили ООН, що все населення Гази на північ від Ваді Газа має переселитися до південної частини протягом наступних 24 годин. У згаданому регіоні мешкають близько 1,1 мільйона людей. Наразі виїзд людей з цього регіону триває. Бойовики ХАМАС чинять перешкоди для евакуації мирного населення.
США, ЄС, Україна та низка інших держав засудили атаки по Ізраїлю.
Фото: Getty Images