Верховний Суд України визначив, що повістка Територіального центру комплектування та соцпідтримки не може бути оскаржена в суді, бо цей документ є лише засобом оповіщення особи про необхідність виконати військовий обов’язок відповідно до Закону «Про військовий обов’язок і військову службу».

Про це йдеться на сторінці у Фейсбуці Військової служби правопорядку у Збройних Силах України, передає Укрінформ.
До такого висновку дійшов Касаційний адмінсуд у складі Верховного Суду. Тому відтепер громадянам немає сенсу оскаржувати такі повістки, оскільки всі суди повинні враховувати висновки Верховного Суду.
З початком широкомасштабного російського вторгнення в Україні оголошено загальну мобілізацію. Отже, якщо вам виписали повістку та ви за неї розписалися, обов’язково прийдіть до Територіального центру комплектування та соціальної підтримки, йдеться у повідомленні.
"Якщо людину викликали повісткою, але вона не прийшла, місцеві Територіальні центри комплектування та соціальної підтримки можуть трактувати це як ухилення від мобілізації, що тягне за собою кримінальну відповідальність", − повідомив юрист Ігор Колесник.
Як повідомлялось, за ухилення від військової служби при мобілізації в умовах війни передбачено покарання у вигляді позбавлення волі від 3 до 5 років.