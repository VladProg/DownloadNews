ЄС повинен захистити жінок, які тікають з України, від насильства та торгівлі людьми.

Про це йдеться у резолюції Європейського парламенту, ухваленій сьогодні після проведення дебатів на тему “Вплив війни проти України на жінок”, передає кореспондент Укрінформ.
Резолюцію підтримали 462 депутати, проти проголосували 19 та 89 — утрималися.
Під час дебатів виступили понад 50 європарламентарів, всі вони засудили насильство і воєнні злочини проти жінок та дітей, скоєні російськими військовими в Україні, та наголосили на необхідності покарання винних, які мають постати перед міжнародним судом.
«Масові зґвалтування, сексуальне та гендерне насильство, катування та геноцид використовуються як зброя війни. Ми не відступимо, доки винні у цих злочинах не постануть перед судом. Але навіть при здійсненні справедливості, глибокі шрами життя ніколи не зможуть повністю відновитися після такої травми. Тому неприйнятно, щоб жінки, які шукають притулку в ЄС, були позбавлені базових послуг сексуального та репродуктивного здоров'я. Держави-члени повинні зробити все, щоб ці жінки отримали всю необхідну підтримку», - заявив глава Комітету з прав жінок та гендерної рівності Роберт Бедронь.
Депутати Європарламенту наголошують, що жінки, які тікають з України, повинні бути захищені від насильства та торгівлі людьми, а також мати доступ до основних медичних послуг.
“Депутати рішуче засуджують використання сексуального та гендерного насильства як зброї війни. Вони висловлюють глибоку стурбованість зростанням кількості випадків торгівлі людьми, сексуального насильства, експлуатації, зґвалтування та жорстокого поводження щодо жінок та дітей, які втікають від війни в Україні”, - йдеться у повідомленні пресслужби ЄП щодо ухваленої резолюції.
Також зазначається, країни ЄС повинні швидко виявляти мережі торгівлі людьми, які отримують прибуток від сексуальної експлуатації жінок-біженок.
У резолюції депутати ЄП закликають ЄС та всі країни перебування та транзитні країни забезпечити доступ до сексуального та репродуктивного здоров’я та прав (SRHR), включаючи екстрену контрацепцію та аборти, особливо для жертв зґвалтування, а також акушерську допомогу.
Щодо жінок, які знаходяться в Україні, Європарламент закликає ЄС використати всі наявні у нього засоби та кошти для покриття їхніх потреб, а також закликає ЄС надсилати “набори гідності”, включаючи засоби контрацепції та репродуктивного здоров’я.
Щоб сприяти інтеграції жінок-біженок у приймаючих країнах, депутати Європарламенту наголошують, що жінкам слід якомога швидше надати доступ до ринку праці. Для цього вони закликають створити спеціальні програми і мовні курси, а також забезпечити доступ до догляду за дітьми.
За даними УВКБ ООН, з 24 лютого з України втекли понад 5,5 мільйона біженців, 90% з них жінки та діти. До цієї цифри додається 7,1 мільйона внутрішньо переміщених осіб в Україні, включаючи жінок і дітей, які потребують допомоги.


Фото: www.europarl.europa.eu