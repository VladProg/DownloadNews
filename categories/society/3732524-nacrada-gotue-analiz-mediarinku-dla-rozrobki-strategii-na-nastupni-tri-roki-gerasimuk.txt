Український медіарегулятор разом із Незалежною асоціацією мовників готує аналіз медіаринку, який ляже в основу стратегії Нацради на прийдешні три роки.

Про це повідомила голова Національної ради з питань телебачення і радіомовлення Ольга Герасим'юк в інтерв'ю Укрінформу.
«Під час обрання моделі стратегії ми керуємося національним і європейським законодавством. У ній плануємо висвітлити візію, місію, цілі та цінності. Також до стратегії увійде аналіз поточної ситуації на медіаринку. Його ми робитимемо на підставі досліджень, які замовимо у громадських об’єднань. В аналізі ми висвітлимо стан медіаринку, розбивши його за видами медіа, включно з нелінійними (медіасервіси на замовлення – ред.)», - розповіла вона.
За словами Герасим'юк, медіарегулятор почав підготовчу роботу до проведення аналізу ринку, залучивши Незалежну асоціацію мовників. На підставі цього аналізу будуть ухвалені стратегічні цілі, кожна з яких передбачає і ключові завдання, й очікувані результати. План реалізації стратегії Нацрада презентує до кінця січня 2024 року.
Згідно із Законом «Про медіа», стратегія Національної ради з питань телебачення і радіомовлення має бути затверджена до 1 січня 2024 року. Цей документ сформує план діяльності медіарегулятора на 2024-2026 роки, а також намітить шлях розвитку медіареформи.
Як повідомляв Укрінформ, Закон України "Про медіа" набрав чинності 31 березня. Він започатковує реформу в медіагалузі та визначає правові засади діяльності в Україні суб’єктів у сфері медіа, а також засади її державного управління, регулювання та нагляду.