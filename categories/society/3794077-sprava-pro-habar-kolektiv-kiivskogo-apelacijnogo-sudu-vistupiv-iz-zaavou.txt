Колектив Київського апеляційного суду не обізнаний з обставинами кримінального провадження, яке розслідується НАБУ, відтак, позбавлений можливості надавати будь-яку правову оцінку підозрі, пред’явленій суддям, до встановлення її обґрунтованості компетентними органами.

Як передає Укрінформ, про це ідеться в публічній заяві колективу суддів Київського апеляційного суду у зв’язку із повідомленням Національного антикорупційного бюро України та Спеціалізованої антикорупційної прокуратури про викриття окремих суддів цього суду у вчиненні корупційних дій, оприлюдненій на сайті суду.
«Вважаючи неприпустимою для демократичної правової держави відсутність належної реакції на звинувачення у корупції, у тому числі серед суддів, колектив суддів Київського апеляційного суду вважає за необхідне публічно висловитися щодо обставин викриття Національним антикорупційним бюро України окремих суддів Київського апеляційного суду», - ідеться в заяві.
У ній зазначається, що «рішення, вчинки кожного судді впливають на формування суспільної думки про всю судову систему, на рівень довіри громадян до судів загалом. Кожен суддя має бути відповідальним, усіляко запобігати порушенням закону, з честю і гідністю нести високе звання судді».
«Колектив суддів Київського апеляційного суду, дотримуючись презумпції невинуватості, рішуче засуджує дії суддів, які вчиняють кримінальні правопорушення, негативно ставиться до випадків корупції у суддівській спільноті, не покриває корупцію і не толерує її. Колектив суддів Київського апеляційного суду не обізнаний з обставинами кримінального провадження, яке розслідується Національним антикорупційним бюро України, відтак, позбавлений можливості надавати будь-яку правову оцінку підозрі, пред’явленій суддям, до встановлення її обґрунтованості компетентними органами в межах передбачених законом процедур», - ідеться в заяві.
Водночас колектив суду наголошує, що «будь-які прояви корупції у судах є неприпустимими, завдають істотної шкоди авторитету правосуддя та мають призводити до невідворотності покарання всіх винних».
«Суддя повинен бути прикладом неухильного додержання вимог закону і принципу верховенства права, присяги судді, а також дотримання високих стандартів поведінки з метою зміцнення довіри громадян у чесність, незалежність, неупередженість та справедливість суду. Суддя не має права використовувати своє посадове становище в особистих інтересах чи в інтересах інших осіб та не повинен дозволяти цього іншим», - вважають у суді.
Також колектив суду наголошує, що відповідно до ст. 62 Конституції України особа вважається невинуватою у вчиненні злочину і не може бути піддана кримінальному покаранню, доки її вину не буде доведено в законному порядку і встановлено обвинувальним вироком суду.
Як повідомлялося, 29 листопада прокурори САП та детективи Національного антикорупційного бюро України викрили чотирьох суддів Київського апеляційного суду на одержанні неправомірної вигоди у розмірі $35 тисяч за ухвалення рішення про скасування арешту майна.