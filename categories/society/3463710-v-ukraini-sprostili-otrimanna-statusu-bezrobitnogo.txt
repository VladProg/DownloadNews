Верховна Рада спростила процедуру набуття статусу безробітного та призначення допомоги з безробіття під час війни.

Відповідний закон «Про внесення змін до деяких законодавчих актів України щодо деяких питань функціонування сфер зайнятості та загальнообов'язкового державного соціального страхування на випадок безробіття в період воєнного стану» (№7275) підтримали 296 народних депутатів, передає Укрінформ з посиланням на сайт парламенту.
Так, пропонується на час дії воєнного стану та протягом 180 календарних днів після його припинення або скасування: надавати статус зареєстрованого безробітного без вимог, що застосовуються за звичайної процедури, внутрішньо переміщеній особі, у якої відсутні документи; врегулювати питання надання статусу безробітного внутрішньо переміщеним особам, у яких не розірвані трудові відносини з роботодавцем; встановити максимальний розмір допомоги з безробіття не більше 1,5 мінімальної заробітної плати.
Крім того, передбачаються виплати допомоги з безробіття без особистого відвідування центрів зайнятості (за умови підтвердження наміру перебування у статусі безробітного будь-якими засобами комунікації); визначати розмір допомоги з безробіття для внутрішньо переміщених осіб, які не мають необхідних документів, відповідно до наявної інформації в реєстрах та базах даних органів виконавчої влади.
Також не позбавлятимуть статусу безробітного та виплачуватимуть допомогу з безробіття особам, які перебувають на тимчасово окупованих територіях або на яких проводяться бойові дії, та які не мають можливості відвідувати центри зайнятості або спілкуватися з працівниками таких центрів;
Як повідомлялося, Верховна Рада продовжила дію воєнного стану до 25 травня цього року.