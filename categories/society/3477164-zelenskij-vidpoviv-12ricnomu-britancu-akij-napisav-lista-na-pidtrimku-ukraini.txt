Президент Володимир Зеленський надіслав відповідь 12-річному британцю Томасу Хендлі, який написав Главі Української держави листа, в якому висловив підтримку України на тлі агресії росії.

Як передає Укрінформ, про це повідомляє Міністерство освіти Великої Британії у Фейсбуці.
Томас Хендлі, який навчається у школі в англійському місті Дарема, дізнався про російсько-українську війну на уроці, і захотів написати листа підтримки «найкращому Президенту» і про те, що він «щасливий, що допомагає Україні».

Він долучив свій рукописний лист до пакунків із медичними засобами, одягом, їжею, туалетно-косметичними засобами та інвалідними візками, переданими Україні персоналом школи, її учнями та їхніми батьками.
Коли співробітники центру для біженців у Польщі знайшли лист Томаса, вони пообіцяли переслати його адресату. Ба більше - ніхто в школі не очікував почути реакцію з цього приводу, і тому для всіх було несподіванкою, коли наприкінці квітня Томасу прийшов лист-відповідь від Зеленського.
«Дякуємо за лист підтримки. Я в порядку і дякую за допомогу. Ми сподіваємося принести мир в Україну, їжу для громадян усієї країни та відбудувати міста», - написав у листі Володимир Зеленський.
За словами матері учня Кімберлі, Томас повернувся зі школи, розмахуючи цим листом в руці.
«Я не знаю, чи зможемо ми забрати цей лист з його рук, але ми збираємося оформити його в рамку і поставити її на почесному місці в нашому домі», - додала вона.
Як повідомляв Укрінформ, дві маленькі сестрички чотирьох та двох років з англійського міста Єйт зібрали 415 фунтів стерлінгів (майже 16 тисяч гривень) для українських біженців.
Фото: ОП