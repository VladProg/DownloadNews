Національне агентство з питань запобігання корупції роз’яснило, що українці не повинні декларувати матеріальну допомогу, яку отримали від інших країн та міжнародних організацій через війну.

Про це повідомляє Укрінформ із посиланням на сайт агентства.
«Чи потрібно декларувати допомогу від міжнародних організацій та інших держав? Ні. Незалежно від того, чи перебували ви на території України, чи за кордоном у час, коли отримували цю допомогу, декларувати її не потрібно», – зазначили у НАЗК.
Якщо ж людина вже подала декларацію, в якій зазначено відомості про грошові виплати (матеріальну допомогу) від міжнародних організацій, іноземних держав, то це не потягне за собою юридичних наслідків. У наступній декларації за 2023 рік можна просто не зазначати такі виплати.
Водночас це стосується лише тих декларацій, звітний період яких повністю або частково припадає на період дії воєнного стану.
Отже, підкреслили в НАЗК, якщо допомога виплачена коштом іноземних держав (йдеться, зокрема, про виплати українцям, які виїхали за кордон унаслідок повномасштабного вторгнення рф), крім коштів, отриманих від рф; міжнародних організацій (наприклад, коштом Всесвітньої продовольчої програми ООН, Управління Верховного комісара ООН у справах біженців, коштів ЮНІСЕФ, Місії Міжнародного комітету Червоного Хреста в Україні), її не потрібно декларувати.
«Чи треба декларувати грошову допомогу від України? Так. Таку допомогу треба декларувати. Зокрема, це стосується грошової допомоги, яка надається внутрішньо переміщеним особам (ВПО) від держави, у тому числі за поданими через платформу «єДопомога» заявками», – додали в агентстві.
Також це може бути: покриття витрат на проживання (допомога на проживання ВПО); компенсація витрат, пов’язаних із безоплатним тимчасовим розміщенням (перебуванням) ВПО; грошова допомога цивільному населенню, яке евакуюється; грошова допомога цивільному населенню деокупованих населених пунктів.
У декларації джерелом доходу таких коштів НАЗК рекомендує вказувати Кабінет міністрів України (заблокувавши поле для введення коду ЄДРПОУ).
Як повідомлялося, Верховна Рада має намір ухвалити закон про відновлення електронного декларування та повернення повноцінних повноважень Національному агентству з питань запобігання корупції.
У травні 2022 року в НАЗК заявили, що посадовцям під час дії воєнного стану подавати декларації не обов’язково.
На розгляді в парламенті перебуває законопроєкт №8071, який відновлює процес подання та перевірки електронних декларацій.