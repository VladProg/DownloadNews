Президент Володимир Зеленський вручив державні нагороди жінкам-військовослужбовцям, працівницям медичної галузі, Державної служби з надзвичайних ситуацій, Укрзалізниці й Укрпошти.

Церемонія нагородження відбулася у присутності генерального секретаря ООН Антоніу Гутерреша, повідомляє кореспондент Укрінформу.
“Сьогодні ми дякуємо нашим жінкам, які воюють, які працюють, дбають заради миру для України, заради захисту нашого життя, нашої свободи, наших людей”, - зазначив Зеленський.

За його словами, державні нагороди отримали жінки-військовослужбовці, працівниці медичної системи, ДСНС, Укрзалізниці, Укрпошти.






Зеленський вручив державні нагороди жінкам різних професій / Фото: ОП

































































Серед нагороджених — лікарка дитячої лікарні “Охматдит” Оксана Леонтьєва, яка загинула внаслідок російського ракетного удару по Києву 10 жовтня минулого року. Її орден “За заслуги” III ступеня отримали батько та маленький син.
“Я вважаю дуже символічним, що цей візит пана генерального секретаря ООН припав саме на сьогодні, на 8 березня — Міжнародний день боротьби за права жінок і міжнародний мир. І захист прав, і повага до кожної людини — це те, на чому базується свобода народів і мир між народами. Зараз, на жаль, такий час, що реальна загроза свободі, а отже, і міжнародній стабільності. Це — найбільші загрози за багато десятиліть. Життя мільйонів сімей руйнується через відчуття безкарності для агресора, людям знову доводиться боротися за свої фундаментальні права і елементарну безпеку у різних регіонах світу”, - підкреслив Зеленський.


Він додав, що у XXI столітті у світі знову доводиться боротися за те, що здавалося уже завойовано: за рівність, за повагу, за право жінок на освіту й роботу, за право для кожного народу на щастя для своїх дітей.
"Вільний світ, як ніколи, потребує міцності, єдності в цьому питанні і найголовніше, напевно, сьогодні — рішучості, щоб наші з вами цінності були захищені”, - сказав Президент.
Як повідомляв Укрінформ, генеральний секретар Організації Об'єднаних Націй Антоніу Гутерреш у середу прибув з офіційним візитом до Києва.
Згідно з рішенням ООН від 1977 року 8 березня відзначається у світі як Міжнародний день боротьби за права жінок і міжнародний мир.
Фото: ОП