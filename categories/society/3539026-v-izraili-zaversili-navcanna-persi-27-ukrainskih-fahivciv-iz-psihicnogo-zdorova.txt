Перші 27 українських фахівців із психічного здоров’я завершили навчання в Ізраїльському центрі травми та стійкості NATAL, який спеціалізується на травмах і стресі, пов'язаних з війною та тероризмом. Дружина Президента Олена Зеленська привітала їх із завершенням курсу.

Як передає Укрінформ, про це повідомляє пресслужба Офісу Президента.
"З дуже потужними набутими знаннями ви стаєте свого роду передовим загоном, який ці знання масштабуватиме, щоб якомога більше українців, котрі страждають через війну, могли отримати таку потрібну їм допомогу. Допомогу, яка надаватиметься з урахуванням найкращого світового досвіду. І ваш передовий загін має стати однією з рушійних сил Національної програми психічного здоров’я та психосоціальної підтримки, над реалізацією якої ми зараз активно працюємо», – сказала перша леді.
Фахівці з психічного здоров’я, які пройшли курс у NATAL, працюють у структурах Міністерства охорони здоров’я, Міністерства оборони, Міністерства внутрішніх справ, Міністерства соціальної політики, Міністерства у справах ветеранів, Міністерства з питань реінтеграції тимчасово окупованих територій України.
Зазначається, що під час п'ятиденного навчання вони докладно опрацювали тему посттравматичного стресового розладу (ПТСР), якій були присвячені окремі заняття. Ознайомилися з методами допомоги постраждалим від гендерно обумовленого насильства під час війни, з методиками запобігання вигоранню, розібрали, як працювати з військовими, ветеранами, цивільними, медиками, правоохоронцями. Окрему увагу приділили методиці резильєнтності, тобто психологічної пружності. Також слухачі ознайомилися з ізраїльським досвідом реформи у сфері психічного здоров’я.
Програму курсу адаптовано з урахуванням тих потреб, які сьогодні є в Україні. Після завершення передбачено супервізію: співробітники NATAL надаватимуть подальші консультації українським фахівцям.
Як повідомлялося, Офіс першої леді, Міністерство охорони здоров'я та партнери запустили Національну програму психічного здоров’я та психосоціальної підтримки.