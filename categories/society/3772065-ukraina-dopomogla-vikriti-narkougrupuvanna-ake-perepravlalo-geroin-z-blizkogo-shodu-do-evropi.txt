Українські правоохоронці допомогли викрити організоване злочинне угрупування, яке спеціалізувалося на контрабанді героїну з Близького Сходу до Західної Європи.

Про це повідомила пресслужба Офісу генпрокурора, передає Укрінформ.
"Міжнародне співробітництво правоохоронних органів відіграє визначальну роль у боротьбі з організованою злочинністю. Нещодавна масштабна операція румунської поліції вкотре це доводить. Знешкоджено злочинне угруповання, яке спеціалізувалося на контрабанді героїну з Близького Сходу до Західної Європи. Організаторів наркотрафіку затримали в Румунії значною мірою завдяки матеріалам, які надали Офіс генпрокурора та СБУ. Операція проходила за підтримки Євроюсту та Європолу”, - зазначив генпрокурор Андрій Костін.

За даними слідства, злочинна група у складі румунських та іноземних громадян контрабандним шляхом ввезла до Румунії через порт Констанца 186 кілограмів героїну, який було приховано у 16 тоннах імпортованих з Ірану фініків. Імпортну процедуру було використано як прикриття для ввезення наркотиків. Завдяки міжнародно-правовому співробітництву, двох громадян Румунії, підозрюваних у причетності до транспортування наркотиків, було затримано в Одесі у вересні 2022 року. Вони залишаються під вартою в Україні. Крім того, українські слідчі та прокурори передали румунським колегам матеріали щодо інших осіб, ймовірно причетних до цих злочинів.
Зазначається, що правоохоронці Румунії затримали організатора каналу контрабанди героїну 9 жовтня поточного року.
Як повідомляв Укрінформ, у Львові засудили чотирьох іноземців, які організували схему контрабандного переміщення понад тонни героїну з Пакистану до країн Європейського Союзу, транзитом через Україну.