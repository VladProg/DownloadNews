Автосалони з серпня зможуть представляти інтереси своїх клієнтів у сервісних центрах Міністерства внутрішніх справ для реєстрації нових транспортних засобів.

Як передає Укрінформ, Кабінет Міністрів України оприлюднив Постанову № 437 від 02 травня 2023 року, яка дозволяє покупцеві нового транспортного засобу покласти представницькі функції в сервісних центрах МВС на юридичну особу, яка продає авто чи мотоцикл.
«Купуючи транспортний засіб в автосалоні покупець зможе не їхати в сервісний центр МВС, щоб його зареєструвати. За нього це зможе зробити представник автосалону. Для цього подається заява від імені покупця, відповідно до договору купівлі-продажу із зазначенням умов на вчинення реєстраційних дій, документи, які необхідні для реєстрації нового транспортного засобу та довіреність на перереєстрацію, яка формується засобами Єдиного державного реєстру транспортних засобів та підписується покупцем в електронній або паперовій формі», - пояснили в МВС.
Дилери, які продають нові транспортні засоби, зможуть віддавати покупцю авто уже зареєстроване в Україні — з номерним знаком державної реєстрації та зі свідоцтвом про реєстрацію транспортного засобу одразу вже на ім’я цього власника просто з салону. Відтак, покупець нового авто може не звертатись до сервісних центрів МВС особисто.
Раніше при покупці нового авто обов’язковим було отримання номерних знаків для разових поїздок — «транзитних» номерних знаків. Від серпня це буде не обов’язковим для покупців нових авто. Оскільки, якщо транспортний засіб буде зареєстровано без того, що авто фізично покидає приміщення або парковку автосалону, то можна і не отримувати ці номерні знаки для разових поїздок.
Постанова набуде чинності через три місяці з дня її опублікування, тобто 6 серпня 2023 року.
Як повідомлялося, консультацію щодо послуг сервісних центрів МВС можна отримати за телефоном (044) 290-19-88 або на сторінці Головного сервісного центру МВС в Фейсбуці. Відповіді на найпоширеніші питання можна знайти на сайті.