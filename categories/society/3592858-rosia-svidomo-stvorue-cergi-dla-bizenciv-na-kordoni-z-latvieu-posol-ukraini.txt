Посол України в Латвії Олександр Міщенко здійснив робочу поїздку до пунктів пропуску на кордоні з рф, де ознайомився з проблемами, з якими стикаються українські біженці.

Про це український дипломат повідомив у Фейсбуку, передає Укрінформ.
На пропускних пунктах «Терехово - Бурачки» та «Гребнево - Убилінка»Міщенко поспілкувався з українськими громадянами, які мусили тікати від війни через територію рф і щойно перетнули кордон Латвії. Більшість із них є мешканцями тимчасово окупованих територій України, зокрема й тих, де ведуться активні бойові дії.

За свідченнями біженців, органи влади країни-агресора створюють суттєві проблеми під час виїзду з території рф. Інколи в черзі на виїзд українці очікують до шести діб. Водночас латвійські пункти пропуску готові приймати як автотранспорт, так і тих громадян України, які перетинають кордон у пішому порядку. Проте російська сторона свідомо створює великі черги для українців.
Під час спілкування з українцями на кордоні, посол поінформував їх щодо подальшого розміщення на території Латвії та про допомогу, яка тут надається.
Також Міщенко зустрівся з керівництвом прикордонного загону регіону Лудза та керівниками згаданих пунктів пропуску, ознайомився в цілому з ситуацією на кордоні.
Крім того, дипломат відвідав волонтерів організації Biedrība «Tavi draugi», які організували на в’їзді в Латвію спеціальний пункт для надання допомоги вимушеним переселенцям.
«Щиро дякуємо латвійським прикордонникам за сприяння громадянам України під час в'їзду до дружньої Латвії! Також висловлюємо вдячність нашим надійний друзям - організації «Tavi draugi» за їхню невтомну працю, людяність та чуйність до українців в цей складний час», - резюмував український дипломат.
За останніми даними, в Латвії офіційно зареєстровано близько 40 тисяч українських біженців. Більше 75% з них – жінки й діти.