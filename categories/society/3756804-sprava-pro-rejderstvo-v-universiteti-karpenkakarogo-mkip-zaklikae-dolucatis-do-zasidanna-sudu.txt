Міністерство культури та інформаційної політики запрошує громадян у вівторок, 5 вересня, взяти участь у засіданні суду з розгляду справи про можливе рейдерське захоплення майна Київського національного університету театру, кіно і телебачення імені Івана Карпенка-Карого.

Як передає Укрінформ, про це МКІП повідомляє у Телеграмі.
«5 вересня у Верховному суді продовжиться розгляд касаційної скарги приватного акціонерного товариства «Зодча Діадема» на постанову Північного апеляційного господарського суду у справі щодо можливого рейдерського захоплення майна Київського національного університету театру, кіно і телебачення імені І. К. Карпенко-Карого та земельної ділянки, на якій розташовані навчальні корпуси Інституту екранних мистецтв», - ідеться у повідомленні.
МКІП запрошує усіх небайдужих долучитися до захисту інтересів держави і взяти участь в засіданні суду, яке розпочнеться о 16:30 у приміщенні Касаційного господарського суду у складі Верховного суду за адресою: вулиця Олександра Копиленка, 6, зала засідань № 332.
При собі необхідно мати документ, що посвідчує особу.
Як повідомляв Укрінформ, у квітні апеляційний суд підтримав позицію МКІП щодо неприпустимості відчуження земельної ділянки у Київського національного університету театру, кіно і телебачення імені Івана Карпенка-Карого.