Підсумки проєкту Благодійного товариства «Джерела» під назвою «Вистава форум-театру «Мій Дім» презентували в Укрінформі.

Як повідомила керівник соціально-інтерактивного театру БТ «Джерела» Тамара Наук, проєкт проводився за підтримки Українського культурного фонду у співпраці з ГО «Театр змін».
«Метою проєкту є дослідження проблеми сегрегації та дискримінації людей з інвалідністю через створення та покази форум-вистави «Мій дім» у контексті війни, яку розв’язала Росія проти України», - розповіла Наук.

Вона також поінформувала про етапи проєкту. Так, на першому етапі проводився відбір учасників та учасниць серед людей з інвалідністю внаслідок інтелектуальних порушень, а також фахівців і фахівчинь у сфері інклюзивної та спеціальної освіти. Відібрані 12 претендентів взяли участь у одноденному вступному ознайомчому тренінгу на платформі ZOOM з метою знайомства учасників та виявлення рівня готовності брати участь у проєкті.
«Також була десятиденна виїзна майстерня форум -театру в будинку транзитного перебування в місті Богуслав Київської області, під час якої учасники та учасниці створили форум-виставу «Мій Дім», - розповіла Наук.
Наступним етапом реалізації проєкту були репетиції вистави і, власне, покази, яких було чотири у Києві та Луцьку.
За словами спікерки, за підсумками кожної вистави проводили анкетування серед глядачів.
«Також випустили ролик «Мій дім» про проблеми в Україні, з якими стикаються люди з інвалідністю внаслідок інтелектуальних порушень», - додала Наук.
Як зауважила голова громадської організації «Театр Змін», практик Театру пригноблених Яна Салахова, «Форум-театр є однією з технік Театру пригноблених, яку заснував бразильський театральний режисер Аугусто Боаль».

«Основна ідея, яку він поставив перед собою - це відновлювати культуру діалогу в суспільстві. Тому що, на жаль, навіть у 21 сторіччі, в яке перекочувала практика цієї методики, є люди в наших суспільствах, яких не видно і яких не чутно. І він створив методику, яка дозволяє через театр, через театральне мистецтво підсилювати голоси цих людей, візуалізувати ті ситуації, з якими вони стикаються в суспільстві, для того, щоб піднімати публічну дискусію і залучати громадян цих суспільств до вирішення цих проблем», - поінформувала Салахова.
За її словами, одна з ключових ідей вистави полягає в тому, що робота проводиться зі звичайними людьми.
«Методика працює з людьми, які відчувають дискримінацію або стикаються з порушенням своїх прав за принципом: «Нічого для нас та про нас без нас». Тобто саме вони мають розповідати про те, що з ними відбувається. І театральне мистецтво підсилює через цю естетику і дозволяє людям, які дивляться ці вистави, відчувати емпатію, відчувати бажання допомогти і створювати солідарність із тими людьми, які стикаються з такими проблемами», - пояснила Салахова.
Тому, відзначила вона, акторами та сценаристами форум-вистави «зазвичай є ті люди, які стикають з дискримінацією та порушеннями прав людини».
Так, у форум-виставі «Мій Дім» акторками та акторами були люди з ментальними порушеннями, які діляться історіями, пов'язаними з темами дому.
Салахова зауважила, що основна відмінність форум-вистави від звичайної в тому, що «форум-вистава завершується на піку конфлікту, вона ставить питання: зараз у суспільстві відбувається так, і ця ситуація або проблема не вирішується, вона потребує вирішення».
«Питання, яке звучить зі сцени, ставиться глядачами. Ми залучаємо залу для того, щоб глядачі мали можливість втрутитися в цю ситуацію. Ключове питання, яке ставить людина, що веде цей процес: чи вам подобається те, що ви бачите у цій виставі? Чи хотіли б ви щось змінити? І це ключове бажання, якщо я громадянин цього суспільства, і мені не подобається те, що відбувається в цьому, що я можу зробити, щоб допомогти змінити цю ситуацію?» - зазначила Салахова.
За її словами, це можна назвати «репетицією свідомого громадянства», коли людина може змінити головному герою чи героїні ситуацію, покращити її.
«Важливим моментом є те, що головній героїні страшно залишитися наодинці з проблемою, в якій ніхто не може її підтримати. Це відчуття страху і бажання мати свій незалежний простір знайоме кожній людині. За історією Марічки (головної героїні форум-вистави - ред.) стоять сотні тисяч людей з інвалідністю по всій Україні. Тому, коли ми її показуємо і намагаємося її вирішувати, ми говоримо про системну проблему, з якою постійно стикаються дуже і дуже багато людей в нашій країні, і яка потребує вирішення не на рівні допомоги конкретній людині, а на рівні зміни системи державної підтримки і політики, яку можуть вимагати насправді громадяни і громадянки нашої країни, якщо ми відчуваємо, що вона працює не так і її потрібно змінювати», - підкреслила Салахова.
Вона звернула увагу на ефект, побачений після показів вистави, коли її глядачі були солідарні з людьми з інвалідністю та налаштовані на діалог.
Форум-театр - це одна з технік Театру пригноблених (ТП) Аугусто Боаля.
Глядачі форум-вистави потрапляють у безпечний простір, у якому спостерігають за соціально-економічними проблемами на сцені (сцени пригноблення та несправедливості). Пізніше сцени повторюються, щоб глядачі мали змогу змінити долю персонажів, зупинити їх страждання. Мета дійства — спонукати глядачів до розробки та створення моделі успішної поведінки у складній життєвій ситуації.
Під час заходу спікери розкажуть про виїзну майстерню форум-театру та виставу «Мій дім». У виставі беруть участь люди з інвалідністю внаслідок інтелектуальних порушень, які діляться історіями, пов'язаними з темами дому.