Під час засідання Коломийського міськрайонного суду у справі обвинуваченого у держзраді Руслана Коцаби прокуратура подала клопотання про оголошення його у міжнародний розшук і тримання під вартою.

Про це повідомляє Суспільне, передає Укрінформ.
За словами прокурора Олексія Безрукого, немає підтвердження того, що Коцаба є політичним біженцем у США.
«Адвокат зазначив, що департамент США визнав його журналістом, якого переслідують за політичними мотивами, хоча це нічим не підтверджується згідно зі звітом того департаменту. У звіті про дотримання прав людини за 2018 рік зазначено, що протягом перебування Коцаби під арештом правозахисні групи вважали його політичним в'язнем. Тобто ті самі правозахисні групи, які зараз висувають його на Нобелівську премію», — зауважив обвинувач.
Суд розгляне клопотання про оголошення Коцаби у міжнародний розшук на наступному засіданні, запланованому на 9 жовтня 2023 року.
Водночас суддя оголосив клопотання адвоката обвинуваченого Тетяни Монтян, яка просить суд посприяти їй в участі в засіданні. Зараз Монтян перебуває в Донецьку і не може прибути до Коломиї. Вона не може приєднатись до судового засідання і через систему «Закон».
Обвинувачений Коцаба, який узяв участь у судовому засіданні в режимі онлайн, стверджує, що «хтось скасував» електронний ключ Монтян
Інший адвокат Світлана Новицька попросила розглядати справу в режимі онлайн.
Як повідомлялося, у січні 2015 року Руслан Коцаба розмістив у інтернеті відеозвернення, у якому закликав українців бойкотувати мобілізацію. Окрім того, він брав участь у низці передач пропагандистського характеру на російських телеканалах.
Коцабу затримали у лютому 2015 року. Його обвинуватили у державній зраді та перешкоджанні діяльності ЗСУ.
У травні 2016 року Івано-Франківський міський суд призначив журналісту покарання у вигляді трьох з половиною років позбавлення волі за перешкоджання діяльності ЗСУ.
Проте Апеляційний суд його виправдав. Прокуратура оскаржила це рішення у Вищому спеціалізованому суді, який направив справу на повторний розгляд. З квітня 2019 року її розглядає Коломийський суд.
Руслан Коцаба виїхав у США за програмою "Єднання заради України", яку запровадили для допомоги біженцям.