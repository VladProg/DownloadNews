Російські загарбники примусово вивезли до рф ще одну групу українських дітей.

Про це у Фейсбуці повідомила Уповноважена Верховної Ради з прав людин Людмила Денісова, передає Укрінформ.
"Днями до одного із благодійних фондів рф (м. Владимир) з території Донецької та Луганської областей було привезено групу українських підлітків 14-15 років. Наявна інформація, що батьків дітей було вбито рашистами під час війни. Родичів дітей працівникам фонду розшукувати заборонено", - написала Денісова.

Уповноважена ВР з прав людини наголосила, що країна-окупант грубо порушує норми статті 49 Женевської конвенції про захист цивільного населення під час війни, яка забороняє здійснювати примусове переселення або депортацію осіб з окупованої території та статті 38 Конвенції ООН про права дитини, якою встановлено обов’язок держав забезпечувати права дітей в умовах збройних конфліктів.
Денісова звернулася до Служби безпеки України, Товариства Червоного Хреста України та Українського національного центру розбудови миру сприяти у найшвидшому розшуку та поверненню дітей.
Також омбудсмен закликала до Комісії ООН з розслідування порушень прав людини під час військового вторгнення рф в Україну врахувати ці факти порушень рф прав дитини в Україні.
Як повідомлялося, Денісова раніше заявляла, що за інформацією з різних джерел, до рф примусово вивезено вже понад 121 тисячу українських дітей. Це як діти-сироти, так і ті, які мають батьків.