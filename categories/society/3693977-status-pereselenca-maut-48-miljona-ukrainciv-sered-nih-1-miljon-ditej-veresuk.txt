В Україні офіційно статус внутрішньо переміщених осіб (ВПО) мають 4,8 млн громадян, 1 мільйон з яких - діти.

Про це віцепрем'єр-міністр - міністр з питань реінтеграції тимчасово окупованих територій Ірина Верещук сказала в ефірі телемарафону «Єдині новини», передає Укрінформ.
«Станом на 10 квітня, 4,8 млн зареєстрованих внутрішньо переміщених осіб. Усього ж майже 7 млн. До речі, з цих 4,8 млн ми обліковуємо 1 млн 100 тис. людей з тих, хто став ВПО двічі. Тобто, люди виїхали із Донецької та Луганської областей, переселилися десь ближче та жили, наприклад, у Харкові чи десь на Донеччині, і зараз вдруге переїжджають», - сказала Верещук.
За її словами, поки що у влади немає можливості окремо виділили цю групу українців. «Має бути окрема державна програма. Я обов’язково ініціюю розробку такої програми, бо розумію, наскільки це важливо для людей», - додала віцепрем'єр-міністр.
Верещук зазначила, що отримання статусу ВПО не обов'язкове. Кожен має право сам вирішувати, чи потрібна йому така довідка.
Як повідомляв Укрінформ, Кабінет Міністрів 7 квітня схвалив Стратегію державної політики щодо внутрішнього переміщення на період до 2025 року, а також відповідний операційний план. Нею передбачена державна підтримка ВПО на всіх етапах – від евакуації, у процесі соціальної адаптації на новому місці й до моменту повернення до місця постійного проживання.