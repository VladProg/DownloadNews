У зв’язку зі змінами в реєстрації виробника вакцину Janssen було перейменовано в Jcovden, а вакцину Moderna - Spikevax. COVID-сертифікати, згенеровані до зміни назв, дійсні.

Про це повідомляє Міністерство охорони здоров'я, передає Укрінформ.
"З 29 липня 2022 року у зв’язку зі змінами в реєстрації виробника вакцину Janssen було перейменовано в Jcovden, а вакцина Moderna змінила назву на Spikevax. Якщо ваш COVID-сертифікат був згенерований до цієї зміни назв, він усе одно дійсний. Здійснювати повторну генерацію документа чи перевипускати його pdf-версію не потрібно. Усі раніше випущені сертифікати зберігають чинність", - йдеться у повідомленні.
Зокрема, навіть якщо на ампулі вакцини ви бачили одну з цих назв, а в COVID-сертифікаті – іншу, то відобразилась правильна змінена назва.
Зміни мають виключно юридичний характер, наголосили у МОЗ, і не впливають на якість, склад вакцин чи їхню дієвість.
Також вакцинованим українцям варто знати, що, якщо вони щепилися новою вакциною ComirnatyTM Tris/Sucrose, в COVID-сертифікаті все одно буде відображатися назва Comirnaty, оскільки це та ж вакцина, тільки в більш зручній формі транспортування та зберігання.
Наразі, як додали в міністерстві, в Україні доступні лише три вакцини проти COVID-19: Comirnaty від Pfizer, CoronVac та Jcovden від Johnson&Johnson. Зокрема, 100 тисяч останньої були завезені в Україну 4 серпня в межах міжнародної ініціативи COVAX. Вакцину вже розподілено та доставлено в 21 область та місто Київ.