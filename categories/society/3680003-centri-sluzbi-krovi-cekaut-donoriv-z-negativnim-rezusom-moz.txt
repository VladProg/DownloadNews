Міністерство охорони здоровʼя заявляє про важливість формування запасів крові резус-негативної належності.

Про це повідомляє МОЗ, передає Укрінформ.
"В умовах воєнного стану стале забезпечення донорською кров’ю та її компонентами є однією з умов обороноздатності країни та запорукою її національної безпеки. Проте серед українців, як і серед всього населення Європи, не більше ніж 14% мають кров резус-негативної належності. Відповідно і кількість донорів резус-негативного фенотипу - невисока. Водночас звертаємо увагу, що в критичних ситуаціях, у разі масивних крововтрат постраждалим із будь-яким фенотипом, як першу дозу можна застосовувати еритроцити або кров резус-негативної належності О (І) групи", - зазначають у МОЗ.
Як зауважили у міністерстві, у зв'язку з цим важливо сформувати сталі запаси компонентів крові усіх груп і резус-належності.
Щоб здати кров, необхідно зателефонувати до найближчого центру крові. Медики запропонують конкретний день і час, а також поінформують про підготовку до донорства.
Актуальні телефони центрів крові - за посиланням.
“Якщо ви живете далеко від центру крові, ви можете дізнатися, коли виїзна бригада, яка проводить забір крові, працюватиме саме у вашому регіоні”, - додали у МОЗ.
Бригада для забору крові також може виїхати до організованих колективів. Алгоритм, як організувати день донора на робочому місці, можна знайти тут.
Як повідомлялося, восени минулого року в Україні стартувала національна кампанія “Твоя кров може воювати. Стань донором!”.