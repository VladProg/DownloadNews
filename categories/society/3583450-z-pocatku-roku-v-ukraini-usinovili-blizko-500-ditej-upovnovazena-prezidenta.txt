В Україні впродовж цього року, незважаючи на воєнний стан, усиновлено 479 дітей, на обліку перебувають 1 252 кандидати в усиновлювачі.

Про це розповіла радниця-уповноважена Президента з прав дитини та дитячої реабілітації Дар'я Герасимчук в інтерв'ю Укрінформу.
"Сьогодні там, де є можливості, усиновлення відбувається. Маю сказати, що за період цього року, попри воєнний стан, усиновлено близько 500 дітей, а якщо бути точними, то станом на 31 серпня 479 дітей-сиріт та дітей, позбавлених батьківського піклування", - зазначила Герасимчук.
Водночас на обліку кандидатів в усиновлювачі дитини, за даними уповноваженої Глави держави, нині перебувають 1 252 особи, тоді як у першому кварталі цього року ця кількість становила 1 038.
Водночас Герасимчук наголосила, що усиновлення під час воєнного стану може здійснюватися винятково громадянами України, які знаходяться на території України, крім тимчасово окупованої, і дітей, які зараз є на території України.
Вона також нагадала, що тепер заявку на кандидатство в усиновлювачі можна подати через портал "Дія", підкресливши, що це жодним чином не спрощує процедуру усиновлення, а лише полегшує її певні етапи.
"Процедура усиновлення не спростилася, там просто немає чого спрощувати, не можна викинути чи замінити ні один із пунктів процесу, усе настільки викристалізувано, що змінам не підлягає. Але є можливість осучаснити, що ми і зробили, цифровізувавши процедуру усиновлення через портал “Дія”, - пояснила Герасимчук.
Як повідомлялося, 30 вересня в Україні щороку відзначається День усиновлення.