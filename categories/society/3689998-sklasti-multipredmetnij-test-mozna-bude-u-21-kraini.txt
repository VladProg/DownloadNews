Понад 20 країн підтвердили проведення основної сесії українського національного мультипредметного тесту (НМТ).

Про це повідомляє Міністерство освіти та науки, передає Укрінформ.
"Підтверджено домовленості щодо проведення основної сесії НМТ у таких країнах: Австрія, Азербайджан, Болгарія, Велика Британія, Данія, Естонія, Ірландія, Іспанія, Італія, Канада, Латвія, Литва, Німеччина, Польща, Португалія, Румунія, США, Фінляндія, Франція, Чехія і Швеція. Під час додаткової сесії учасники зможуть скласти НМТ в Іспанії, Італії, Німеччині, Польщі та Чехії", - йдеться у повідомленні.
Зазначається, що перемовини з окремими закордонними установами/організаціями, зокрема з тими, що розташовані у Великій Британії, Грузії, Молдові, Нідерландах, Польщі, Хорватії, Швейцарії, ще тривають.
Під час реєстрації з 3 квітня до 3 травня включно вступники, які планують складати тестування за кордоном, матимуть змогу вибрати із наданого переліку найзручніший для доїзду населений пункт.
Якщо з’явиться більш зручна для учасника локація, до 7 травня включно можна змінити реєстраційні дані й вибрати ближчий до місцеперебування населений пункт. Про нові локації буде повідомлено на сайті УЦОЯО.
У МОН наголошують, що за кордоном існує обмеження щодо кількості учасників, які можуть проходити оцінювання, тож варто не зволікати з вибором і реєструватися, доки є місця. Деякі локації будуть доступні тільки в межах додаткової сесії НМТ.
НМТ за кордоном буде проведено таким же чином, як і в Україні: у спеціально обладнаних тимчасових екзаменаційних центрах, де з учасниками працюватимуть українськомовні педагоги, навчені українськими експертами. Тобто вступні випробування традиційно відбуватимуться на засадах прозорості та справедливості ー незалежно від того, де саме учасники їх складатимуть.
Як повідомляв Укрінформ, МОН затвердило календарний план організації та проведення у 2023 році національного мультипредметного тесту. Тестування проходитиме у дві сесії: основна: 5 червня – 23 червня; додаткова: 11–24 липня.
Реєстрація для участі в НМТ розпочнеться 3 квітня і триватиме до 3 травня.