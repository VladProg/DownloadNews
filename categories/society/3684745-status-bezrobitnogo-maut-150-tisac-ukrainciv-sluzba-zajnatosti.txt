На 1 березня 2023 року в Україні статус безробітного мали 150 тис. осіб, з них 106,7 тис. – жінки.

Як передає Укрінформ, про це повідомляє Державна служба зайнятості України.
«Станом на 1 березня 2023 року мали статус безробітного 150 тис. осіб. У загальній кількості зареєстрованих безробітних чоловіки становили – 43,3 тис. осіб (або 29%), жінки – 106,7 тис. осіб (або 71%)», - йдеться в повідомленні.
За даними Служби зайнятості, найбільше безробітних зареєстровано серед населення віком від 35 до 44 та від 45 до 55 років – по 29%.
43% зареєстрованих мають вищу освіту, 36% - професійно-технічну, 21% - загальну середню.
За видами економічної діяльності найбільше безробітних зафіксовано серед представників сфери торгівлі – 21%. Ще по 16% - у переробній промисловості та у сільському, лісовому та рибному господарстві.
У Держслужбі повідомляють, що станом на 1 березня 2023 року кількість зареєстрованих вакансій становила 28,9 тис. од., що на 46% менше, ніж на 1 березня 2022 року (53 тис. од.).
У середньому по Україні на одне робоче місце претендували 5 зареєстрованих безробітних (роком раніше – 6 осіб).
Як повідомлялося, станом на кінець 2022 року в Україні налічується 8,6 млн найманих працівників. Це на 1,2 млн менше, ніж у 2021-му.