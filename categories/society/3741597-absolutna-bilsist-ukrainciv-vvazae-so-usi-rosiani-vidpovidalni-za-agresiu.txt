Абсолютна більшість українців вважає, що усі росіяни відповідальні за агресію проти України.

Про це свідчать результати опитування, проведеного Фондом «Демократичні ініціативи» імені Ілька Кучеріва спільно з Центром політичної соціології протягом 5–15 червня 2023 року, передає Укрінформ.
Так, згідно з результатами опитування, 78% респондентів поділяють думку про те, що всі росіяни відповідальні за агресію проти України. Найбільше незгодних із таким твердженням серед тих, хто проживає у південних областях (30%), вважають російську мову рідною (37%) або використовують переважно російську як мову спілкування вдома (32%). Втім навіть серед російськомовних абсолютна більшість покладає відповідальність за початок війни на російський народ.

Опитування також показало, що українське суспільство демонструє високий рівень підтримки колективних форм покарання росіян за воєнні злочини. Так, зокрема, лише 21% опитаних вважає, що покараними мають бути безпосередні виконавці та співучасники цих злочинів. 37% респондентів наполягають на тому, що покараним має бути керівництво Росії, військове командування та керівництво військових компаній на кшталт «Вагнера». Ще 36% вважають, що покараними мають бути всі росіяни.
Загалом, згідно з опитуванням, більшість українців (57%) хоче бачити покараними всіх, хто мав прямий стосунок до планування, схвалення, організації та скоєння воєнних злочинів.

При цьому значна частка громадян (36%) поділяє найрадикальніший підхід до покарання Росії. Найбільше радикально налаштованих у цьому питанні громадян проживає у центральних (40%) та південних (39%) областях.
Попри масовий та безжальний характер скоєних росіянами воєнних злочинів більшість українців (68%) вважають, що переслідування і покарання злочинців має відбуватися у рамках національного та міжнародного права. Водночас кожен четвертий респондент переконаний у тому, що таких злочинців варто карати у позасудовий спосіб. Найбільша частка опитаних, які виступають за покарання російських воєнних злочинців без суду, проживає у центральних (34%) та східних областях (25%), а найменше таких (11%) – на півдні України.

Майже 16% опитаних українців по всій країні заявили, що були свідками воєнних злочинів, скоєних росіянами, ще 5% заявили, що можливо були свідками таких дій. Це насамперед респонденти, які станом на початок вторгнення проживали у Донецькій та Луганській областях (53%), Запорізькій (73%), Херсонській (80%), Миколаївській (34%), Харківській (26%), Чернігівській (21%), Київській і Вінницькій (по 19%), Дніпровській (17%) та Сумській (15%) областях.
Водночас відповідаючи на запитання про готовність брати участь у якості свідка у слідчих діях та міжнародних судових процесах, лише половина (50%) серед самоідентифікованих свідків відповіла ствердно. Ще 28% опитаних свідків погодилася взяти участь лише за певних умов.
Опитування було проведене методом face-to-face Фондом «Демократичні ініціативи» імені Ілька Кучеріва спільно з Центром політичної соціології протягом 5–15 червня 2023 року.
Загалом був опитаний 2001 респондент віком від 18 років у Вінницькій, Волинській, Дніпропетровській, Житомирській, Закарпатській, Запорізькій, Івано-Франківській, Київській, Кіровоградській, Львівській, Миколаївській, Одеській, Полтавській, Рівненській, Сумській, Тернопільській, Харківській, Херсонській, Хмельницькій, Черкаській, Чернігівській, Чернівецькій областях та місті Києві (у Запорізькій, Харківській та Херсонській областях – лише на тих територіях, що контролюються Україною й де не ведуться бойові дії).
Максимальна випадкова похибка вибірки не перевищує 2,3%.