Служба безпеки України заблокувала ще 14 схем ухилення українських громадян від мобілізації в умовах війни.

Як передає Укрінформ, про це СБУ повідомляє у Телеграмі.
У результаті слідчо-оперативних дій повідомили про підозру 34 організаторам незаконної діяльності.
«Вони пропонували військовозобов’язаним виїхати за кордон на підставі фіктивних документів або в обхід контрольно-пропускних пунктів», - ідеться в повідомленні.
Вартість таких «послуг» становила від 2 до 13,5 тис. доларів. Сума залежала від регіону проживання «клієнта» і терміновості втечі.

Так у Запоріжжі співробітники внутрішньої безпеки СБУ викрили злочинне угруповання, яке спеціалізувалось на незаконному оформленні групи інвалідності для чоловіків призовного віку.
Серед підозрюваних - лікар місцевої приватної клініки і троє його спільників.
На Вінниччині викрили п’ятьох жителів обласного центру, які фальсифікували довідки військово-лікарської комісії, тимчасові посвідчення військовозобов’язаних та інші документи.
Для цього вони використовували підроблені печатки і штампи різних держустанов та приватних організацій.
У Дніпрі затримали трьох жителів міста, які допомагали ухилянтам отримати фальшиві медичні довідки щодо непридатності до військової служби.
У Кіровоградській області правоохоронці нейтралізували злочинну діяльність представників одного з місцевих благодійних фондів. Вони пропонували військовозобов’язаним виїхати в країни ЄС «під маскою» водіїв гуманітарних перевезень.
Для цього зловмисники вносили недостовірні відомості до електронної системи «Шлях».
Крім того, ще 10 фактів переправлення ухилянтів за кордон викрили співробітники військової контррозвідки СБУ. Ці схеми діяли у Волинській, Закарпатській, Одеській та Чернівецькій областях.
Наразі фігурантам повідомили про підозру за ст. 332 Кримінального кодексу України (незаконне переправлення осіб через державний кордон України).
Тривають розслідування для притягнення винних до відповідальності.
Як повідомляв Укрінформ, у березні оперативні співробітники Львівського прикордонного загону викрили зловмисників, які організували схему з незаконного виїзду за кордон військовозобов’язаних чоловіків.