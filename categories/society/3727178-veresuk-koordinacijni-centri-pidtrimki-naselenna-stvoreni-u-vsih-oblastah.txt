Координаційні центри підтримки цивільного населення вже створені у всіх областях України.

Про це віцепрем'єр-міністр - міністр з питань реінтеграції тимчасово окупованих територій Ірина Верещук повідомила в інтерв’ю Укрінформу.
«Координаційні центри вже створені у всіх областях. Вони починають роботу та налаштовують процеси. Їхнє завдання – надавати підтримку та супровід населенню, постраждалому внаслідок війни. Їхні напрями роботи – це ветерани, родини військовослужбовців, діти, внутрішні переселенці, особи з інвалідністю, люди старшого віку», - сказала Верещук.
За її словами, їхня організаційна інфраструктура включатиме координаційні центри при обласних військових адміністраціях та центри життєстійкості в територіальних громадах. Люди звертатимуться на гарячі лінії або в центри життєстійкості в громадах.
Місія координаційних центрів та їхніх центрів життєстійкості на місцях полягає у наданні комплексної підтримки: психологічна підтримка, правова допомога, гуманітарне реагування, медична допомога, житлові питання, соціальний захист.
«Координаційні центри матимуть доступ до центральної та місцевої влади, міжнародних гуманітарних організацій, волонтерських та благодійних груп. Завдання працівників координаційних центрів та центрів життєстійкості полягатиме в тому, щоб допомогти людині за рахунок ефективної координації відповідних ресурсів, послуг та адміністративного впливу», - підкреслила віцепрем’єр.
Як повідомляв Укрінформ, на початку травня Кабмін ухвалив постанову «Про Координаційні центри підтримки цивільного населення».