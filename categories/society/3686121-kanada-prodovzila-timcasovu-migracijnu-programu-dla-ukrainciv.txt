Канада на пів року продовжила дію Канадсько-українського дозволу на екстрені поїздки (CUAET), що дає право українцям на термінове отримання трирічного дозволу на роботу й проживання в Канаді, а також фінансову допомогу та тимчасове безкоштовне поселення.

Як повідомляє кореспондент Укрінформу, про це в Оттаві оголосив міністр імміграції Канади Шон Фрейзер.
“Ми оголошуємо про продовження програми CUAET, аби українці та їх родичі й надалі мали безпечний та швидкий спосіб приїхати до Канади. Зокрема, ми подовжуємо термін, до якого українці можуть подати заявку на цю програму, до 15 липня”, - сказав Фрейзер.
Він додав, що українці, заявки яких будуть затверджені, матимуть час аж до 31 березня наступного року, аби приїхати до Канади й досі мати право на отримання державної підтримки. “Ми продовжимо підтримувати українців після прибуття протягом їх переходу до нового життя в Канаді, навіть якщо вони будуть тут тимчасово”, - зазначив міністр.
Йдеться про тимчасове житло, доступне усім новоприбулим українцям протягом перших двох тижнів, а також одноразову фінансову допомогу від федерального уряду. Українці також ще рік матимуть доступ до безкоштовних мовних курсів, допомоги із працевлаштування та інших федеральних програм підтримки новоприбулих.
Зауважимо, що програма CUAET була оголошена на початку березня минулого року. Термін її дії збігав 31 березня 2023-го року.
Як повідомлялося, з часу оголошення програми CUAET, Канада отримала майже мільйон заявок від українців, з яких понад 600 тисяч було затверджено. Водночас від початку минулого року до Канади прибуло менше 200 тисяч українців, з яких не всі були біженцями, оскільки до статистики вносяться усі власники українських паспортів, незалежно від їх міграційного статусу в Канаді.
Українці, які тікають від війни, можуть безкоштовно долетіти до Канади й по прибуттю два тижні проживати у готелі. Вони також можуть отримати разову виплату від федерального уряд та щомісячну фінансову допомогу від уряду провінції, у якій зупиняться.
Фото: Голос Америки