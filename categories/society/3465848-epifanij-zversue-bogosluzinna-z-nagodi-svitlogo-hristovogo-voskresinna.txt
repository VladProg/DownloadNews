Предстоятель Православної церкви України, митрополит Київський і всієї України Епіфаній звершує у кафедральному Свято-Михайлівському Золотоверхому соборі урочисте богослужіння з нагоди світлого Христового Воскресіння.

Про це повідомляє кореспондент Укрінформу.
«Попри біль і страждання, руйнування й горе, які принесла в наш дім війна, ніщо не може відібрати ту спільну радість, яку серед темряви нічної та на світанку нового дня нової України приносить нам сьогодні Воскресіння Христове. Від серця до серця ділімося цією радістю, примножимо її, сповіщаючи про велику перемогу над гріхом, злом і смертю, адже воістину Христос воскрес!» - написав Епіфаній у Фейсбуці.
ПЦУ на своїй сторінці закликала усіх українців доєднатися до Пасхального Богослужіння, яке очолює Епіфаній.
Митрополит Київський і всієї України Епіфаній 23 квітня звершив у кафедральному Свято-Михайлівському Золотоверхому соборі освячення великодніх пасок та продуктових наборів.
Як відомо, у неділю, 24 квітня, у християн східного обряду - свято Воскресіння Хрестового. Вже багато релігійних громад з благословіння своїх очільників ухвалили рішення про перенесення Великодніх богослужінь на вечірній, ранковий або денний час.