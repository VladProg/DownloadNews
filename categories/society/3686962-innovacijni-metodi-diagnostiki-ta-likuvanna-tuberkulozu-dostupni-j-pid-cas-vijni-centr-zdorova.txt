Попри повномасштабне вторгнення, Україна продовжує впроваджувати світові стандарти з діагностики та лікування туберкульозу.

На цьому наголосила завідувачка відділу управління та протидії туберкульозу Центру громадського здоров’я Яна Терлеєва під час пресконференції до Всесвітнього дня боротьби з туберкульозом, що відбулася в Медіацентрі Україна - Укрінформ.
"Сьогодні одним із вагомих досягнень є новий стандарт для боротьби з туберкульозом - Наказ № 106. Згідно з ним, ми відмовилися від мікроскопії мокротиння як недостатньо ефективного методу і перейшли на діагностику туберкульозу завдяки молекулярним генетичним системам. Наразі в Україні їх понад 327: будь-який хворий може поруч із собою знайти заклад із такою системою і безкоштовно пройти діагностику", - зазначила вона.

Терлеєва підкреслила, що покращилося виявлення туберкульозу у дітей. За її словами, наразі біоматеріал досліджується на системах GeneXpert - неінвазивним, швидким та безболісним методом.
Водночас для боротьби з лікарсько-стійким туберкульозом торік упровадили режими лікування в умовах операційного дослідження BPaL із третім новим протитуберкульозним препаратом - претоманідом, розробленим за останні 50 років.
"Цей режим лікування є спасінням, адже пацієнти з найважчими формами захворювання можуть лікуватися шість місяців. Кілька років тому це тривало принаймні рік-півтора і навіть більше", - зауважила Терлеєва.
Вона додала, що для людей із чутливим туберкульозом також з'явилася можливість лікуватися чотири місяці замість традиційних шести.
За словами фахівця, нові стандарти також передбачають амбулаторне, децентралізоване, людиноорієнтоване лікування. Це означає, що, зокрема, діти зможуть відвідувати школи й дитячі садки.
Як повідомлялося, заступник міністра охорони здоров'я - головний державний санітарний лікар Ігор Кузін зазначив, що в Україні через війну та пріоритети виживання до 20% населення не звертаються із можливими симптомами туберкульозу до сімейних лікарів.