Росіянину, так званому «старшому оперуповноваженому управління міністерства внутрішніх справ ЛНР», який під час тимчасового захоплення Вовчанська Харківської області у 2022 році катував і знущався з мирного жителя, заочно повідомили про підозру.

Як передає Укрінформ, про це повідомляє Офіс генерального прокурора.
За процесуального керівництва Офісу генпрокурора повідомлено про підозру громадянину Російської Федерації, який вчиняв жорстоке поводження із цивільним населенням під час тимчасового захоплення Вовчанська Харківської області у 2022 році. Йому інкримінують порушення законів і звичаїв війни (ч. 1 ст. 28, ч. 1 ст. 438 Кримінального кодексу України).
За даними слідства, з 5 червня по 10 вересня 2022 року так званий «старший оперуповноважений управління по боротьбі з незаконним обігом наркотиків міністерства внутрішніх справ ЛНР» спільно і іншими представниками Збройних сил та НЗФ РФ знущалися з цивільного.
Вони свавільно затримали на території власного домоволодіння потерпілого і доставили його на територію ПрАТ «Вовчанський агрегатний завод».
Користуючись беззахисним станом затриманого, підозрюваний допитував його, застосовуючи електричний струм. Метою знущань було отримання інформації про місце перебування родича потерпілого.
Після електричного струму так званий «оперуповноважений» бив цивільного спецзасобом – гумовим кийком. Він завдавав чоловіку численні удари по ногах.
Також принижував його, проявляючи дискримінацію та упередженість до української нації. При цьому використовував нецензурну лайку.
Як повідомляв Укрінформ, прокуратура спрямувала до суду обвинувачення стосовно полковника Росгвардії та трьох його підлеглих, які знущалися з цивільного населення під час тимчасового захоплення Херсона.
Фото: RFE/RL