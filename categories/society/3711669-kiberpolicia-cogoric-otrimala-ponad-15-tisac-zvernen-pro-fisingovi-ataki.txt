Департамент кіберполіції НПУ за п’ять місяців цього року отримав понад 15 тисяч звернень від громадян, постраждалих від фішингових атак.

Про це повідомив головний інспектор Департаменту кіберполіції Роман Сочка на пресконференції «Баланс безпеки – як захистити українських користувачів інтернету від фішингових атак?» у Медіацентрі Україна - Укрінформ.
«Від фішингових атак страждають громадяни не лише фінансово, від цих атак, у тому числі страждають їхні персональні дані. Крім того, страждають органи державної влади, бо спецслужби країни-агресора отримують їхні дані, використовуючи фішингові атаки, і це дійсно питання нацбезпеки. Що стосується наслідків для звичайних громадян, то на сьогодні за 5 місяців ми отримали понад 15 тисяч звернень щодо потерпілих від цих атак, і сума матеріальних збитків становить мільйони гривень», - сказав він.

Сочка висловив думку, що фільтрація фішингових сайтів має здійснюватися в найкоротші терміни, «оскільки ми не можемо чекати, поки зареєструється кримінальне впровадження, поки слідчий суддя дасть ухвалу суду на блокування ресурсу, поки інтернет-провайдер заблокує той чи інший ресурс». Він уточнив, що насамперед ідеться не про блокування, а про фільтрацію ресурсів, які вважаються фішинговими.
Представник кіберполіції навів приклад: коли Інтерпол у Європі формує базу даних таких сайтів і відправляє інтернет-провайдерам, їх блокують у найкоротші терміни.

«У мене був досвід з нашими інтернет-провайдерами. Ми надсилали їм подібну інформацію. І блокування відбувалось не досить швидко. Тому такий механізм, який існує на цей час, фільтрації фішингових сайтів, я вважаю неефективним», - заявив Сочка.
Також він пояснив, що у разі, якщо особа постраждала від фішингових атак, їй необхідно зайти на сайт кібербезпеки і заповнити відповідну анкету.
Нагадаємо, фішингова атака – це спроба отримання важливих даних, які можуть бути продані або використані для зловмисних цілей, зокрема вимагання чи викрадення грошей.
Фото: МВС