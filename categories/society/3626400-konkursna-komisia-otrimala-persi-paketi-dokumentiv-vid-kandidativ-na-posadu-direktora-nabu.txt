Комісія з проведення конкурсу на посаду директора Національного антикорупційного бюро отримала перші повні пакети документів від кандидатів.

Про це повідомив голова комісії Микола Кучерявенко, передає Укрінформ.
Водночас Кучерявенко нагадав, що документи комісія приймає до 6 грудня, і закликав потенційних кандидатів не відкладати їх подання на останній день з огляду на ситуацію з електропостачанням та зв'язком.

Він також запевнив, що члени конкурсної комісії забезпечать чесний, прозорий та своєчасний конкурсний відбір.
"Спільними зусиллями ми зможемо досягти того, щоби достойний фахівець став на передовій боротьби з корупцією", - переконаний голова комісії.
Як повідомлялося, раніше НАБУ очолював Артем Ситник. Уряд 12 квітня проголосував за звільнення Ситника у зв’язку із закінченням семирічної каденції.