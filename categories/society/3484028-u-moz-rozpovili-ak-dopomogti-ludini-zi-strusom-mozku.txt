Міністерство охорони здоров'я (МОЗ) оприлюднило інструкцію з порадами, як виявити струс мозку і що робити в такому разі.

Про це МОЗ повідомило в Телеграмі, передає Укрінформ.
Як пояснили у міністерстві, струс головного мозку — різновид черепно-мозкової травми, що спричиняється ударом або різким рухом (наприклад, під час падіння або ДТП). При цьому головний мозок сильно струшується, і м’які тканини за інерцією вдаряються у внутрішні склепіння черепної коробки.

Перші симптоми струсу мозку: втрата свідомості після травми голови; короткострокова втрата пам'яті; порушення зору; дзвін або шум у вухах, порушення слуху; головний біль; затримка у відповіді на запитання.

У такому разі необхідно: якщо людина в свідомості та скаржиться на головний біль - дати парацетамол; якщо дихає, забезпечити стабільне бокове положення, викликати швидку допомогу; якщо не дихає - розпочати серцево-легеневу реанімацію.

Якщо спостерігаються проблеми зі слухом чи зором, з вух або носа витікає прозора речовина, синці за вухами чи під очима, судоми, оніміння, розлади руху, рани чи вм'ятини на голові - терміново викликайте швидку допомогу(103).
Як повідомляв Укрінформ, у МОЗ дали поради, що необхідно зробити у випадку укусу кліща.