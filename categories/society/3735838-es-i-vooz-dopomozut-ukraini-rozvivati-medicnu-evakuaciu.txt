Європейський Союз та Всесвітня організація охорони здоров'я розпочали проєкт, спрямований на допомогу Україні уу поліпшенні медичної евакуації.

Про це повідомляє Представництво ЄС в Україні, передає Укрінформ.
Як зазначається, у Європейському регіональному бюро ВООЗ у Копенгагені відбувся запуск 18-місячного проєкту «Зміцнення системи підзвітності Міністерства охорони здоров'я України стосовно систем та послуг медичної евакуації та репатріації», що фінансується Службою зовнішньополітичних інструментів ЄС (FPI).
«Проєкт допоможе Міністерству охорони здоров'я України у розвитку та формалізації процедур Спеціального підрозділу з координації медичної евакуації, зокрема, нових зусиль, спрямованих на організацію безпечного повернення пацієнтів, які завершили фазу невідкладного лікування за кордоном і бажають продовжити реабілітацію в рідній країні», - зауважили у представництві.
Наголошується, що новий проєкт надаватиме технічну та ресурсну підтримку Україні. Особливу увагу буде приділено таким вузькоспеціалізованим темам, як допомога при опіках, мультидисциплінарна хірургічна допомога при бойових травмах, а також перевезення та реабілітація пацієнтів у критичному стані, що сприятиме зміцненню систем та шляхів надання травматологічної допомоги.
Медичні працівники в Україні також братимуть участь у тренінгах, де будуть застосовані такі підходи до навчання, як «пліч-о-пліч» та «біля ліжка хворого», що посилить здатність лікарів вести складні медичні випадки в Україні.
Як повідомляв Укрінформ, від початку повномасштабної війни до клінік Євросоюзу на лікування та реабілітацію вдалося евакуювати понад 3900 українців.