У Офісі генпрокурора розраховують, що Офіс прокурора Міжнародного кримінального суду візьметься за справи щодо примусової депортації українців.

Про це у колонці для “Української правди” поінформувала генеральний прокурор України Ірина Венедіктова, передає Укрінформ.
“Ми дуже сподіваємося, що Офіс прокурора МКС допоможе Україні із найскладнішими розслідуваннями без доступу до територій вчинення чи потерпілих. Зокрема, ми розраховуємо, що він також візьметься за справи щодо депортації. Величезний масив злочинів зі знищеними слідами і заблокованим доступом – приклад Маріуполя, який ми також очікуємо розслідувати за підтримки колег із Гааги”, - поінформувала Венедіктова.
Вона також розповіла про те, як ОГП ділитиме справи щодо воєнних злочинів рф в Україні із Офісом прокурора МКС.
“Передусім, мушу вкотре зауважити, основний масив розслідувань, безумовно, лягає на плечі національної системи правосуддя. Це наша земля, на ній ми маємо законну владу, і наш обов’язок - відстояти правду та покарати винних у пам'ять про жертв і заради збереження держави”, - заявила очільниця ОГП.
Генпрокурор зазначила, що також важливо пам’ятати, що розслідування прокурора МКС Каріма Хана – абсолютно незалежне, але Україна може і буде йому сприяти.
“Це наша можливість допомогти притягнути росіян за злочини проти людяності, відповідальність за які просто наразі не передбачена у нашому кримінальному законодавстві. Тому ті злочини, які дозволятимуть довести Офісу прокурора МКС систематичність і масштабність порушень російськими військами міжнародного гуманітарного права, стануть предметом його розгляду”, - поінформувала Венедіктова.
Вона нагадала, що МКС створений для притягнення осіб до персональної відповідальності за основні міжнародні злочини, попри їхній статус, займану посаду чи імунітет.
При цьому чиновниця уточнила, що будь-якому національному правосуддю в світі не можна притягувати до відповідальності чинних президентів, прем’єрів та міністрів закордонних справ – ні своїх, ні чужих.
“Для Міжнародного кримінального суду цих бар’єрів немає. Тому справи і докази, що вибудують ланцюг командування і вестимуть до “великої риби”, на яку мітить Офіс прокурора Міжнародного кримінального суду – теж в їх компетенції і з нашою всебічною допомогою”, - зазначила посадовець.
Основоположний принцип роботи МКС — це принцип комплементарності. За її словами, він, по суті, має не замінювати, а доповнювати національну систему.
“Прокурор МКС Карім Хан часто підкреслює, що зараз настав час, коли нам потрібно мобілізувати закон і відправити його в бій на боці людства для збереження та захисту людей та їхніх прав. І я сподіваюся, що нам вдасться отримати відчутні спільні результати мобілізації проти цих злочинів та їх виконавців”, - зазначила генпрокурор.
Як повідомлялося, 23 червня Венедіктова заявила, що українські правоохоронці мають так звану дорожню карту, відповідно до якої сторони розподіляють, які вони братимуть справи для розслідування щодо воєнних злочинів рф в Україні.