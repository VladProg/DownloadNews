Міністерство фінансів розробило інтерактивну аналітичну панель, що дозволить проаналізувати інформацію щодо граничної, фактичної чисельності працівників у державних органах, зокрема в органах судової влади та місцевих державних адміністраціях.

Як передає Укрінформ, про це повідомляє пресслужба Мінфіну.
Цей інструмент дозволяє побачити відповідну інформацію як за окремими групами, так і в розрізі окремих органів.
«В умовах воєнного стану для відбудови країни нам необхідна професійна державна служба, яка є основою ефективного державного управління. Тому для визначення актуальних функцій органів влади та підвищення ефективності державного управління Національне агентство з питань державної служби провело функціональний аудит. Адже питання оптимізації державної служби та функціональне її обстеження нині є важливим для уряду, а посилення кадрового потенціалу – необхідним для розвитку України та створення сильної адміністративної спроможності у воєнний період», ‒ прокоментував заступник міністра фінансів Роман Єрмоличев.
За його словами, першим кроком для підвищення ефективності державної служби є створення системи інтегрованого моніторингу якості служби, яка буде охоплювати всі стадії виконання державних функцій. Ця система повинна передбачати проведення експертних оцінок і здійснюватися за програмами якості держслужби, визначеними національними стандартами.
Як повідомлялося, за оперативними даними, станом на 1 січня 2023 року в 109 органах державної влади фактично працює 175,8 тис. осіб. Протягом 2022 року фактична чисельність працівників цих органів знизилася на 9,6 тис. осіб.
Загалом у органах державної влади станом на початок 2023 року функціонує Секретаріат КМУ та 18 міністерств, 20 служб, 15 агентств, 4 інспекції, 4 комісії, 8 інших державних органів, чисельність яких встановлюється урядом, а також 9 державних органів, чисельність яких не встановлюється Кабміном, 24 місцеві державні адміністрації та 6 органів судової влади.