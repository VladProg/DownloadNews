Міністерство з питань реінтеграції тимчасово окупованих територій України запустило чатбот Minre_1548_Help_Bot для звернень українців, які потребують евакуації чи гуманітарної допомоги.

Як передає Укрінформ, про це повідомляє Мінреінтеграції
Чатботом також зможуть скористатися примусово депортовані до рф або інших країн громадяни України, які хочуть повернутись на Батьківщину. Чатбот доступний у Телеграмі.
Мінреінтеграції також продовжує координувати евакуацію населення з територій, де ведуться бойові дії, тимчасово захоплених та звільнених територій.
Гаряча лінія відомства з кризових питань 15-48 працює у режимі 24/7. Також можна звернутися через мобільні застосунки WhatsUpp/Telegram/Viber за номером +38(096)0788433.
Як повідомляв Укрінформ, під час евакуації з Донецької області та інших небезпечних напрямків у безпечні регіони вдалося вивезти вже близько 82 тисяч українців, передусім жінок, дітей та людей похилого віку.