Міністерство закордонних справ України веде перемовини з посольством Швейцарії у рф про надання консульських послуг у росії українцям, які втратили документи.

Про це повідомив під час телемарафону Уповноважений Верховної Ради з прав людини Дмитро Лубінець, передає кореспондент Укрінформу.
“Я знаю, що Міністерство закордонних справ веде розмови з посольством Швейцарії, щоб вони на території російської федерації робили консульські послуги для наших громадян, які втратили документи через те, що їх просто забрали представники російської влади”, - сказав він.
За словами Лубінця, офіс омбудсмена звертається до українських судів в інтересах українських громадян для відновлення втрачених під час евакуації до росії документів. У подальшому через посольство Швейцарії ці документи планують передавати українцям, аби вони виїхали з росії у Європу, розповів Лубінець.
Як повідомлялося, Україна у день повномасштабного вторгнення рф 24 лютого оголосила про розрив дипломатичних відносин із росією.