Загальнонаціональна цифрова багатоканальна телемережа MX-7 покриває території України на 92%, до кінця року Україна буде покрита телевізійним цифровим сигналом на 96%.

Про це в інтерв'ю Укрінформу повідомив т.в.о міністра культури та інформаційної політики України Ростислав Карандєєв.
“Ми переходимо на запропонований у пакеті цифрового мовлення формат MX-7 у метровому діапазоні. Тобто мова про телевізійний ефір. Ми сьогодні вже маємо результат покриття території України на 92%. До кінця року Україна буде покрита телевізійним цифровим сигналом на 96%”, - сказав Карандєєв.
Він зазначив, що йдеться про території, підконтрольні Україні.
Т.в.о міністра культури та інформаційної політики нагадав, що до впровадження нового стандарту територія України була покрита сигналом лише на 72%.
Карандєєв зауважив, що щодо окупованих територій, там поруч потрібно ставити телевежі, а це високий ризик.
“І так телевежі у наближеній до бойових дій зоні або неподалік російського кордону зазнають постійних артилерійських уражень, і ми маємо їх відновлювати. Ну, або ж знаходити інші варіанти донесення інформації. Ця робота ведеться, тому що громадяни України мають право на отримання інформації незалежно від місця проживання”, - підкреслив т.в.о міністра культури та інформаційної політики.
Він зауважив, що сьогодні працює супутникове розповсюдження сигналу й інтернет.
“Звісно, супутникові антени — це дорого і складно. Окупанти контролюють сигнал з яких супутників приймають ці антени. Але через інтернет можна дивитися все, тому люди використовують цей інструмент”, - додав Карандєєв.
Як повідомлялось, Кабінет міністрів іще в серпні 2021 року затвердив Програму підвищення обороноздатності та безпеки держави в частині матеріально-технічного забезпечення побудови оператором Концерну радіомовлення, радіозв’язку та телебачення загальнонаціональної цифрової багатоканальної телемережі MX-7.
Для будівництва мережі Концерн РРТ залучив кредит під гарантії уряду. Монтаж першого передавача розпочався 20 січня 2022 року.