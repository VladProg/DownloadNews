Уповноважений із захисту державної мови Тарас Кремінь закликав місцеві органи влади в Україні розширювати мережу безкоштовних курсів вивчення державної мови.

Про це він сказав під час брифінгу в Медіацентрі Україна — Укрінформ.
"Сьогодні недостатня увага місцевої влади до створення і розширення мережі курсів з вивчення української мови на безоплатній основі. Це стосується і задоволення освітніх прав громадян України внутрішньо переміщених осіб та тих громадян, які раніше не мали можливості споживати якісний україномовний продукт", - сказав Кремінь.
Він додав, що повномасштабне вторгнення росії в Україну активізувало питання захисту, збереження та популяризації української мови. Наразі в регіонах безкоштовних курсів з вивчення державної мови є близько 100, але ще не в усіх областях, підконтрольних українській владі.
"Таких курсів майже немає на півдні, у столиці, там, де немає місцевих програм сприяння опануванню української мови як державної...Важливо, щоб на фоні місцевих програм була затверджена Державна програма сприяння опануванню української мови", - сказав Кремінь.
У цьому контексті за даними соцопитування, яке презентував голова Державної служби якості освіти України Руслан Гурак, 73% опитаних учнів та 80% батьків мають бажання вдосконалювати свої знання української мови. Також за даними опитування 89% вчителів та 76% батьків вважають за необхідне створювати та розвивати безкоштовні курси з вивчення української мови.
Гурак також повідомив, що дослідження провели за спільною ініціативою з Уповноваженим із захисту державної мови. Дослідження провели шляхом онлайн-анкетування, в якому взяли участь батьки, учні шкіл та вчителі.
Участь в опитуванні взяли представники шкіл практично на всій території України, крім Луганської, Донецької та Херсонської областей. Загалом було опитано 58 228 респондентів.