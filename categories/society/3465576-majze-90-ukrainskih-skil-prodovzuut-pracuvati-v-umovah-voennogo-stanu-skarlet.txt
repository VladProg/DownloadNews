Навчання продовжується у 12 тисячах закладах загальної середньої освіти, що складає 90% від всієї кількості працюючих до початку повномасштабного російського вторгнення.

Про це повідомив міністр освіти і науки Сергій Шкарлет, передає Укрінформ із посиланням на пресслужбу МОН.
«Освітній процес продовжується у 12 тисячі закладах загальної середньої освіти, тобто майже 90% від загальної кількості працюючих до початку повномасштабного російського вторгнення шкіл», - розповів український міністр.
За його словами, внаслідок бойових дій зруйновано близько тисячі українських ЗЗСО, а понад 450 знаходяться на тимчасово окупованій території. В результаті цього 81 тисяч школярів, які були змушені покинути свої домівки, продовжили навчання в інших регіонах.
Крім того, попри російську агресію, в Україні продовжують працювати 2,5 тис. дитячих садків, використовуючи в роботі з дітьми та батьками елементи дистанційного навчання.
«Це дуже важливий внесок у економіку, адже функціонування закладів дошкільної освіти надають батькам можливість працювати та платити податки», - додав Сергій Шкарлет.
Як повідомлялось, Офіс генпрокурора зафіксував вісім випадків втягнення російською федерацією українських дітей у війну проти нашої держави.