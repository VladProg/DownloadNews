Уряд у проєкт держбюджету на 2024 вже закладає нову систему оплати праці державних службовців на основі класифікації посад.

Про це міністр Кабінет міністрів Олег Немчінов сказав в ефірі телемарафону «Єдині новини», передає Укрінформ.
«Ми розраховуємо, що це запрацює із 1 січня. У проєкті Державного бюджету на 2024 рік вже передбачили цю грейдову систему», - сказав Немчінов.

Відео: телемарафон «Єдині новини»
Він зазначив, що нині структура оплати праці складається з мізерного посадового окладу і низки надбавок, нарахувань та премій. «Фактично преміальні виплати вже перетворені на частину заробітної плати. Особливо це стосується найнижчих посад, категорії «В», передусім місцевих державних адміністрацій, апаратів судів, територіальних органів виконавчої влади, де часто це на межі мінімальної оплати праці», - додав урядовець.
За його словами, це призводить до того, що часто керівники навмисно отримують значну частину посад вакантними, аби мати можливість кошти, які йдуть на оплату праці, розподілити між працівниками у вигляді премій. «Ми хочемо перевернути цю піраміду та поставити її на основу. Тобто, щоб 70% зарплати становив посадовий оклад, а 30% — премія», - додав міністр КМУ.
Немчінов нагадав про те, що Верховна Рада підтримала у першому читанні законопроєкт про реформу оплати праці державних службовців (№ 8222) 28 липня. «Ми очікуємо, що до кінця року це буде ухвалено», - додав міністр.
Тим часом уряду доручив Національному агентству України з питань державної служби здійснити заходи, в тому числі підготовку проєктів нормативно-правових актів, необхідної для запровадження з 1 січня 2024 року системи оплати праці державних службовців на основі класифікації посад, яка, зокрема, передбачає посилення ролі посадового окладу, запровадження грейдової системи посадових окладів, де розмір мінімального грейду не може бути менше розміру мінімальної заробітної плати.
Як повідомлялося, в Україні з 1 січня 2024 року запрацює нова система оплати праці держслужбовців на основі класифікації посад, при цьому 70% зарплати становитиме посадовий оклад, а 30% — премія.
Прем'єр-міністр Денис Шмигаль заявляв, що нова система оплати праці державних службовців, яку планують запровадити в Україні, допоможе усунути зловживання при нарахуваннях додаткових виплат і премій.