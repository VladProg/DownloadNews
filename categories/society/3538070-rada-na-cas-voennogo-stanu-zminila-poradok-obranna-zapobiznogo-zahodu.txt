Верховна Рада у другому читанні та в цілому схвалила закон, яким передбачається обрання запобіжного заходу в умовах воєнного стану з застосуванням технічних засобів - відео- чи аудіозв’язку.

Як передає Укрінформ, за законопроєкт №7370 проголосували 257 народних депутатів.
«Якщо в умовах воєнного стану наявні об’єктивні обставини, що унеможливлюють доставити затриману особу до слідчого судді, суду чи керівника органу прокуратури у строк, передбачений статтею 211 КПК України, розгляд клопотання про обрання стосовно неї запобіжного заходу здійснюється із застосуванням технічних засобів (відео-, аудіозв’язку) для забезпечення дистанційної участі затриманої особи, а у разі неможливості забезпечити дистанційну участь особи, така особа негайно звільняється”, - йдеться у пояснювальній записці до законопроєкту.
Водночас законопроєктом передбачається дозволити здійснювати освідування особи (за її згодою) для виявлення на її тілі, одязі, в якому вона перебуває, слідів кримінального правопорушення та їх вилучення або виявлення особливих прикмет на підставі постанови дізнавача або слідчого, а в разі відмови особи освідування проводитися примусово на підставі постанови прокурора.
Крім цього, законопроєкт пропонує зміни щодо порядку продовження строку тримання особи під вартою, яка рахується за судом.
Також законопроєкт передбачає, що якщо під час здійснення кримінального провадження у порядку, передбаченому статтею 615 цього Кодексу, наявні об’єктивні обставини, що унеможливлюють виконання прокурором покладених на нього обов’язків, письмовий дозвіл на видачу трупа видається слідчим після проведення судовомедичної експертизи та встановлення причини смерті.