Кабінет Міністрів ухвалив постанову про підвищення окладів працівникам державних органів, які працюють на територіях, де тривають активні чи можливі бойові дії.

Як передає Укрінформ, про це інформує пресслужба Міністерства з питань реінтеграції тимчасово окупованих територій України.
“Підвищено оклади працівникам державних органів, які працюють на територіях, де тривають активні чи можливі бойові дії. Прийнята сьогодні на засіданні Кабміну постанова була розроблена Мінреінтеграції за дорученням Прем’єр-міністра Дениса Шмигаля”, - інформують у міністерстві.
Як зазначається, передбачається збільшення посадового окладу у два чи в півтора рази працівникам, які працюють в умовах ризику для життя і здоров’я.
Для працівників державних органів на територіях активних бойових дій посадові оклади визначаються з урахуванням коефіцієнта 2, а на територіях можливих бойових дій – з урахуванням коефіцієнта 1,5.
Уточнюється, що такі ж коефіцієнти рекомендовано встановлювати й органам місцевого самоврядування.
Як повідомлялося, раніше Мінреінтеграції підготувало проєкт постанови уряду, який розглянули на нараді за участю представників Мінреінтеграції, Нацагентства з питань держслужби, Мінекономіки та Мінфіну.