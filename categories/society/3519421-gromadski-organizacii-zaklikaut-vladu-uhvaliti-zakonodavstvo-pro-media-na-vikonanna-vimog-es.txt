Українські медійники і громадськість закликають владу відкрито обговорити, допрацювати та ухвалити нове законодавство про медіа.

Як передає Укрінформ, відповідне звернення опубліковане на сайті Незалежної медійної ради.
Автори звернення зазначають, що статус кандидата у члени Європейського Союзу вимагає від України ухвалення демократичного, сучасного та дієвого законодавства у сфері медіа.
Зокрема в рекомендації Європейської комісії щодо майбутнього членства України в ЄС міститься вимога до "подолати вплив корисливих інтересів шляхом ухвалення закону про ЗМІ, який узгоджує законодавство України з Директивою ЄС про аудіовізуальні медіапослуги та надає повноваження незалежному регулятору ЗМІ".
Ухвалення законодавства про медіа, яке враховує вимоги Директиви № 1808/2018/ЄС, упорядковує українське законодавство відповідно до рекомендацій експертів Ради Європи та наближає його до правової бази Євросоюзу, є одним із зобов’язань України в межах угоди про асоціацію з ЄС.
Законопроєкт "Про медіа" № 2693-д з 2019 року чекає на перше читання. Ще 14 липня 2020 року парламентський Комітет з питань гуманітарної та інформаційної політики розглянув проєкт та рекомендував Верховній Раді України прийняти його за основу в першому читанні та врахувати надані комітетом пропозиції, ідеться у зверненні.
Заява Голови Верховної Ради України Руслана Стефанчука про намір парламенту "працювати в турборежимі, аби до 2025 року виконати всі зобов’язання для членства в ЄС", з одного боку, дає надію на розблокування цього та інших важливих законопроєктів, які давно час ухвалити. З іншого боку, є небезпека ухвалення цих законодавчих актів поспіхом, у кулуарному режимі, підкреслюють автори звернення до влади.
"Ми, громадські та медійні організації, закликаємо керівництво держави та Верховну Раду без зволікання відновити прозорий процес підготовки нового законодавства про медіа за участю експертної спільноти, громадських організацій та фахових медійників. Запровадження нових механізмів регулювання у сфері медіа, критично важливій для функціонування демократії, повинне відбуватись із урахуванням реалій та інтересів медійної спільноти, організацій громадянського суспільства, балансу прав і свобод з необхідністю відповідати на виклики, які для України становить інформаційна та збройна агресія Росії", - ідеться в листі.
Незалежна медійна рада запрошує інші громадські та медійні організації приєднатися до цього заклику та висловлює готовність брати участь в обговоренні та вдосконаленні нового законодавства про медіа.
Для долучення до підписантів заяви слід заповнити коротку форму: https://forms.gle/sc81a7YUUkERVgmD7.
Під зверненням підписалися: Незалежна медійна рада, ГО "Детектор медіа", ГО "Інститут масової інформації", ГО "Фундація "Суспільність", ГО "Інтерньюз Україна".
Як повідомляв Укрінформ, 23 червня глави держав та урядів Європейського Союзу ухвалили рішення щодо надання Україні статусу країни-кандидата на входження до ЄС. Цей статус наданий без умов, проте має бути виконано низку рекомендацій Європейської комісії.
Президент Володимир Зеленський запевнив, що попри розв’язану росією війну Україна продовжить втілювати законодавство, норми та правила Європейського Союзу, а Кабінет Міністрів розробить відповідну дорожню карту для виконання вимог вступу до ЄС.
Голова Національної ради з питань телебачення і радіомовлення Ольга Герасим'юк вважає, що нині вистачить політичної волі для проведення в Україні реформи медійного законодавства в частині його адаптації до європейських норм.