Уряд вніс зміни до складу Координаційного штабу з питань забезпечення реалізації прав і свобод внутрішньо переміщених осіб.

Про це повідомив у Телеграмі представник Кабміну у Верховній Раді Тарас Мельничук, передає Укрінформ.
"Внесено зміни до складу Координаційного штабу з питань забезпечення реалізації прав і свобод внутрішньо переміщених осіб", - написав Мельничук.
За його словами, до складу штабу включено уповноваженого ВР з прав людини (представника уповноваженого), начальника (заступника начальника) Київської міської військової адміністрації, заступника постійного представника Президента України в АРК, представника Асоціації міст України.
Як повідомляв Укрінформ, 18 квітня Кабінет Міністрів підтримав ініціативу Міністерства з питань реінтеграції тимчасово окупованих територій щодо утворення Координаційного штабу з питань забезпечення реалізації прав і свобод внутрішньо переміщених осіб.
Цей консультативно-дорадчий орган очолила віцепрем’єр-міністр Ірина Верещук.
Координаційний штаб покликаний посилити взаємодію органів виконавчої влади у питаннях інтеграції внутрішньо переміщених осіб.