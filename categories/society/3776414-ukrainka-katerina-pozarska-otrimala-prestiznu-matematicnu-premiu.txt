Українка Катерина Пожарська, випускниця Волинського національного університету імені Лесі Українки, отримала престижну міжнародну премію з математики Joseph F. Traub Information-Based Complexity Young Researcher Award 2023 за значний внесок у теорію інформаційної складності.

Про це повідомили в альма-матер лауреатки, на факультеті інформаційних технологій і математики ВНУ, передає Укрінформ.
"Колектив студентів та викладачів факультету інформаційних технологій і математики вітають випускницю факультету (2015 р.) Катерину Пожарську із присудженням їй престижної міжнародної премії з математики «Joseph F. Traub Information-Based Complexity Young Researcher Award 2023» за значний внесок у теорію інформаційної складності", - йдеться у повідомленні.
На факультеті зазначили, що ця премія присуджується щороку лише одному в світі молодому науковцю-математику віком до 35 років.
Катерина Пожарська є науковим співробітником відділу теорії функцій Інституту математики Національної академії наук України. Зараз вона є також постдокторським дослідником у місті Хемніц, Німеччина, в межах стипендії від фонду Гумбольдта. Команда, в якій вона працює, займається дослідженням сучасних задач теорії наближень та розробкою алгоритмів для зменшення інформаційної складності, що знаходять застосування у машинному навчанні.