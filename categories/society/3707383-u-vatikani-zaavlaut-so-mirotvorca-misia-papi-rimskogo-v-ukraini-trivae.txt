У Ватикані наполягають, що так звана миротворча місія Святого Престолу, яка має на меті покласти край війні росії проти України, триває.

Про це заявив у середу державний секретар Ватикану кардинал П’єтро Паролін, передає Укрінформ з посиланням на ANSA.
«Є зміни, але, звичайно, вони на конфіденційному рівні… Я дійсно вірю, що справа буде рухатися вперед», – сказав Паролін у кулуарах заходу в Папському Латеранському університеті.
Наприкінці квітня Папа Римський Франциск заявив, що Ватикан бере участь у миротворчій місії, щоб спробувати покласти край війні між росією та Україною, не розкриваючи подробиць.
«Зараз триває місія, але вона ще не оприлюднена. Коли вона буде оприлюднена, я розповім про це», — сказав тоді журналістам Папа Франциск.
Згодом і Київ, і москва заперечували будь-яку інформацію про цю ініціативу.
Однак у середу Паролін сказав, що «це не були спростування».
«Вони сказали, що нічого про це не знають, але потім були контакти, де з'ясувалося з обох сторін, що було непорозуміння», – сказав держсекретар Ватикану.
Він також додав, що вірить у прогрес місії.
Як повідомляв Укрінформ, радник керівника Офісу Президента Михайло Подоляк заявив, що Ватикан, як і будь-який суб’єкт глобальної політики, може обговорювати розв'язану російською федерацією війну, аналізувати сценарії розвитку подій та шукати практичні рішення, проте підсумкові ініціативи повинні бути точно узгоджені з Україною.
Раніше глава Католицької церкви Папа Франциск повідомив, що Ватикан бере участь у миротворчій місії, щоб спробувати покласти край війні росії проти України.
Натомість у CNN з посиланням на анонімне джерело, близьке до Офісу Президента, зазначили, що Володимир Зеленський не давав згоди на жодні подібні обговорення від імені України.
Фото: ansa.it