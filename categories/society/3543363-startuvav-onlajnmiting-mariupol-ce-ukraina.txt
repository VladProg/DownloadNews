В Україні в рамках акції «Стоп референдум» стартував онлайн-мітинг «Маріуполь – це Україна», організатори запрошують всіх українців приєднатися до акції

Як передає Укрінформ, про це повідомляє організатор онлайн-мітингу - громадська організація «Жовта стрічка». Акція триватиме до 22 серпня.

«Рух громадянського опору «Жовта Стрічка» разом з міською радою міста Маріуполь організували онлайн-мітинг «Маріуполь – це Україна» в рамках акції «Стоп референдум». Мітинг проводиться онлайн, щоб усі могли безпечно зібратись в умовах війни. Навіть українці з тимчасово окупованих територій. Триватиме акція до 22-го серпня», - йдеться у повідомленні.
Зазначається, що місце зустрічі — цифрова вулиця на сторінці в Instagram, де метр за метром відмальований проспект Миру в Маріуполі.
«Ми хочемо, щоб українці в окупації відчули підтримку України. Щоб не здались та не визнали жоден псевдореферендум у себе вдома. Маріуполь — це Україна! Донбас — це Україна!», – підкреслили організатори акції.
Вони опублікували покрокові дії, як можна будь-кому приєднатися до цієї акції.
Як повідомлялося, агресія росії спричинила в Маріуполі одну з найбільших гуманітарних катастроф. Місто практично повністю зруйноване внаслідок ворожих обстрілів.
З початку російського вторгнення у місті загинули близько 22 тис. мирних жителів. Понад 50 тис. було депортовано в росію і на тимчасово захоплені території Донецької області.
Колаборанта Костянтина Іващенка російські загарбники оголосили «мером» Маріуполя і створюють картинку «відновлення життя міста». Загарбники мають намір провести у вересні «референдум» щодо приєднання міста до рф.
Жителі міста чинять спротив «владі» - розповсюджують по місту наліпки та листівки з українською символікою, виходять на вулицю у футболках із написом Ukraine.


.