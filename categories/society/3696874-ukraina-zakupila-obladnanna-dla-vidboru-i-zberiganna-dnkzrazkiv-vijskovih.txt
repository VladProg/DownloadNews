Україна вже закупила обладнання для відбору, оцифровування і зберігання ДНК-зразків військовослужбовців.

Як передає Укрінформ, про це Міністерство з питань реінтеграції тимчасово окупованих територій України повідомляє у Телеграмі.
Під головуванням віцепрем'єр-міністра - міністра з питань реінтеграції тимчасово окупованих територій Ірини Верещук відбулася нарада з регіональними координаторами Офісу уповноваженого зі зниклих безвісти.
Учасники наради обговорили найактуальніші питання, що стосуються взаємодії координаторів із Національною поліцією, Службою безпеки України, військовими частинами і територіальними центрами комплектування та соціальної підтримки.
Було розглянуте питання попереднього відбору генетичного ДНК-матеріалу у військових.
У Мінреінтеграції нагадали, що законодавством передбачене обов’язкове відібрання біологічного матеріалу у військовослужбовців, а також членів добровольчих формувань територіальних громад. На виконання відповідного закону вже розроблений порядок відібрання зразків геномної інформації людини. Документ погоджується центральними органами виконавчої влади.
“Згідно з цим порядком, ДНК людини буде оцифровуватися та зберігатися в особовій справі військового. Нині вже закуплено відповідне обладнання для відбору, оцифровування й зберігання ДНК-зразків”, - йдеться у повідомленні.
Верещук підкреслила, що під час війни це надважливо. Генетичний матеріал усіх захисників повинен зберігатися в єдиній базі генетичних ознак. Саме завдяки наявності генетичних зразків буде спрощено процес ідентифікації.
Вона також висловила сподівання, що відповідні органи прискорять процес запуску цієї процедури.
Як повідомляв Укрінформ, ДНК-експертиза для пошуку людей, які загинули або зникли безвісти, проводиться лише за постановою слідчого і за рахунок держави.