Україна запустить ринок послуг із гуманітарного розмінування через Prozorro.

Про це Прем'єр-міністр Денис Шмигаль сказав на засіданні уряду, передає Укрінформ.
«Україна запустить ринок послуг із гуманітарного розмінування через Prozorro. Зокрема розробляємо механізм компенсації аграріям та стратегічним підприємствам витрат за розмінування», - сказав Шмигаль.
За його словами, якщо аграрна або інша компанія через Prozorro закуповує послугу розмінування - отримує цю послугу та відповідний сертифікат від офіційно ліцензованого оператора. В такому разі держава буде повністю або частково компенсувати витрати.
«Це має суттєво прискорити процес очищення земель там, де це можливо. У проєкті бюджету на 2024 рік ми заклали 2 млрд грн на гуманітарне розмінування», - додав Прем'єр-міністр.


Відео: Телеграм-канал Премʼєр-міністра України Дениса Шмигаля

Як повідомляв Укрінформ, Прем'єр-міністр Денис Шмигаль раніше заявляв про те, що уряд найближчим часом представить конкретні пропозиції щодо підтримки аграріїв за напрямком гуманітарного розмінування.