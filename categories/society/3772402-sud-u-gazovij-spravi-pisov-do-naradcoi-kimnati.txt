Колегія суддів Вищого антикорупційного суду, що розглядає "газову справу", у якій фігурує народний депутат України VII і VIII скликань, пішла до нарадчої кімнати для ухвалення вироку.

Про це у Фейсбуці повідомила пресслужба ВАКС, передає Укрінформ.
"Колегія суддів ВАКС вийшла до нарадчої кімнати для ухвалення вироку в справі за обвинуваченням, зокрема, народного депутата України VII та VIII скликань щодо ймовірного заволодіння державними коштами під час видобутку та продажу природного газу в рамках договорів про спільну діяльність з публічним акціонерним товариством "Укргазвидобування", - зазначили у ВАКС.
Планується, що вирок буде проголошено у листопаді.
У Вищому антикорупційному суді нагадали, що кримінальне провадження надійшло на розгляд 17 жовтня 2019 року. У цій справі стосовно обвинувачених здійснюється спеціальне судове провадження. За цей час суд дослідив близько 350 томів документів і висновків експертів, допитав 43 свідки та 5 експертів.
Нагадаємо, "газова справа" є умовною назвою кримінального провадження за фактом розкрадання державних коштів під час видобутку та продажу природного газу в межах договорів про спільну діяльність з публічним акціонерним товариством "Укргазвидобування". Слідство називає організатором цієї корупційної схеми народного депутата України VII-VIII скликання Олександра Онищенка, який утік з України влітку 2016 року. Його обвинувачують у створенні злочинної організації, учасники якої в період із січня 2013 року по червень 2016 року незаконно заробили понад 1,6 мільярда гривень на реалізації природного газу.
Унаслідок протиправних дій ПАТ "Укргазвидобування", 100% акцій якого належать національній акціонерній компанії "Нафтогаз України", зазнало збитків у розмірі понад 740 млн гривень.
Серед викритих слідством учасників "газової схеми" Онищенка двоє виконували роль співорганізаторів, решта — працівники ПАТ "Укргазвидобування", юрист, фінансисти, керівники компаній тощо.