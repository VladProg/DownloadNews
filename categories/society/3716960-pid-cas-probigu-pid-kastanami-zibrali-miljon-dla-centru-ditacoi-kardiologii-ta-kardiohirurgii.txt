Під час 30-го “Пробігу під каштанами” зібрано 1 мільйон гривень для Центру дитячої кардіології та кардіохірургії МОЗ України.

Про результати ювілейної акції повідомила її ініціатор та організатор Ірина Кузнєцова, передає кореспондент Укрінформу.
“Завдяки благодійним внескам учасників спортивно-благодійної події було зібрано 1 мільйон гривень для Центру дитячої кардіології та кардіохірургії МОЗ України”, - сказала Кузнєцова.
Як зазначалося, зібрані кошти планують спрямувати на придбання операційного столу для проведення кардіохірургічних втручань дітям із вадами серця. Обладнання буде використовуватись в операційній, де виконують відкриті кардіохірургічні операції з використанням штучного кровообігу у новонароджених та немовлят.
“Ці діти потребують кардіохірургічного лікування в ранньому віці через складні та критичні вади серця. І лише кардіохірургічна корекція у таких випадках дає можливість дітям жити”, – підкреслив медичний директор центру Андрій Максименко.
Ще одним реципієнтом допомоги БФ “Пробіг під каштанами” цьогоріч став фонд SMART Medical Aid, який розпочав проєкт «100 карет швидкої допомоги Україні». Завдяки учасникам пробігу буде придбано 2 автомобілі, які будуть використовуватися для надання екстреної медичної допомоги у прифронтових зонах.
Як повідомляв Укрінформ, понад сім тисяч учасників із різних міст України та світу долучилися до 30-го міжнародного спортивно-благодійного «Пробігу під каштанами».
Він проходив у онлайн-форматі із гаслом “Пробіг там – де ти”. Онлайн-участь передбачала можливість пробігти символічні 5 км у будь-яких безпечних місцях України та світу, масового старту на єдиній локації організатори не оголошували з міркувань безпеки.
Укрінформ був інформаційним партнером заходу.