Предстоятель Православної церкви України митрополит Епіфаній та начальник Головного управління розвідки Міністерства оборони України генерал-лейтенант Кирило Буданов обговорили всебічну, зокрема духовну підтримку українських воїнів.

Як передає Укрінформ, про це повідомляє пресслужба Київської митрополії ПЦУ.





Глава ПЦУ 1 листопада зустрівся з Будановим у своїй резиденції – Митрополичому домі.
У зустрічі також взяли участь бригадний генерал Дмитро Тімков і заступник голови Синодального управління військового духовенства з міжнародної та міжконфесійної співпраці протоієрей Костянтин Холодов.
Митрополит Епіфаній поспілкувався з гостями з приводу низки актуальних питань. Зокрема мова йшла про триваючу боротьбу з російськими загарбниками і звільнення тимчасово захоплених територій та всебічну, особливо духовну, підтримку українських воїнів.
Окрім того, глава ПЦУ подякував захисникам Батьківщини за самовіддане служіння й відзначив їх нагородами церкви.
Як повідомляв Укрінформ, у жовтні в Києві у Гарнізонному храмі ПЦУ відбулася передача тисячі примірників Нового Завіту підрозділам Збройних сил України, які боронять північні кордони.