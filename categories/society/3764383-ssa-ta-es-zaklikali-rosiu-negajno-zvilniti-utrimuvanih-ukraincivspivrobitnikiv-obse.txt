Сполучені Штати та держави-члени Євросоюзу вкотре закликали Росію негайно звільнити трьох українців – національних членів Спеціальної моніторингової місії ОБСЄ, яких вона незаконно утримує вже понад 500 днів.

Як передає власний кореспондент Укрінформу, з відповідними заявами місії США та ЄС при ОБСЄ виступили у четвер під час засідання Постійної ради цієї Організації.
"Понад п'ятсот днів Російська Федерація утримує трьох співробітників ОБСЄ, затриманих через кілька днів після початку повномасштабного вторгнення Росії в Україну. Росія піддала цих співробітників ОБСЄ та їхні сім'ї понад п'ятистам дням тривоги, болю та страждань. Російські сили затримали їх за те, що вони виконували роботу, яку кожна держава-учасниця в цій залі, включно з РФ, доручила їм виконувати", - заявив посол США при ОБСЄ Майкл Карпентер.
Він додав, що Російська Федерація повинна "негайно звільнити" цих трьох працівників ОБСЄ – Вадима Голду, Максима Петрова та Дмитра Шабанова. "Росія також повинна надати Постійній раді інформацію про місцезнаходження та стан здоров'я цих осіб. Затримання Росією цих працівників ОБСЄ ставить під сумнів безпеку всіх співробітників міжнародних організацій, які працюють в Росії або на будь-якій окупованій нею території", - наголосив американський посол.
Він також вказав на те, що Росія також викрала автомобілі організації та відмовляється платити свої внески протягом останніх двох років, заборгувавши ОБСЄ понад 10 млн дол.
Делегація Євросоюзу при ОБСЄ у своїй заяві подякувала місії США за порушення питання про триваюче незаконне утримання Росією трьох співробітників СММ ОБСЄ.
"Троє співробітників СММ ОБСЄ несправедливо і незаконно утримуються Росією вже понад 500 днів. Вони працювали в рамках консенсусного мандату, який, безперечно, був підтриманий і Росією… Ми рішуче повторюємо наш заклик до Росії взяти на себе відповідальність як держави-учасниці ОБСЄ та негайно і беззастережно звільнити всіх співробітників СММ ОБСЄ. Росія також повинна негайно повернути викрадені автомобілі СММ ОБСЄ їхнім законним власникам – усім державам-учасницям ОБСЄ", - йдеться у заяві.
В ЄС також заявили про вимогу негайного звільнення "всіх тих, хто в рамках агресивної війни Росії проти України був свавільно чи незаконно затриманий Росією або примусово переміщений на українську територію, тимчасово і незаконно окуповану Росією, або депортований до Росії та/або Білорусі, включаючи дітей".
Як повідомлялося, після 24 лютого 2022 року в тимчасово окупованих Росією Донецьку та Луганську було затримано чотирьох українців – національних членів Спеціальної моніторингової місії ОБСЄ. Згодом одного з них було звільнено, троє інших досі лишаються в російському полоні.