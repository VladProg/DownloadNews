Кабмін ухвалив постанову про впровадження нового пакета в межах Програми медичних гарантій, що передбачає проведення медоглядів командами лікарів військово-лікарських комісій, створених при територіальних центрах комплектування та соціальної підтримки.

Про це повідомляє пресслужба Мінстерства охорони здоров'я, передає Укрінформ.
"Ми готові підставити своє плече, і сьогоднішнє рішення уряду щодо впровадження нового пакета в межах Програми медичних гарантій, який передбачає проведення медичних оглядів мультидисциплінарними командами лікарів ВЛК, що утворюються при територіальних центрах комплектування та соціальної підтримки, чергове тому підтвердження. Наша мета – швидке та зручне надання послуг, де в центрі людина", – зазначив міністр охорони здоров'я Віктор Ляшко.
У МОЗ зазначають, що позаштатні ВЛК, які діють при територіальних центрах комплектування та соціальної підтримки, працюватимуть на базі цивільних лікарень. Їхню кількість та перелік визначатиме керівництво обласних військових та Київської адміністрацій. Водночас Нацслужба здоровʼя укладатиме договори з цими медзакладами та забезпечуватиме оплату наданих послуг за новим пакетом «Медичний огляд осіб, який проводиться при територіальних центрах комплектування та соціальної підтримки».
Усі послуги з пакета Програми медгарантій будуть безоплатними для тих, хто проходить ВЛК. Зокрема, передбачається проведення лабораторних та інструментальних досліджень, оформлення проєктів довідок та формування медичних висновків щодо стану здоров’я особи, спрямування особи за наявності показань в інші медичні заклади для обстеження.
У МОЗ зауважують, що для отримання безоплатних послуг на базі цивільного медичного закладу громадянин, який проходить ВЛК, повинен мати один із документів: картку обстеження та медичного огляду, картку медогляду кандидата на навчання у вищих військово-навчальних закладах, карту медогляду призовника або направлення керівника територіального центру комплектування та соціальної підтримки.
Як повідомляв Укрінформ, 11 квітня Верховна Рада ухвалила в першому читанні законопроєкти “Про внесення змін до статті 70 Основ законодавства України про охорону здоров’я (щодо роботи військово-лікарських комісій)” (№9154) та “Про внесення змін до Статуту внутрішньої Служби Збройних сил України щодо удосконалення питань оформлення документів та лікування військовослужбовців під час дії воєнного стану” (№9158), які передбачають удосконалення роботи ВЛК.