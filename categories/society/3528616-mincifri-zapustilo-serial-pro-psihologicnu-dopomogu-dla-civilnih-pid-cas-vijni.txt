Міністерство цифрової трансформації України запустило на порталі "Дія.Цифрова освіта" серіал про психологічну підтримку для цивільних під час війни.

Як передає кореспондент Укрінформу, про це повідомила менеджер проєкту "Дія. Цифрова освіта" Руслана Коренчук під час телемарафону.
"В курсі ви знайдете практичні поради, як заспокоїти себе та своїх дітей, особливо це важливо для дітей", - зазначила вона.
Коренчук додала, що серіал навчає, як пережити страх чи кризу, як заспокоїти дітей, а також розповідає про те, як впоратися з негативними думками, вирішувати непорозуміння з близькими, як пережити травму та жити далі. У створенні серіалу взяли участь три психологи, які дали не лише теоретичні поради, а й практичні.
Серіал складається з 14 серій, кожна з яких триває 3-5 хвилин ,і доступний для перегляду на платформі "Дія.Цифрова освіта".
Як повідомляв Укрінформ, Дія.Цифрова освіта — національний проєкт із розвитку цифрової грамотності. Мета проєкту — навчити цифрової грамотності 6 млн українців за 3 роки. На онлайн-платформі розміщено понад 70 безоплатних освітніх серіалів. На порталі вже зареєструвалися на навчання понад 1 млн українців.