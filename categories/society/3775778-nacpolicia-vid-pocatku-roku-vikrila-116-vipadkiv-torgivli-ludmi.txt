В Україні від початку року поліцейські задокументували 116 фактів торгівлі людьми, підозри оголошені 65 особам.

Про це Національна поліція повідомила у Фейсбуці з нагоди Європейського дня протидії торгівлі людьми, передає Укрінформ.
За даними Нацполіції, цьогоріч установлено 80 постраждалих від торгівлі людьми, серед них 37 чоловіків, 27 жінок і 16 дітей.

«Ми надалі працюємо та докладаємо зусиль, аби попереджати, виявляти, фіксувати ці жахливі історії та притягувати до відповідальності тих, для кого людина досі – товар. Якщо ви стали свідком або потерпілим від подібних злочинів, не мовчіть – одразу звертайтеся до поліції», – наголошують правоохоронці.
Як відомо, торгівля людьми може набувати різних форм. Серед них – сексуальна експлуатація, трудове рабство, продаж дитини, примусове вилучення органів, проведення дослідів над людиною, використання у жебрацтві, втягнення в злочинну діяльність тощо.
За даними Міжнародної організації праці, у світі в рабстві перебувають близько 40 млн людей, з них 71% – жінки, кожною четвертою жертвою є дитина.
Європейський день боротьби з торгівлею людьми відзначається щороку 18 жовтня. Його мета – підвищити рівень обізнаності й небайдужості громадськості до торгівлі людьми, донести до суспільства необхідність об’єднання зусиль для протидії цьому явищу на глобальному рівні.