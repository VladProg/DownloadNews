Складати мультипредметний тест у країнах ЄС мають намір 20 тисяч українських абітурієнтів.

Про це під час телемарафону "Єдині новини" сказав міністр освіти та науки Сергій Шкарлет, передає Укрінформ.
"На сьогодні 190 тисяч випускників пройшли другий етап нашої реєстрації, з них 20 тисяч підтвердили своє бажання складати національний мультипредметний тест у країнах ЄС", - сказав Шкарлет.
Він нагадав, що Україна досягла домовленості про проведення національного мультипредметного тесту з 23 європейськими країнами, тестування можна буде пройти в 39 містах країн ЄС.
Також, за словами міністра, тривають перемовини з іще трьома країнами Європи про проведення у них національного мультипредметного тесту для українських абітурієнтів.
Сергій Шкарлет також нагадав, що на сьогодні є 346 тисяч підтверджених реєстраційних комплектів документів від абітурієнтів, які підтвердили своє бажання брати участь в НМТ.
Він наголосив, що другий етап проходження реєстрації на НМТ який розпочався з 20 травня, триватиме до 7 червня.
"Абітурієнт має зафіксувати місце, саме місце, місто, де він буде складати цей національний мультипредметний тест", - сказав Шкарлет.
Як повідомлялося, Національний мультипредметний тест, який проводитиметься цьогоріч замість зовнішнього незалежного оцінювання, проходитиме у 20 областях та Києві.
Вже затверджено календарний план організації та проведення цьогорічного тестування. Воно пройде в три сесії: основна - з 18 липня до 10 серпня, додаткова - з 16 по 20 серпня та спеціальна - з 12 по 16 вересня цього року.
Раніше заступник керівника Офісу Президента Олексій Дніпров повідомив, що із 20 травня до 7 червня учасники тестування на своїх інформаційних сторінках матимуть змогу підтвердити бажання взяти участь у тестуванні та вибрати з переліку найзручніший для себе населений пункт. Учасники, які не зможуть дістатися до місць проведення основної сесії мультипредметного тесту, зможуть подати заявки в участі додаткової або спеціальної сесії тестування.