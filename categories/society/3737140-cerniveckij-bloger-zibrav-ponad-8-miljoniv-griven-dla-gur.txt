Чернівецький блогер Михайло Лебіга під час стріму на платформі Twitch зібрав понад 8 мільйонів гривень на безпілотники "Сич" для розвідки.

Про це повідомляє інтернет-видання “Молодий Буковинець”, передає Укрінформ.
"Ми зібрали загалом понад 8 мільйонів, ми побили рекорд глядачів, таких зборів я не робив ніколи. Я ніколи не підберу слів, щоб віддячити вам. Ви даєте мені більше, ніж я заслуговую. Це нереально", – наголосив Лебіга.
Спочатку хлопець планував зібрати 2 658 000 гривень на один безпілотник. Але зібраної суми має вистачити на купівлю аж трьох безпілотників "Сич".
Як зазначається, за перші 60 хвилин глядачі задонатили на дрони для ГУР понад 3 мільйони. І на той момент стрім уже вийшов на першу позицію у Twitch не тільки в Україні, а й у світі. Збір тривав усю ніч і завершився вже під ранок.
За даними Streams Charts, трансляція чернівецького блогера набрала понад 141 600 годин перегляду. Середня кількість глядачів під час стріму сягнула позначки 17 889 глядачів, а пікова кількість - 34 878. Це найкращий результат серед усіх україномовних стрімерів Twitch.
Як повідомлялося, Михайло Лебіга — популярний український блогер та тіктокер. Має 134 тисячі підписників на платформі Twitch. Часто стрімить ігри (Dota 2) або коментує реаліті-шоу.
Фото: molbuk.ua