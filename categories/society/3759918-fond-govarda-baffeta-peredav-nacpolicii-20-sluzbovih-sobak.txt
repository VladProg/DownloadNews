До кінологічних центрів Національної поліції України прибуло ще 20 службових собак з Європи.

Про це поінформувала пресслужба НПУ, передає Укрінформ.
«11 вересня до Львова прибула третя партія службових собак з країн Європи за ініціативи «Фонду Говарда Баффета». Відтак, кінологічні центри поліції Волинської, Івано-Франківської, Миколаївської, Рівненської, Херсонської, Чернігівської та Кіровоградської областей поповняться собаками породи «німецька вівчарка» та «малінуа» (бельгійська вівчарка) віком від одного року», - заявили у НПУ.






Фонд Говарда Баффета передав Нацполіції 20 службових собак / Фото: Національна поліція
























Зазначається, що усі цуценята пройшли базовий курс дресирування і що у подальшому на них чекає спецнавчання, після чого собаки допомагатимуть у проведенні розмінувань, пошуку вибухових та наркотичних речовин, а також виконанні інших завдань на деокупованих територіях.
Окрім собак, поліцейські кінологи також отримали необхідні аксесуари для догляду за ними, корми, амуніцію, навчальне і тренувальне обладнання тощо.
Начальник Відділу організації кінологічної діяльності Національної поліції України підполковник поліції Світлана Коломієць подякувала закордонним партнерам за допомогу та підтримку у цей важкий для України час.
Як повідомлялося, до Львова 21 серпня приїхали 24 службових собаки від Фонду Говарда Баффета.