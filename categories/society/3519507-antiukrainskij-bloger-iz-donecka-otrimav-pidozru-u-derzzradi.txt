Працівники Державного бюро розслідувань повідомили про підозру у державній зраді жителю міста Донецьк, антиукраїнському блогеру Андрію Лисенку, який виконує роль пропагандиста так званої "днр".

Як передає Укрінформ, про це повідомляє ДБР.
За даними слідства, фігурант веде активну пропагандистську діяльність проти суверенітету, незалежності та цілісності України на власних каналах у соціальних мережах, де його авдиторія сукупно сягає понад 240 тисяч осіб.
Встановлено, що чоловік запропонував свої послуги як "місцевого рупора" з антиукраїнської пропаганди представникам російської федерації, зокрема зафіксована його співпраця із депутатом окупаційної адміністрації Донецької області, а також представником політичної партії рф "Справедливая россия".
Від початку повномасштабного вторгнення рф пропагандист розміщує на своїх каналах антиукраїнську інформацію, просуває ідеї "Великой россии".
У своїх матеріалах зловмисник дає максимально негативну оцінку діям української влади, Збройних сил України, принижує та дезінформує проукраїнсько налаштованих громадян тощо.
Блогер підозрюється у державній зраді, вчиненій в умовах воєнного стану, та в пособництві державі-агресору (ч. 2 ст. 111, ч. 1 ст. 111-2 Кримінального кодексу України). Йому загрожує до 15 років ув'язнення або довічне позбавлення волі з конфіскацію майна.
Як повідомляв Укрінформ, раніше правоохоронці повідомили про підозру директору мовлення російського пропагандистського телеканалу RT за публічні заклики до геноциду українського народу.