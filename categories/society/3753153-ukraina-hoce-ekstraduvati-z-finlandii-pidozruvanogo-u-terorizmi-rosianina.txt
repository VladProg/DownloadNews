Українські прокурори готують матеріали для екстрадиції в Україну затриманого у Фінляндії громадянина Російської Федерації, який підозрюється в участі у терористичній організації.

Як передає Укрінформ, про це Офіс генерального прокурора повідомляє у Телеграмі.
Зазначається, що на підставі запиту Офісу Генерального прокурора 23 серпня 2023 року компетентними органами Фінляндії затримано громадянина Росії, якого розшукує СБУ за підозрою в участі у терористичній організації.
За даними слідства, підозрюваний у 2014 році спільно з учасниками терористичної організації «ЛНР» брав участь у бойових зіткненнях на території України у складі так званої «Диверсійно-штурмової розвідувальної групи «Русич». У 2016 році йому було повідомлено про підозру фактом участі у терористичній організації (ч. 1 ст. 258-3 Кримінального кодексу України).
В рамках співпраці з Європолом Офіс Генпрокурора отримав інформацію про затримання цієї особи у Гельсінкі міграційною службою Фінляндської Республіки, а також відомості про можливість її депортації до РФ.
«Аби не допустити повернення підозрюваного до Російської Федерації, що унеможливило б його видачу Україні, 15 серпня 2023 року прокурори направили до відповідних органів Фінляндії запит про затримання і тимчасовий арешт особи та надали фінській стороні всю необхідну інформацію для забезпечення арешту. Як результат, підозрюваного було затримано. Наразі ініціатор розшуку здійснює підготовку матеріалів, необхідних для екстрадиції особи», - зазначили в ОГП.
Процесуальне керівництво у провадженні здійснює Луганська обласна прокуратура.
Як повідомлялось, за даними ЗМІ, у Фінляндії затримано громадянина Росії Яна Петровського, одного з лідерів неонацистської групи "Русич". Він перебуває під санкціями ЄС та США.
Проросійський бойовий загін добровольців-націоналістів «Русич» брав участь у війні на Донбасі у 2014-2015 роках. У 2022 році його залучили до бойових дій в Україні, угрупованням керує командир Олексій Мільчаков.
Фото з відкритих джерел