Прокурори здійснюють процесуальне керівництво у кримінальних провадженнях щодо злочинів рф відносно 147 представників ЗМІ, 28 з них є іноземцями.

Про це у Телеграмі поінформувала пресслужба Офісу генерального прокурора, передає Укрінформ.
"Офіс генпрокурора та органи прокуратури здійснюють процесуальне керівництво у кримінальних провадженнях щодо злочинів рф відносно 147 представників ЗМІ. 28 з них є іноземними громадянами. За час повномасштабного вторгнення рф в Україну загинули 32 представники медіа, ще 16 були поранені", - йдеться у повідомленні.

За інформацією ОГП, від дій росіян постраждали представники українських, американських, британських, чеських, данських ірландських, литовських, швейцарських, французьких ЗМІ та журналісти з ОАЕ.
Уточнюється, що найбільше постраждали ті, хто перебував у Київській області та Києві, Запорізькій, Донецькій, Луганській і Херсонській областях. Серед іншого, російські збройні сили обстріляли 9 телевеж і телерадіокомпаній.
За словами генпрокурора Ірини Венедіктової, журналісти завжди перші там, де найтяжче. Вона зазначила, що літописці історії кремлівського безумства самі стали жертвами агресії та звірств рф.
"Дорогі журналісти, спасибі, що ви розповідаєте світові про війну. Ваш об’єктивний погляд – антидот проти отруйної російської пропаганди. Увага ЗМІ - запорука життєво необхідної міжнародної підтримки для України. І цим ви також, безумовно, наближаєте той час, коли скажете в новинах про мир на нашій землі", - зауважила Венедіктова.
Як повідомлялося, 6 червня в Україні відзначається День журналіста — щорічне професійне свято працівників засобів масової інформації.
Свято встановлене 25 травня 1994 року Указом Президента України Леоніда Кравчука на підтримку ініціативи делегатів I Всеукраїнського з'їзду редакторів газет і журналів.
За дату святкування взято 6 червня — день прийняття 6 червня 1992 року Спілки журналістів України до Міжнародної федерації журналістів.