Демонстраційний варіант національного мультипредметного тесту з історії України вже доступний для українських вступників.

Як передає Укрінформ, про це міністр освіти і науки України Сергій Шкарлет повідомляє у Телеграмі.
«Триває підготовка до вступної кампанії 2023 року. Від сьогодні майбутні вступники можуть ознайомитися з демонстраційним варіантом завдань НМТ з історії України», – ідеться у повідомленні.
Потенційні учасники мають змогу скласти тест в онлайновому середовищі Львівського регіонального центру оцінювання якості освіти за посиланням.
«Інтерфейс запропонованого тестувальника відрізняється від того, який буде у реальному НМТ, однак за структурою, типами завдань, тривалістю виконання демонстраційний варіант аналогічний вступному тесту», - зауважив Шкарлет.
Тест містить 30 завдань, на виконання яких відведено 60 хвилин. Також тест можна завантажити файлом.
Демонстраційні тести з обов’язкового блоку – українська мова та математика уже доступні майбутнім вступникам.
Не пізніше травня будуть оприлюднені тести з інших предметів.
Як повідомляв Укрінформ, з 4 березня майбутнім абітурієнтам доступна можливість потренуватися зі складанням обов'язкового предмета національного мультипредметного тесту - математики.