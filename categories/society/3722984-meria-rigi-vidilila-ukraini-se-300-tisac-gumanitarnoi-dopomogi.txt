Мерія Риги 14 червня ухвалила рішення щодо виділення Україні, для Чернігівської та Херсонської областей, фінансової допомоги 300 тис. євро.

Про це повідомляє Укрінформ з посиланням на Фейсбук Посольства України в Латвії.
Зазначається, що 200 тис. євро з цієї суми планується спрямувати на ремонт шкільних укриттів та будівництво нових бомбосховищ в окремих районах Чернігівської області, а також закупівлю шкільних автобусів для місцевих громад.
100 тис. євро буде передано латвійському товариству «TEV» з метою закупівлі гуманітарної допомоги для мешканців Херсонській області постраждалих внаслідок підриву російськими збройними формуваннями дамби Каховської ГЕС.
Як повідомлялося напередодні, уряд Латвії прийняв рішення про надання Україні для ліквідації наслідків руйнування Каховської ГЕС гуманітарної допомоги на суму понад 453 тис. євро.