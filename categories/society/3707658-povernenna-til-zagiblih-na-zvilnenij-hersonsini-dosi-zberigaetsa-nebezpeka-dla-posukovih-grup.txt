У Координаційному штабі з питань поводження з військовополоненими обговорили з родичами військовослужбовців питання повернення тіл загиблих захисників і захисниць зі звільнених від росіян територій України.

Як передає Укрінформ, про це Коордштаб повідомляє в Телеграмі.
Під час зустрічі у Коордштабі з родинами захисників з 68-ї окремої єгерської бригади ім. Олекси Довбуша представник штабу відповів на запитання родичів військовослужбовців, частина з яких приєдналася до зустрічі в режимі онлайн.
Родичі військовослужбовців цікавилися питанням повернення тіл оборонців зі звільнених територій України.
“Слід розуміти, що навіть на звільненій Херсонщині досі зберігається небезпека для пошукових груп. Серед пошуковців вже є загиблі внаслідок підриву на мінах, тому це досить складний процес і сьогодні. Що стосується Бахмутського напрямку - там з цим ще складніше. Наразі в нас є величезна кількість тіл ліквідованих росіян, і ми готові віддавати все більше тіл окупантів ворожій стороні, аби забрати наших полеглих оборонців”, - заявив представник штабу.
Фахівець штабу також прокоментував питання присутніх про варіанти офіційних контактів з державою-агресоркою щодо отримання відповідей на запити. За його словами, на сьогодні існує лише один офіційний контакт із російською стороною - через російського уповноваженого з прав людини.
Окрім того, в Коордштабі зазначили, що отримують інформацію як з відкритих, так і з закритих джерел.
У Коордштабі вкотре нагадали родичам захисників і захисниць про небезпечність передачі особистої інформації невстановленим особам. “Треба мати на увазі, що люди, які збирають інформацію, можуть виявитися шахраями, які шляхом обману намагатимуться отримати кошти з родин оборонців, або ж представниками ворожих спецслужб”, - наголосив представник штабу.
Як повідомляв Укрінформ, у Координаційному штабі з питань поводження з військовополоненими закликали родичів військовослужбовців допомагати фахівцям зі збором інформації, яка у подальшому опрацьовується і долучається до роботи над процесами обміну полоненими.
Фото ілюстративне