Дуже важливо, щоб ветерани були гідно представлені в армії. Вивчається світовий досвід, щоб створити належні умови для реалізації українських ветеранів.

Про це міністр у справах ветеранів України Юлія Лапутіна сказала в інтерв’ю кореспонденту Укрінформу в Гаазі.
“Коли почалася повномасштабна війна, Україна, справді, була не готова до того, що в умовах воєнного стану знадобляться такі реформи в галузі кадрового забезпечення, створення додаткових робочих місць для поранених бійців. Дуже важливо, щоб ці люди були гідно представлені в армії”, - сказала вона.
Вона також зазначила, що разом з міністром оборони Нідерландів Кайсою Оллонгрен відвідала українських військових, які проходять реабілітацію після важких поранень і ампутацій в Нідерландах.
“Дуже важливо було дізнатися про їхнє самопочуття, проблеми, готовність повернутися до нормального життя після поранення. Мені було дуже важливо чути від українських військових, що вони подолали свої травми. Вони хочуть бути інтегрованими у суспільство, хочуть приносити користь. Багато хто прагне навіть далі служити. Говорили також про те, що зараз необхідно і в системі нашої військової освіти, і в системі міністерства оборони та різних видів збройних сил створювати умови для того, щоби поранені бійці, які більше не спроможні служити у бойових підрозділах, реалізували себе. Вони можуть бути корисними із їхніми навичками в інших підрозділах, які теж здійснюють важливі заходи, зокрема у кіберзахисті чи у штабній роботі”, - підкреслила вона.
За її словами, вивчається світовий досвід, щоб створити належні умови для реалізації українських ветеранів.
“Ми зараз вивчаємо весь світовий досвід, щоби сформувати прийнятне для нас ефективне законодавство, яке дасть змогу забезпечити перехід від військової кар’єри до цивільної, а також комфортну інтеграцію наших військових у суспільство. Менше бюрократії, більше послуг та орієнтованості на наших ветеранів”, - сказала вона.
Як повідомляв Укрінформ, українських військових, які проходять реабілітацію в Нідерландах, відвідали міністр у справах ветеранів України Юлія Лапутіна та міністр оборони Нідерландів Кайса Оллонгрен.
У Нідерландах в останню суботу червня традиційно відзначили День ветеранів. Цього дня вшановують пам'ять усіх, хто воював у Другій світовій війні, а також віддають шану учасникам миротворчих місій. У Гаазі з цієї нагоди відбувся військовий парад. Україна була запрошена.