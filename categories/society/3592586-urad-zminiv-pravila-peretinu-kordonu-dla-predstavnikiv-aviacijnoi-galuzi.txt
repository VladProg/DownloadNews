Уряд розширив можливість виїзду за кордон певних категорій представників авіаційної галузі.

Відповідні зміни внесені у Правила перетинання державного кордону громадянами України постановою Кабінету Міністрів №1148, яка опублікована на Урядовому порталі, передає Укрінформ із посиланням на Державну прикордонну службу.
“Зміни стосуються громадян України чоловічої статі віком від 18 до 60 років, що належать до авіаційного персоналу, є державними інспекторами з авіаційного нагляду або особами, уповноваженими на проведення перевірок Державіаслужби, та працівниками Державного авіаційного підприємства “Україна”, - ідеться у повідомленні.
Цим категоріям громадян дозволяється виїзд за кордон під час воєнного стану, якщо вони прямують для роботи за кордоном або тренажерної підготовки.
Постанова визначає, за якими документами і на який термін можуть виїхати з України визначені категорії осіб, а також які органи видають відповідні документи.
У ДПСУ рекомендують уважно ознайомитися зі змістом постанови і перед прибуттям у пункт пропуску мати усі документи, передбачені Правилами перетинання державного кордону громадянами України.
Як повідомляв Укрінформ, Кабінет Міністрів постановою від 27 вересня № 1082 вніс зміни до Правил перетинання державного кордону громадянами України під час дії воєнного стану. Зокрема цими змінами визначено особливості пропуску спортсменів, які включені до складу національних збірних команд України з олімпійських, неолімпійських видів спорту та видів спорту осіб з інвалідністю, тренерів зі складу національних збірних команд України.
Фото: Фейсбук Державної прикордонної служби України