Міністерство освіти та науки закликає органи місцевого самоврядування перевести навчальний процес в дистанційний формат до кінця тижня.

Про це в Телеграмі написав міністр освіти та науки Сергій Шкарлет, передає Укрінформ.

"Сьогодні ворог знову завдав нищівних ударів у частині регіонів та столиці. Звертаюся до начальників ОВА та керівників закладів освіти! Наше завдання максимально убезпечити всіх учасників освітнього процесу. Тому прошу прийняти рішення щодо навчання в дистанційному форматі до кінця поточного тижня (до 14.10.2022)" - написав Шкарлет.
Міністр закликав не нехтувати правилами поведінки під час повітряної тривоги та спускатися в укриття.
Як повідомляв Укрінформ, вранці 10 жовтня Україна піддалася масованій ракетній атаці з боку російського агресора. За даними Генштабу по території країни було випущено 75 ракет, 41 було знищено силами ППО.