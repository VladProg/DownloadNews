У зв’язку із плановим збільшенням розміру прожиткового мінімуму з 1 грудня зростає низка страхових виплат від Фонду соціального страхування України (ФССУ).

Про це повідомляє пресслужба ФССУ у Телеграмі, передає Укрінформ.
«Відсьогодні в Україні планово збільшився розмір прожиткового мінімуму для працездатних осіб – з 2 600 грн до 2 684 грн. Відповідно, зросла сума пов’язаних з ним одноразових допомог, які фінансуються Фондом соціального страхування України», - йдеться в повідомленні.

Зокрема, для потерпілих внаслідок нещасних випадків на виробництві або професійних захворювань сума компенсації зросла (відповідно до ступеню втрати працездатності) з 44 200 до 45 628 грн.
Страхова виплата родині потерпілого в разі його смерті збільшилася з 260 000 до 268 400 грн.
Виплата утриманцям у разі смерті годувальника зросла з 52 000 до 53 680 грн.
Як повідомлялося, з 1 грудня у зв’язку з підвищенням прожиткового мінімуму буде проведено перерахунки мінімальних пенсій для осіб, які втратили працездатність, з 2 027 грн до 2 093 грн.