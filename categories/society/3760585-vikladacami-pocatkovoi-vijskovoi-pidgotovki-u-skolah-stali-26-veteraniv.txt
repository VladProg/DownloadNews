Перші 26 ветеранів війни пройшли навчання і викладатимуть початкову військову підготовку в школах.

Про це повідомляє пресслужба Міністерства у справах ветеранів, передає Укрінформ.
«Мінветеранів спільно з Міноборони України реалізують проєкт, яким передбачено залучення ветеранів війни до викладання початкової військової підготовки. Учасники з 15 областей України пройшли курси з підвищення кваліфікації на базі Національного університету оборони України за оновленою програмою», - йдеться у повідомленні.

Як зазначається, такий підхід сприятиме підвищенню професійної компетентності фахівців у сфері військово-патріотичного виховання, суттєво підвищить ідеологічну складову оборонної стійкості, рівень обороноздатності та посилить національну безпеку.
Зокрема, Міноборони визначило базовим закладом, у якому відбуватиметься навчання ветеранів війни Національний університет оборони України
«Днями відбувся перший випуск 26 слухачів курсу з підвищення кваліфікації, які отримали державні сертифікати. У ході навчання ветерани вдосконалили свою педагогічну майстерність, отримали актуальну інформацію по базових курсах з тактичної медицини, вогневої підготовки, історії українського війська, а також психології», - розповіла в.о. директора Департаменту громадянської ідентичності та ветеранського розвитку Світлана Строкач.
Як повідомлялося, 1 січня 2022 року в Україні набув чинності Закон «Про основи національного спротиву».
Він визначає завдання територіальної оборони, руху опору і підготовки громадян України до національного спротиву, а також встановлює порядок організації, підготовки та ведення територіальної оборони і руху опору.
Фото: mva.gov.ua