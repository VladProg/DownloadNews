Кабінет Міністрів схвалив рішення, яким спростив шляхом цифровізації процес подання документів громадянами, які виявили бажання взяти дитину на виховання в сімʼю.

Як передає Укрінформ, про це представник уряду у Верховній Раді Тарас Мельничук повідомив у Телеграмі.
«Спрощено (шляхом цифровізації) процес подання документів громадянами, які виявили бажання взяти дитину на виховання в сімʼю. Зокрема, передбачено можливість отримання первинної консультації щодо усиновлення дитини в онлайн-режимі з використанням електронних засобів комунікації або за допомогою телефонного зв’язку», - написав Мельничук.
За його словами, відтепер можна подавати відповідну заяву через Єдиний державний вебпортал електронних послуг. Також удосконалено механізм проходження громадянами, які бажають взяти у свою сім’ю дитину, курсу підготовки з питань виховання дітей-сиріт та дітей, позбавлених батьківського піклування.
Як повідомляв Укрінформ, КМУ 24 травня 2022 року спростив механізм передачі дитини, тимчасово евакуйованої (переміщеної) на територію іншої держави, у сім'ю усиновлювачів.