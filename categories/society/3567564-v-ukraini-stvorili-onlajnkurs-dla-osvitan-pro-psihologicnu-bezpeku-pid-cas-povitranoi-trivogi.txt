В Україні створили безкоштовний онлайн-курс для освітян “Психологічна безпека дорослих та дітей під час повітряної тривоги у школі”.

Як передає Укрінформ, про це Державна служба з надзвичайних ситуацій повідомляє у Телеграмі.
Курс буде корисним для всіх, хто працює з дітьми та батьків. Пройти навчання та отримати сертифікат можна на онлайн-платформі Зрозуміло.
Учасники курсу дізнаються, як складати алгоритм дій для переходу в укриття та як допомогти дитині швидко подолати панічну атаку. Також курс містить інформацію про те, як повернутися до навчання, коли повітряна тривога закінчилась, і реагувати на різні стресові ситуації, що можуть виникнути у дитини.
Окрім, теоретичного матеріалу, в онлайн-курсі багато ігор та вправ, які допоможуть приборкати тривожність і повернутись у ресурсний стан.
Курс розроблений у рамках програми “Безпечна школа”, яка реалізується Фондом Східна Європа у співпраці з ДСНС, Міністерством освіти і науки та Міністерством внутрішніх справ.
Як повідомляв Укрінформ, гурт "Танок на майдані Конго" та сімейний психолог Світлана Ройз створили пісню-практикум для дітей “Крокуй до укриття”.