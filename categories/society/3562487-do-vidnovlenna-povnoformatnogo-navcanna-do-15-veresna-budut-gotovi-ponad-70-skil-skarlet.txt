Планується, що до 15 вересня 71% українських шкіл будуть готові до відновлення повноформатного навчання.

Про це міністр освіти і науки Сергій Шкарлет сказав під час телемарафону, передає Укрінформ.

«У мене стриманий оптимізм щодо повернення, адже на сьогодні меседж, який дамо, так і буде, бо на 15 вересня ми розраховуємо, що 71% українських шкіл буде по безпековій ситуації готовий до повноформатного навчання», - сказав Шкарлет.

За його даними, 1 вересня перший дзвоник у декількох форматах пролунав у 12 906 школах. Зокрема, 3 540 шкіл працюють у повноформатному режимі стовідсотково, 3 870 - у змішаному форматі, який передбачає як онлайн, так і повноформатне навчання. А 5 490 шкіл працюватимуть виключно у режимі онлайн, адже у них або відсутні укриття, або навчальний заклад розташований на небезпечній нині території.

«У повноформатному режимі навчатимуться 864, 5 тисячі дітей, батьки яких обрали й повірили школі та визначили саме ту тезу, яку ми формували упродовж усього літа - «Повертайся до навчання». 1 млн 782 тисячі дітей будуть навчатися виключно в онлайн-форматі, бо так визначили батьки, так визначили школи, так визначили територіальні громади та засновники. І 1 млн 252 тис. навчатимуться змішано: частина уроків проходитиме в онлайн-форматі, частина – в повноформатному режимі», - сказав глава МОН.

Урядовець також звернув увагу на зменшення кількості учнів, які від початку повномасштабного вторгнення росії виїхали в інші країни.

«Якщо на березень таких було 670 тисяч, у липні таких було 640 тисяч дітей шкільного віку, які виїхали за межі відповідної території України, то вже станом на 1 вересня, ми маємо 492 тисячі дітей, які перебувають не в Україні, але при цьому обліковуються в українських школах», - сказав він.

Міністр переконаний, що навчання за кордоном точно не нашкодить, адже там обов'язково декілька навчальних годин або навіть день приділяється для виключно українського формату навчання.

Як повідомляв Укрінформ, освітній процес у школах розпочинається 1 вересня і триватиме до 30 червня.