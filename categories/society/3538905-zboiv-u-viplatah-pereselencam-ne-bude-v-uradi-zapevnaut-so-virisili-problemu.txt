Збій у виплатах внутрішньо-переміщеним особам подолано, компенсацію на проживання виплачуватимуть регулярно.

Як передає Укрінформ, про це Міністерство з питань реінтеграції тимчасово окупованих територій повідомляє у Фейсбуці.
“Компенсацію на проживання ВПО виплачуватимуть регулярно. Збій у виплатах ВПО подолано – переселенців, які отримують державну фінансову допомогу, стає дедалі більше. Про це свідчать інформація від самих ВПО та офіційна статистика”, - ідеться в повідомленні.
У Мінреінтеграції додали, що відповідно до даних Мінсоцполітики, станом на 27 липня понад 2,8 млн ВПО вже отримали виплати. На це з держбюджету скеровано понад 22,7 млрд грн.
Віцепрем’єр-міністр питань реінтеграції тимчасово окупованих територій Ірина Верещук взяла під контроль ситуацію з виплатою ВПО. Підставою для цього стали численні звернення переселенців на цілодобову гарячу лінію Мінреінтеграції з кризових питань 15-48. Верещук наголосила, що виплати цій категорії населення повинні надходити без зволікань і з причиною кожної затримки у відомстві будуть розбиратися окремо.
Як повідомляв Укрінформ, 25 липня заступник міністра з питань реінтеграції тимчасово окупованих територій України - уповноважений з питань внутрішньо переміщених осіб Павло Козирєв поінформував, що наразі пропрацьовується питання збільшення на час опалювального сезону розміру компенсації витрат на житлово-комунальні послуги тим, хто прихистив у себе внутрішньо переміщених осіб.