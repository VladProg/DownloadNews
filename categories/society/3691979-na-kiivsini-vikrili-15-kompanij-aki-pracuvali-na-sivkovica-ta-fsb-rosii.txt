Служба безпеки і Держбюро розслідувань викрили у Київській області 15 компаній, які працювали на підозрюваного у держзраді та шпигунстві ексзаступника секретаря РНБО Володимира Сівковича та федеральну службу безпеки росії.

Як передає Укрінформ, про це СБУ повідомляє у Телеграмі.
"Служба безпеки спільно з ДБР викрила 15 компаній у Києві та області, які працювали в інтересах країни-агресора. Встановлено, що роботу цих підприємств контролює колишній заступник секретаря РНБО Володимир Сівкович, який підозрюється у державній зраді та шпигунстві", - ідеться у повідомленні.

За даними слідства, саме він курує діяльність так званого "політичного офісу" у москві, який було організовано за вказівкою фсб.
Завданням цього "офісу" є проведення розвідувально-підривної діяльності проти України, у тому числі координація роботи агентурних мереж у прифронтових районах.

Для прикриття злочинних дій та їх фінансування Сівкович використовував підконтрольні йому компанії у Києві.
Ці підприємства здійснюють діяльність у сферах торгівлі, фінансів і транспортних перевезень, а також надають ріелторські послуги.

Дохід від комерційної діяльності фірми спрямовували на підтримку країни-агресора та її поплічників.
Під час обшуків за адресами підприємств виявлено зброю, документи та інші матеріали із доказами незаконної діяльності Сівковича.

У межах кримінального провадження тривають слідчі дії для встановлення всіх обставин злочину і притягнення винних до відповідальності.
Як повідомляв Укрінформ, у фірмах і підприємствах, до яких дотичний Сівкович, правоохоронці проводять близько 30 обшуків.