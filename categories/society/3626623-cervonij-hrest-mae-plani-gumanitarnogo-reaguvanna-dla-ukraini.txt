Перший заступник міністра закордонних справ України Еміне Джапарова зустрілася з генеральним секретарем Міжнародної федерації товариств Червоного Хреста та Червоного Півмісяця Джаганом Чапагайном, який цими днями перебуває з візитом в Україні. Сторони обговорили гуманітарну допомогу українцям від організації.

Про це йдеться у повідомленні МЗС України, передає Укрінформ.
Відповідно до нього, Джапарова висловила вдячність за надану гуманітарну допомогу з боку Міжнародної федерації для подолання наслідків повномасштабного вторгнення росії.
«Український уряд дуже добре знає наші потреби та робить усе, щоб залучити максимум підтримки для людей. Ми будемо вдячні за збільшення підтримки з боку Міжнародної федерації товариств Червоного Хреста та Червоного Півмісяця в 2023 році», - наголосила Джапарова.

Генеральний секретар запевнив у подальшій підтримці України на тлі зростання потреб постраждалого населення у зимовий період, зазначило МЗС. Він також поінформував про плани гуманітарного реагування. Серед пріоритетів – адресна підтримка переміщених українців, допомога постраждалим захисникам та забезпечення засобами першої необхідності, зокрема генераторами, у зимовий період.
Перший заступник міністра закордонних справ України закликала Міжнародну федерацію відреагувати на протиправну діяльність російського Червоного Хреста, яка підриває Фундаментальні принципи Міжнародного Червоногохресного руху та порушує суверенітет, територіальну цілісність України.
Окрему увагу співрозмовники приділили питанню надання допомоги примусово переміщеним громадянам України та українським дітям, вихованцям інтернатних закладів, яких російська держава-агресор незаконно вивозить на свою територію та на тимчасово окуповану територію України на очах у всього світу.
Як повідомлялося, 2 листопада Уповноважений Верховної Ради з прав людини Дмитро Лубінець заявив, що російський Червоний Хрест вкрав майно в українського представництва, серед якого - 10 приміщень в окупованому Криму, автомобілі та оргтехніка.
Фото: МЗС України