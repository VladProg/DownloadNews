Україна отримає від Хорватії 5 млн євро та від Іспанії 1,5 млн євро на потреби гуманітарного розмінування.

Як передає Укрінформ, про це повідомляє пресслужба Міністерства економіки.
«Прем’єр-міністр Республіки Хорватія Андрей Пленкович заявив, що вже завтра уряд цієї країни ухвалить надання Україні допомоги у гуманітарному розмінуванні в розмірі 5 мільйонів євро. Також міністр закордонних справ Іспанії з питань Європейського Союзу та співробітництва повідомив, що Іспанія виділить 1,5 мільйона євро на підтримку гуманітарного розмінування в Україні», - повідомила перший віцепрем’єр-міністр України - міністр економіки Юлія Свириденко.
Як повідомлялось, Україна і Хорватія підписали міжурядову угоду про співробітництво у сфері розмінування.
У проєкті держбюджету -2024 на гуманітарне розмінування сільгоспземель закладено 2 млрд грн.