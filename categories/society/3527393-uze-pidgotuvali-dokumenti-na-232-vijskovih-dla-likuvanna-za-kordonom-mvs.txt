У Міністерстві внутрішніх справ України наразі вже підготували документи на 232 військовослужбовця для направлення за кордон на лікування та реабілітацію.

Про це під час брифінгу в Укрінформі заявила речниця МВС України Альона Матвєєва.
За її словами, реабілітацію у медичних реабілітаційних центрах МВС наразі пройшло 468 поранених.
«Якщо говорити про направлення їх на лікування, а також на реабілітацію за кордон, то наразі направлено, у тому числі на протезування. 89 поранених. Ще було підготовлено документи на 232 особи для направлення за кордон на лікування реабілітацію, а також на протезування», - уточнила речниця МВС.
Вона зазначила, що найчастіше реабілітації потребують після травм опорно-рухового апарату, черепно-мозгових травм та їхніх наслідків, а також після вибухових травм. Медико-психологічна реабілітація необхідна постраждалим із посттравматичними розладами і з синдромом емоційного вигорання.
Представниця МВС заявила, що велика кількість артобстрілів негативно впливає на психологічний стан військових.
«Таким чином ми отримали велику кількість військовослужбовців саме з психічними захворюваннями. Наразі ми теж цю проблему вирішуємо. І певні види реабілітації теж налаштовані на цю категорію військовослужбовців», - поінформувала вона.
За її словами, МВС також здійснюються заходи щодо соцзабезпечення членів родин військових, які загинули або перебувають у полоні. Матвєєва уточнила, що наразі підписуються документи, щоб цим особам могли надавати меддопомогу, санітарно-курортне лікування та психологічну допомогу.
Вона додала, що наразі заклади охорони здоров’я системи МВС отримали значний обсяг медикаментів, перев’язувальних матеріалів, засобів індивідуального захисту, також медичних аптечок від міжнародних партнерів.
Матвєєвої зауважила, що за кошти держбюджету з початку повномасштабних військових дій було закуплено 23 одиниці спеціалізованого гуманітарного транспорту.
Як повідомляв Укрінформ, 26 червня речник Національної гвардії України (НГУ) Руслан Музичук поінформував, що з Україні за кордон на тому тижні на лікування вирушили 14 військовослужбовців НГУ.