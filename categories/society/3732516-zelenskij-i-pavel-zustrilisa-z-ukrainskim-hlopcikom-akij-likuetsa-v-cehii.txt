У Празі Президент України Володимир Зеленський і президент Чеської Республіки Петр Павел зустрілися з 14-річним українцем Антоном Коцком із міста Борислав Львівської області.

Про це повідомляє сайт глави держави, передає Укрінформ.

Як зазначається, Антон Коцко з березня 2022 року перебуває в Чехії на лікуванні. Хлопчик мріяв зустрітися з Президентом України та навіть записав відеозвернення до нього. У відповідь глава держави теж записав звернення для Антона.

Відео: Офіс Президента

Зеленський поцікавився справами хлопця й подарував йому марку із зображенням пса Патрона з гаслом «Сильніші разом».

«Бажаю тобі перемоги й дякую за твою міцну віру», – зазначив він.


«Пане Президенте, я дуже радий, що ми сьогодні зустрілися, це було моє найзаповітніше бажання», – сказав хлопчик і подякував Зеленському за подарунок. Він також подарував Президентові футболку зі своїм малюнком і написом «Разом ми сила», сувенір у формі серця та фігуру богині правосуддя Феміди.


«Велика подяка вам за те, що ви ведете Україну до перемоги. Хочу подарувати вам богиню правосуддя Феміду, щоб в Україні процвітали чесніть і непідкупність, а будь-яке зло було справедливо покаране. Я бачу в цій богині те, що ви показуєте світові щодня. Я пишаюся вами та всією Україною!» – сказав хлопчик.

«Дуже дякую тобі, Антоне! Це дуже важливо – бути в єдності, бути разом. Дуже дякую за всі подарунки!» – відповів глава держави.


Антон Коцко також вручив подарунки Петру Павелу і подякував йому за гостинність Чехії.
Як повідомлялося, Володимир Зеленський 6 липня здійснив візит до Болгарії, а ввечері прибув до Праги.
Крім зустрічі з президентом Чехії, плануються також перемовини з прем’єр-міністром Петром Фіалою, головами Сенату та Палати депутатів парламенту Мілошем Вистрчілом та Маркетою Пекаровою Адамовою, зустрічі з членами уряду, парламенту, представниками ЗМІ.
Фото: ОП