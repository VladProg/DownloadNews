Правоохоронці заочно повідомили про підозру військовому Російської Федерації, який викрадав майно мирних жителів під час захоплення села Катюжанка Київської області.

Як передає Укрінформ, про це Київська обласна прокуратура повідомляє у Телеграмі.
За процесуального керівництва Київської обласної прокуратури заочно повідомлено про підозру розвіднику-снайперу військової частини збройних сил РФ за фактом порушення законів та звичаїв війни (ч. 2 ст. 28, ч. 1 ст. 438 Кримінального кодексу України).
За даними слідства, у лютому - березні 2022 року в захопленому селі Катюжанка Вишгородського району підозрюваний разом з іншими військовослужбовцями вдерлися до приватного будинку. У ньому вони проживали та базувалися протягом всього часу захоплення населеного пункту.

«Тікаючи з Київщини окупант з корисливих мотивів викрав з будинку мирних мешканців бензопилу та інші інструменти. При цьому він розумів, що награбоване майно не може бути використане у військових цілях», - ідеться в повідомленні.
Як повідомляв Укрінформ, у червні військовому армії РФ повідомили про підозру в розстрілі автомобіля родини з дітьми, яка намагалася виїхати з Бучанського району Київської області, де навесні 2022 року велися активні бойові дії.