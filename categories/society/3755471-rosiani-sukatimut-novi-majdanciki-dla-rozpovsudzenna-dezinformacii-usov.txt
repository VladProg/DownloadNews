Росія шукатиме нових спікерів та майданчики серед медіа, аби розміщувати наративи, які дискредитуватимуть Україну як державу та її армію.

Про це повідомив представник Головного управління розвідки Міноборони Андрій Юсов в ефірі марафону "Єдині новини", відповідаючи на питання журналіста: "завдяки яким новим інструментам розповсюджуватиметься російська дезінформація, узгоджена на нещодавньому засіданні пропагандистів на чолі з президентом РФ?"
"Шукатимуть нових спікерів, які готові виступати ньюзмейкерами, нові медіа, які свідомо чи несвідомо можуть бути використані як майданчики для розміщення подібних наративів", - сказав Юсов.
Представник ГУР зауважив, що частина агентів впливу втрачає можливість доносити інформацію (їх викривають або вони втрачають ефективність), що й призводить до пошуку нових інструментів.
"Кошти на це агресор не шкодує. Які б суми не виділялися на інформаційну війну - а це десятки мільйонів доларів - це завжди дешевше, як порівнювати з витратами на полі бою. ІПСО, попри свою дорогу вартість, вигідніше, аніж інвестувати у поле бою: 100 комп'ютерів дешевше, аніж один танк", - додав Юсов.
Водночас він нагадав, що нещодавно у Кремлі відбулася нарада російських пропагандистів, які, зокрема, затвердили нові наративи, спрямовані на розхитування українського суспільства, руйнування антипутінської коаліції та на послаблення підтримки партнерів.
"Особливо нового там нічого немає, у різній мірі це вже фігурувало. Мовляв, "немає успіху в контрнаступі" та "суцільно корумпована держава" - підтримувати не потрібно", - сказав представник ГУР.
Він підкреслив, що Україна продовжуватиме протидію цим наративам, і закликав суспільство критично ставитися до інформації, довіряти лише перевіреним джерелам і медіа і не посилатися на відомості з анонімних джерел.
Як повідомляв Укрінформ, за даними ГУР, в адміністрації російського президента Володимира Путіна затвердили конкретні наративи пропаганди, які мають дискредитувати Україну та вплинути на партнерів. Зокрема, російська пропаганда має зосередитися на використанні тем масової мобілізації, контрнаступу українських Сил оборони, начебто зневіри українських партнерів у можливості перемоги та тотальної корупції.