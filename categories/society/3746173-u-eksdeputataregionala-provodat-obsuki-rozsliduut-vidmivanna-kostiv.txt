Державне бюро розслідування проводить обшуки в колишнього народного депутата, ексзаступника голови фракції забороненої "Партії регіонів".

Як передає Укрінформ, про це інформує пресслужба відомства.
"Працівники ДБР спільно з СБУ та Офісом Генерального прокурора проводять обшуки за місцем проживання та роботи колишнього народного депутата України I, III–VII скликань, колишнього заступника голови фракції забороненої "Партії регіонів", – ідеться в повідомленні.

Зазначається, що також обшуки проводяться за місцем проживання керівників підконтрольних нардепу компаній, зареєстрованих в тому числі в офшорних юрисдикціях.

ДБР перевіряє причетність екснардепа до легалізації доходів, одержаних злочинним шляхом, на суму понад 500 млн грн та ухилення від сплати податків у 2011-2014 роках, що призвело до ненадходження до бюджету коштів на суму понад 63 млн грн.

За інформацією відомства, можлива легалізація доходів, одержаних злочинним шляхом, здійснювалася через підконтрольні нардепу компанії.

Досудове розслідування здійснюється за ознаками легалізації майна та ухилення від сплати податків (ч. 3 ст. 209, ч. 3 ст. 212 Кримінального кодексу України).

Санкція статті передбачає покарання у вигляді позбавлення волі на строк до 12 років з конфіскацією майна.

Процесуальне керівництво здійснює Офіс генерального прокурора.

Як повідомлялося, Державне бюро розслідування завершило досудове розслідування щодо колишнього правоохоронця, який зрадив Україну та обіймав посади так званого "міністра юстиції" та "голови верховного суду" так званої ДНР. Матеріали передали до суду.