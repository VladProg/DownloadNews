Із початку повномасштабної війни Росії і України лише один засіб масової інформації звернувся до Департаменту кіберполіції Нацполіції України (ДКП НПУ) щодо кібератак.

Про це йдеться у відповіді Департаменту кіберполіції Національної поліції на інформаційний запит Укрінформу.
«Із початку фази загострення збройної агресії РФ проти України до ДКП надходило одне звернення від українських засобів масової інформації щодо здійснення несанкціонованого втручання невстановленими особами в роботу електронних комунікаційних мереж, що призвело до підробки, блокування інформації та порушення встановленого порядку її маршрутизації», - йдеться у повідомленні.
За цим фактом поліція відкрила кримінальне провадження за частиною 5 статті 361 Кримінального кодексу України (Несанкціоноване втручання у роботу інформаційних (автоматизованих), електронних комунікаційних, інформаційно-комунікаційних систем, електронних комунікаційних мереж).
У відомстві не зазначили, яке саме ЗМІ до них звернулося щодо цього інциденту.
Окремо правоохоронці поінформували, що «24 канал», який входить до складу медіахолдингу ПрАТ «Телерадіокомпанія «Люкс», та цей медіахолдинг не зверталися до Департаменту кіберполіції із заявами щодо кіберінциденту – хакерської атаки на веб-ресурс «24 каналу», який відбувся 11 травня 2023 року.
Раніше, 11 травня, «24 Канал» заявив, що їхній сайт зазнав хакерської атаки. За інформацією самого видання, росіяни почали оперативно публікувати на сайті фейкові новини з погрозами Президенту Володимиру Зеленському та українцям.