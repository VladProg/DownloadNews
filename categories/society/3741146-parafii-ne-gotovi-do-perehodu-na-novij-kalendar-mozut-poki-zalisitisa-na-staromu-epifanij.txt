Помісний собор ПЦУ залишив можливість тимчасово залишитися на старому календарі для парафій, які поки не готові до переходу, аби запобігти розділенню серед вірян на тлі календарної реформи.

Як повідомляє кореспондент Укрінформу, про це заявив Предстоятель Православної церкви України митрополит Епіфаній під час брифінгу за результатами Помісного собору ПЦУ.
"Ми зберегли також можливість для тих громад і монастирів, які поки не готові, тимчасово залишитися на старому календарі. Ми діємо не примусово, а добровільно. Бо всі з часом доєднаються і будуть на одному календарі", - сказав Епіфаній.
За словами митрополита Епіфанія, парафії, які готуються до переходу на новий календар, не обмежені часовими межами, "вони долучаться до цієї реформи, коли дозріють остаточно".
Предстоятель ПЦУ підкреслив, що цей крок дозволить уникнути розколу всередині церкви через впровадження новоюліанського календаря.
"Ми проаналізували досвід інших помісних православних церков, які також втілювали календарну реформу свого часу: якщо діяти більш жорстоко, може бути розділення на основі церковного календаря, яке є в грецькій церкві та в інших церквах. Ми не повинні зараз під час війни допускати розділення в українському суспільстві", - наголосив він.
Як повідомляв Укрінформ, Помісний Собор ПЦУ, що відбувся сьогодні в Софії Київській, схвалив перехід на новоюліанський календар з нового церковного року, що почнеться 1 вересня.
Затвердження ПЦУ новоюліанського календаря не вплине на дату святкування Великодня, оскільки православний та католицький світи мають різні пасхалії.