Ухвалена урядом Концепція безпеки закладів освіти представляє комплексне стратегічне бачення створення безпечного освітнього середовища у закладах освіти та організацію в них рівних, належних і безпечних умов здобуття освіти та викладання.

Про це повідомляє Міністерство освіти та науки за результатами засідання Кабміну, передає Укрінформ.
«Сьогодні у зв’язку з воєнним станом освітній процес залежить від безпекової ситуації та відбувається офлайн, онлайн або у змішаній формі. Освітяни й надалі гідно тримають свій фронт, за що я надзвичайно вдячний. Попереду копітка робота з відновлення емоційного стану вчителів та учнів, а також налагодження освітнього процесу. Але найголовніше, щоб навчання було безпечним, щоб кожна українська дитина мала доступ до якісної освіти, а кожен учитель відчував турботу та увагу», – зазначив міністр освіти і науки Оксен Лісовий.
Як зазначається, реалізація концепції дасть змогу організувати навчання в очному режимі, сприятиме забезпеченню комфортного перебування в об’єктах фонду захисних споруд закладів освіти, а також підвищить ефективність заходів щодо запобігання правопорушенням в освітньому середовищі.


Особлива увага надаватиметься заходам, спрямованим на запобігання проявам фізичного та психологічного насильства, дотримання прав і норм інформаційної та соціальної безпеки кожного учасника освітнього процесу.
Як повідомлялося, з 6 по 10 квітня пройде другий етап сертифікації вчителів початкової школи, майже 1000 педагогів пройдуть самооцінювання.