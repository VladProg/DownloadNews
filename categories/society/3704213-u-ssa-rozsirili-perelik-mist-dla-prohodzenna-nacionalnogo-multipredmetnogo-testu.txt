У США розширили перелік міст для проходження національного мультипредметного тесту для українських переселенців.

Як передає Укрінформ, про це повідомляє Український центр оцінювання якості освіти.
"Наші партнери в США відгукнулися на прохання випускників та організаторів оцінювання щодо розширення міст, де відкрито спеціально обладнані комп’ютерні центри. Тож потенційні вступники матимуть змогу пройти тестування в містах Х'юстоні й Детройті", - ідеться у повідомленні.
В УЦОЯО подякували Посольству України в США, Х'юстонському університету в Клир-Лейку (University of Houston-Clear Lake), Школі українознавства товариства “Рідна Школа” в Детройті за те, що зважили на потребу в проведенні тестувань для українських вступників, що перебувають в їхній країні, і підтримали організацію вступних випробувань.
"Якщо ви вже створили персональний кабінет і вибрали із запропонованого переліку менш зручний для доїзду населений пункт, а тепер з’явилася більш зручна локація, — зможете після отримання сертифіката до 7 травня 2023 року змінити реєстраційні дані, вибравши місто, ближче до вашого місцеперебування під час проведення НМТ", - зауважили в УЦОЯО.
Перелік країн, у яких вступники матимуть змогу пройти тестування доступний за посиланням.
Як повідомляв Укрінформ, 270 тисяч учасників Національного мультипредметного тесту отримали сповіщення про успішну реєстрацію, ще семи тисячам потрібно до 7 травня виправити помилки.