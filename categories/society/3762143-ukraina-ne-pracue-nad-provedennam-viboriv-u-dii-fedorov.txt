Україна не працює над проведенням виборів у застосунку "Дія".

Про це віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров заявив під час заходу "Редколегія. Саміт", повідомляє кореспондент Укрінформу.
"Завдання (щодо проведення виборів – ред.) поставить законодавство. Ми всі це побачимо... Якихось неформальних завдань немає. Ми не працюємо над виборами в Дії. Завдання немає – ми над цим не працюємо. І ЦВК цим не займається, і парламент не розглядає закони", – сказав Федоров.
Як повідомлялося, згідно з Конституцією, наступні чергові парламентські вибори мали би відбутися у жовтні 2023 року, а президентські – навесні 2024 року. Проте дія на території України правового режиму воєнного стану унеможливлює проведення виборів.
Навколо цієї теми точаться активні дискусії. Зокрема, йшлося про потенційну можливість проведення онлайн-виборів у застосунку "Дія".