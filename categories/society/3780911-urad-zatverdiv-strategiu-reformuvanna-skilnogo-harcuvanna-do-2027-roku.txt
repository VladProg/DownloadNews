Кабінет міністрів затвердив Стратегію реформування системи шкільного харчування на 2023-2027 роки.

Про це дружина Президента України Олена Зеленська повідомила у Фейсбуці, передає Укрінформ.
За словами першої леді, затверджена стратегія має стати дорожньою картою реалізації реформи для всіх її учасників – від центральних органів виконавчої влади до представників органів місцевого самоврядування. Громади на її основі можуть розробити власні стратегії для змін на місцях.
"Фактично цей документ – готовий план дій на найближчі роки", – пояснила Зеленська.






Стратегія реформування системи шкільного харчування на 2023-2027 роки






















Так, цілями затвердженої стратегії є, зокрема, підвищення фінансової й інституційної спроможності громад, відновлення і модернізація кухонь та їдалень, дотримання вимог системи безпечності НАССР.
Серед цілей також – розвиток кадрового потенціалу і підвищення кваліфікації кухарів закладів освіти, запровадження нових норм харчування та меню, формування культури здорового харчування в Україні.
Як зауважила перша леді, формування культури здорового харчування можна назвати основною, глобальною метою всього задуму, адже зі шкільної їдальні починаються харчові звички на все життя.
"Ми хотіли б, щоб це були правильні, здорові звички, які розповсюдяться на всі родини та зрештою на все суспільство. Щоб навіть через роки кожен міг сказати про своє меню: "Смачно й корисно як у школі!", – заявила вона.
Зеленська підкреслила, що реформа шкільного харчування триває навіть під час війни, адже, попри вороже вторгнення, країна мусить давати дітям найкраще – від освіти до харчування.
"Скажу навіть більше: усе це під час випробувань воєнного часу має бути ще якіснішим, бо саме із цього твориться стійкість", – переконана перша леді.
Як повідомляв Укрінформ, у квітні в місті Буча Київської області почалося будівництво фабрики-кухні, яка стане частиною реформи шкільного харчування в Україні. Проєкт буде масштабований на інші регіони, зокрема на Харківську область.
Реформа шкільного харчування стартувала в Україні у 2020 році. Започаткована вона з ініціативи дружини Президента Олени Зеленської.
На оновлене шкільне меню заклади загальної середньої освіти перейшли з 1 січня 2022 року.