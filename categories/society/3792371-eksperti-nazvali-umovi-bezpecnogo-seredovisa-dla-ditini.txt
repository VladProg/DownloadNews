Дитина знаходиться у безпеці тоді, коли вона перебуває у безпечному середовищі і з безпечним дорослим.

Про це під час форуму «Сьогодні заради майбутнього: освіта у воєнний та післявоєнний час», проведеного за підтримки USAID та Програми U-LEAD, заявила голова громадської організації «Центр інноваційної освіти «Про.Світ» Олександра Пєтушкова, передає кореспондент Укрінформу.
«Ми вважаємо, що наше майбутнє формується саме з освіти. Чи у безпеці сьогодні дитина? І що ми маємо вважати за безпеку для дитини? Ми у «ПроСвіт» використовуємо наступну формулу: для нас дитина у безпеці, коли є безпечне середовище і безпечний дорослий», - заявила вона.
За її словами, якщо стосовно дитини у школі відбувається булінг і її ніхто не може від цього захистити, то це середовище вже є небезпечним.
«Тобто, безпечне середовище для нас - це не лише про укриття. Будь-що у школі має бути безпечним. Що таке безпечне середовище? Воно безпечне фізично, воно підготовлено для взаємодії, і найголовніше для мене тут - воно прогнозоване для дитини. Тобто, дитина розуміє, що відбувається, як їй взаємодіяти, куди їй іти», - пояснила Пєтушкова.
Як додала голова ГО «ПроСвіт», без безпечного дорослого безпека дитини теж не відбувається. «Тобто, якщо ми розмістимо дитину під час повітряної тривоги в укритті і вона там буде сама, то це не працює, не (створює безпеку для - ред.) дитини», - зазначила вона.

За словами експертки, безпечний дорослий має діяти відповідно до вікових та індивідуальних особливостей кожної дитини, бути доброзичливим та емпатійним, розпізнавати потреби кожної дитини і говорити з ними на рівних.
«Тоді дитина відчуває себе у безпеці, а саме - вона відчуває захищеність, контроль над своїм життям, відсутність загроз і підтримку від дорослої людини поруч. А від підтримки цієї безпечної людини дуже багато залежить. Саме від того, чи відчуває дитина цю підтримку, залежить, якою вона буде у дорослому житті: чи суб'єктно вона зможе приймати рішення, чи вона буде об'єктом, яким зможуть маніпулювати», - вважає голова ГО «ПроСвіт».
На її думку, якщо дитині щодня повторювати, де вона помилилася, що зробила не так, постійно вимагати від неї правильної відповіді, то з великою вірогідністю вона у майбутньому дорослому житті буде боятися брати на себе відповідальність, намагатиметься не висовуватися.
«А якщо ми створюємо для дитини ситуації успіху, підкреслюємо її сильні сторони, показуємо динаміку її успішності, то така дитина у дорослому житті буде суб'єктною, зможе аргументувати свою позицію та брати на себе відповідальність», - переконана Пєтушкова.
Як повідомлялося, Програма для України з розширення прав і можливостей на місцевому рівні, підзвітності та розвитку «U-LEAD з Європою» спільно фінансується ЄС і його державами-членами Німеччиною, Польщею, Швецією, Данією, Естонією та Словенією для підтримки України на її шляху до зміцнення місцевого самоврядування. U-LEAD сприяє прозорому, підзвітному та багаторівневому управлінню в Україні, яке відповідає на потреби громадян та розширює можливості громад.
Фото: U-LEAD з Європою