Викрадена росіянами з Херсонської області Маргарита Прокопенко, яку "удочерив" голова партії "Справедлива Росія – За правду" Сергій Миронов, має трирічного брата, але його доля наразі невідома.

Про це у Телеграмі поінформував уповноважений Верховної Ради з прав людини Дмитро Лубінець, передає Укрінформ.
За словами омбудсмена, до нього звернулася опікун рідної сестри Маргарити, яка просила сприяння встановленню місця перебування Маргарити та оформлення опіки над нею.
"Зазначу, що Маргарита має рідну шестирічну сестру та трирічного брата. Шестирічна сестра проживає з опікуном, а ось доля брата Маргарити не відома. Він, як і дівчинка, перебував у Херсоні. Тобто рідних сестру та брата розлучили росіяни", - зазначив він.
Лубінець розповів, що відомо і про те, що, ймовірно, спільно з цією дівчинкою забрали і дворічного хлопчика Іллю Ващенка, доля якого наразі невідома.
Він наголосив, що усиновлення українських дітей у РФ є незаконним. За його словами, за міжнародними та національними нормами, для того, щоб іноземці могли усиновити українську дитину, потрібно повідомити Україну та отримати згоду на всиновлення.
"Проте Росія намагається обійти це й насильно надає українським дітям російське громадянство. Що теж є злочином! Нагадаю: примусове переміщення дітей з однієї етногрупи в іншу – це геноцид. Таким чином, принаймні це вже є підставою для чергових із прав людини.
На його переконання, міжнародна спільнота має відреагувати на воєнний злочин росіян і допомогти повернути викрадених РФ дітей.
Лубінець заявив щодо ситуації з Прокопенко він звернеться до партнерів України та міжнародних організацій, щоб вони засудили дії примусового вивезення та всиновлення української дитини і визнали це злочином геноциду та сприяли поверненню додому українських дітей.
"Мовчання та бездіяльність на кожен такий злочин провокує ще більше злочинів у майбутньому", - переконаний він.
Як повідомляв Укрінформ, голова партії «Справедлива Росія – За правду» Сергій Миронов таємно удочерив викрадену під час окупації Херсонської області російськими військами 10-місячну дівчинку та змінив їй ім'я і громадянство.
За даними ЗМІ, із Маргарити Прокопенко ця дівчинка після зміни імені і громадянства стала росіянкою Мариною Мироновою.