З нагоди Дня рятівника Президент України Володимир Зеленський відзначив державними нагородами п'ятьох працівників служби цивільного захисту.

Як передає Укрінформ, про це йдеться в указі №652/2022, оприлюдненому на сайті Президента.
Так, згідно з указом, за особисту мужність і самовідданість, виявлені у забезпеченні ліквідації наслідків надзвичайних ситуацій в умовах воєнного стану, сумлінне та бездоганне виконання службового обов’язку нагороджено п'ятьох рятувальників.
Зокрема, орденом «За мужність» І ступеня нагороджено генерала-майора служби цивільного захисту Олександра Волобуєва. Орденом «За мужність» ІІІ ступеня - старшого лейтенанта служби цивільного захисту Віталія Дзябка та полковника служби цивільного захисту Олександра Миславського.
Крім того, медаллю «За бездоганну службу» ІІІ ступеня нагороджено прапорщика служби цивільного захисту Олександра Гулого та старшого сержанта служби цивільного захисту Дениса Костенка.
В Україні День рятівника щорічно відзначається 17 вересня.