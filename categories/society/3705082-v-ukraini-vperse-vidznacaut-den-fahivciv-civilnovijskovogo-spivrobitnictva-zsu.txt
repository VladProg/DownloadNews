Сьогодні вперше відзначається День фахівців цивільно-військового співробітництва Збройних сил України, які, зокрема, виконують завдання з пошуку зниклих безвісти, евакуації та репатріації тіл полеглих оборонців України

Про це йдеться у повідомленні Генштабу, передає Укрінформ
Відповідно до наказу Головнокомандувача Збройних Сил України від 24.12.2022 5 травня (щорічно) визначено Днем відзначення фахівців цивільно-військового співробітництва Збройних сил України, йдеться у повідомленні.
У ЗСУ пілотний проєкт із ЦВС було започатковано саме 5 травня 2014 року, в подальшому його було успішно реалізовано вже у червні того ж року. За результатами проведеної роботи сформовано першу в ЗСУ структуру за стандартами НАТО, котра вже 9 років поспіль успішно виконує поставлені завдання.
Саме підрозділи ЦВС у ЗСУ забезпечують ситуаційну обізнаність командирів на місцях щодо стану цивільного середовища, організовують належну взаємодію з органами державної влади, лідерами громадських думок та об’єднань з метою створення сприятливих умов у цивільному середовищі, для досягнення військових цілей в районах виконання завдань за призначенням підрозділів ЗСУ та інших складових Сил оборони України.
Крім того, в рамках зазначеної діяльності групи пошуку та евакуації ЗСУ виконують завдання з пошуку зниклих безвісти, евакуації (транспортування) та репатріації тіл (останків) полеглих оборонців України. Зазначена діяльність здійснюється у взаємодії з експертними службами, правоохоронними органами та іншими підрозділами Сил безпеки та оборони України.