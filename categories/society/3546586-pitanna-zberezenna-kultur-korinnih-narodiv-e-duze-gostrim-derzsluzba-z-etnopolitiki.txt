Питання збереження культур корінних народів на сьогодні постало дуже гостро.

Про це заявила голова Державної служби України з етнополітики та свободи совісті (ДЕСС) Олена Богдан на брифінгу в Укрінформі.
"Загалом питання збереження культур корінних народів на сьогоднішній день стає дуже гострим, оскільки дійсно в багатьох країнах світу вони опинилися під загрозою зникнення внаслідок як неумисних асиміляційних процесів, так і насильницької асиміляції, яка, на превеликий жаль, все ще має місце в тих країнах, де рівень свободи не є настільки великим", - сказала Богдан.

За її словами, корінні народи зберігають понад 400 різних мов, але більшість з них перебувають під загрозою зникнення, оскільки багато корінних народів є нечисленними.
Також вона зауважила, що в Україні фахівці ідентифікували три етноси, які тут сформувалися, і є складовою саме українського суспільства, і не мають певної окремої держави.
"За оцінками ООН, корінні народи зараз налічують близько 370 мільйонів осіб. Вони проживають у понад 70 країнах світу. Загалом налічується щонайменше 5 тисяч різних етнічних груп, які є корінними народами", - додала Богдан.
Міжнародний день корінних народів світу відзначають щороку 9 серпня. У 2021 році був прийнятий ЗУ «Про корінні народи України», яким було визнано три народи корінними: кримськотатарський, караїмський і кримчацький.