Парламент 3 листопада ухвалив євроінтеграційний Закон України «Про матеріали і предмети, що призначені для контакту з харчовими продуктами».

Як повідомляє Укрінформ із посиланням на Міністерство аграрної політики та продовольства, за відповідний законопроєкт у другому читанні проголосували 306 народних депутатів.
“Основна мета цього документа – комплексно врегулювати питання безпечності матеріалів і предметів, що контактують з харчовими продуктами, адже йдеться про здоров’я людей. Нам важливо було підготувати редакцію цього закону на основі вимог понад 10 актів Європейського Союзу і тим самим створити законодавче підґрунтя для подальшої реалізації Угоди про асоціацію з ЄС”, – зазначив міністр аграрної політики та продовольства Микола Сольський.
Очікується, що реалізація закону дозволить встановити єдині правила у сфері виробництва, обігу та використання матеріалів і предметів, які безпосередньо або опосередковано контактують з харчовими продуктами.
Зокрема, йдеться про такі матеріали і предмети, як папір та картон, пластик, друкарські фарби, регенеровану целюлозу, силікон, текстиль, лаки і покриття, віск, деревину, клеї, кераміку, корок, гуму, скло, іонообмінні смоли, метали і їх сплави.
Крім того, запроваджується державна реєстрація та ведення державного реєстру речовин, що використовуються у виробництві матеріалів і предметів та процесів переробки пластику (повторного використання).
Також документ окреслює чіткі вимоги щодо належної виробничої практики (GMP) при виробництві матеріалів та предметів, призначених для контакту з харчовими продуктами. Відповідно, удосконалюється процедура державного контролю та відповідальність операторів ринку.
Як повідомлялося, Мінагрополітики затвердило вимоги до ідентифікаційної позначки на харчових продуктах тваринного походження.