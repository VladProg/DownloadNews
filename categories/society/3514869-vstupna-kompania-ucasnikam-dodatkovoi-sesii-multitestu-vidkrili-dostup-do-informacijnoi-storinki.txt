Сьогодні учасники додаткової сесії національного мультипредметного тесту зможуть дізнатися дані для входу на інформаційну сторінку.

Як передає Укрінформ, про це міністр освіти і науки України Сергій Шкарлет повідомив у Телеграмі.
Він поінформував, що інформаційна сторінка є важливим каналом комунікації з Українським центром оцінювання якості освіти. Саме на інформаційній сторінці із 8 до 18 липня учасникам потрібно підтвердити участь у додатковій сесії НМТ і вибрати із запропонованого переліку населений пункт, а 1-10 серпня надати остаточну інформацію про бажання скласти тестування в обраному місці.

Для успішної реєстрації у додатковий період, окрім створення реєстраційної картки, потрібно обов’язково надіслати комплект документів до регіонального центру оцінювання якості освіти.
Учасники, які до 27 червня не надішлють комплекти реєстраційних документів на електронну адресу, зазначену в реєстраційному повідомленні, не зможуть взяти участь у НМТ.
Як повідомлялося, дані для входу на інформаційну сторінку потрібні для підтвердження проходження національного мультипредметного тестування і обрання населеного пункту, а також для отримання результатів НМТ.