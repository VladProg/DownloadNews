Кабінет Міністрів на засіданні схвалив постанову «Про реалізацію експериментального проєкту щодо створення резерву працівників державних органів для роботи на деокупованих територіях України».

Як передає Укрінформ із посиланням на Телеграм Міністерства з питань реінтеграції тимчасово окупованих територій, документ розроблений Мінреінтеграції спільно з Національним агентством з питань державної служби (НАДС) та Представництвом Президента України в АР Крим.
«Це дасть змогу забезпечити кадрами військові адміністрації й інші державні органи на ДОТ. Особи, які бажають працювати на деокупованих територіях, будуть заповнювати електронну анкету. Далі НАДС розглядатиме заповнені анкети та перевірятиме професійну підготовку кандидатів», - пояснили у відомстві.
Пріоритетне право на призначення на посади матимуть ветерани війни, внутрішньо переміщені особи, особи, які раніше обіймали ці посади; а також особи, які мають досвід роботи з питань реінтеграції тимчасово окупованих територій.
Крім того, буде проводитись професійне навчання осіб, зарахованих до резерву.
Такий принцип формування резерву відновлення дасть змогу у найкоротші строки після звільнення відновити роботу державних органів на деокупованих територіях та забезпечити їх прискорену реінтеграцію, вважають у відомства.
Як повідомляв Укрінформ, Кабінет Міністрів схвалив постанову “Про підготовку до дій із стабілізації ситуації на деокупованих територіях Донецької і Луганської областей та їх реінтеграції”.
Фото: Кабмін