Ще п’ять областей виявили бажання долучитися до експериментального проєкту щодо запровадження інституту помічника ветерана.

Як передає Укрінформ, про це Міністерство з питань реінтеграції тимчасово окупованих територій повідомляє у Телеграмі.
“У чотирьох областях — Вінницькій, Львівській, Миколаївській та Дніпропетровській — вже подано більше 200 заяв бажаючих долучитися до експериментального проєкту "Помічник ветерана”, - ідеться у повідомленні.
У Мінреінтеграції зазначили, що у цих областях створено комісії, які проводитимуть співбесіди з кандидатами у помічники ветеранів. Вже у серпні обраних учасників спрямують на навчання та згодом працевлаштування.
Ще пʼять областей — Закарпатська, Сумська, Київська, Полтавська та Харківська — виявили бажання долучитися до цього проєкту.
На переконання віцепрем’єр-міністра ‒ міністра з питань реінтеграції тимчасово окупованих територій Ірини Верещук така ініціатива за успішної реалізації набуде загальнодержавного масштабування.
Як нагадали у міністерстві, заяву на участь у проєкті “Помічник ветерана” можна подати на платформі е-Ветеран.
Як повідомляв Укрінформ, за підтримки ПРООН в Україні Міністерство у справах ветеранів проводить навчання для тренерської команди майбутніх помічників ветерана.