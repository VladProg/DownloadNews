У кримінальному провадженні щодо причин катастрофи вертольота з керівництвом МВС у Броварах на Київщині призначено понад 100 судових експертиз.

Про це йдеться у відповіді управління взаємодії зі ЗМІ та громадськістю Служби безпеки України на інформаційний запит Укрінформу.
“Наразі проводиться комплекс заходів із метою встановлення обставини авіакатастрофи в Броварах. Зокрема, призначено більше 100 судових експертиз, допитано понад 6000 свідків тощо”, - поінформували в СБУ.
Зазначається, що у межах кримінального провадження “перевіряється декілька версій щодо причини трагедії”.
Як повідомлялося, 18 січня у Броварах поряд із дитсадком та житловою багатоповерхівкою впав гелікоптер ДСНС, на борту якого перебували міністр внутрішніх справ Денис Монастирський і ще дев'ятеро осіб, зокрема перший заступник міністра Євгеній Єнін, державний секретар МВС Юрій Лубкович, провідний інспектор Департаменту комунікації МВС Микола Анацький та інші.
Загалом унаслідок катастрофи загинуло 14 осіб, у тому числі дитина.