В Україні з початку повномасштабної війни з рф загалом були знешкоджені 332 030 вибухонебезпечних предметів.




Про це поінформувала пресслужба Державної служби України з надзвичайних ситуацій, передає Укрінформ.
«Усього з початку широкомасштабного військового вторгнення російської федерації на території України знешкоджено 332 тис. 030 од. вибухонебезпечних предметів та 2 тис. 891 кг вибухової речовини, у тому числі 2 тис. 191 од. авіаційних бомб. Обстежено територію площею близько 80 тис. 337 гектарів», - йдеться у повідомленні.
Зазначається, що піротехніки ДСНС за добу залучалися 86 разів – були виявлені, вилучені та знешкоджені 356 одиниць ВНП і обстежена територія площею 19,3 гектари.
За даними рятувальників, найчастіше піротехнічні підрозділи працювали: в Харківській області - 15 тис. 502 рази, на Київщині – 7 тис. 261, Чернігівщині – 4 тис. 362, Донеччині – 4 тис. 125, Миколаївщині – 3 тис. 667, Херсонщині – 3 тис. 331, Сумщині – 1 тис. 736 та Черкащині – 1 тис. 83.
У ДСНС радять людям у разі виявлення підозрілого предмета або вибухівки одразу телефонувати за номером 101.
Як повідомлялося, 2 березня у Національній гвардії поінформували, що сапери НГУ за тиждень знешкодили близько 400 вибухонебезпечних предметів.