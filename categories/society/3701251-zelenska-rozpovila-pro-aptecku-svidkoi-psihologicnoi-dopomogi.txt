У межах всеукраїнської програми ментального здоров'я "Ти як?" підготовлено "аптечку швидкої психологічної допомоги", яку кожен може собі завантажити на смартфон і мати під рукою.

Про цілі і зміст цієї аптечки розповіла у Телеграмі Перша леді України Олена Зеленська, повідомляє Укрінформ.

"Які ліки обов’язково мають бути в домашній аптечці, щоб полікувати застуду чи обробити рану, ми добре знаємо. А як щодо аптечки, в якій буде зібрано найнеобхідніше для того, аби подбати про себе у стресі? Таку аптечку швидкої психологічної допомоги ми створили в межах Всеукраїнської програми ментального здоров'я "Ти як?", – написала Зеленська.
За словами Зеленської, у цій аптечці зібрані прості вправи для заспокоєння та поради для стійкості. Вона буде корисною всім, хто відчуває емоційне спустошення, втому, напругу в тілі, паніку, злість, сум, а також тим, хто хоче підтримати своїх близьких.
Аптечка поділена на кілька розділів. Серед них, зокрема, – про те, як проявляється стрес, як не слід боротися зі стресом (приміром, алкоголем чи соціальним дистанціюванням), як швидко опанувати стрес (короткі вправи, які можна виконувати будь-де), як допомогти іншим у стресі та як дбати про емоційну стійкість.
За інформацією Зеленської, аптечка зроблена в pdf-форматі, тому її легко завантажити на смартфон чи комп’ютер й тримати під рукою — зовсім як ту "фізичну" аптечку, яку ми обов‘язково кладемо до своєї "тривожної валізи".
Як повідомляв Укрінформ, програма ментального здоров’я "Ти як?" створена за ініціативи першої леді Олени Зеленської. Вона зумовлена потребою у психосоціальній підтримці щонайменше у 15 мільйонів громадян, які, за даними МОЗ, відчуватимуть погіршення психоемоційного стану різного ступеня тяжкості. За експертними оцінками, 40-50% населення України потребуватиме психологічної підтримки різного ступеня інтенсивності.
У межах кампанії створено спеціальну сторінку та запущено кампанію в соціальних мережах.
Комунікаційна кампанія реалізується за підтримки Агентства США з міжнародного розвитку (USAID).
Фото: Офіс Президента