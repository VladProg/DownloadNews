Віцепрем'єр-міністр - міністр з питань реінтеграції тимчасово окупованих територій Ірина Верещук відвідала дві локації тимчасового проживання внутрішньо переміщених осіб на Київщині, де мала змогу переконатися в тому, що там перебувають у нормальних умовах.

Про це вона написала у Телеграмі, передає Укрінформ.

«Сьогодні відвідала дві локації тимчасового проживання ВПО на Київщині. Побачила хороші умови облаштування переселенців. Дякую благодійному фонду «Переяслав». Гарний приклад співпраці громадського сектору з місцевою владою», - зазначила Верещук.


Віцепрем'єр подякувала голові ОВА Олексію Кулебі та його команді за те, що тримають фокус на питаннях ВПО. А також висловила подяку українській громаді у Нідерландах.
«За гуманітарну допомогу наша подяка Українській громаді в Нідерландах. Ми - українці! Маємо допомагати один одному», - додала вона.

З 24 лютого в Україні триває повномасштабна російська воєнна агресія. Декілька мільйонів українців змушені були покинути свої домівки, рятуючись від війни.