Державний Гімн, як Прапор і Герб, сьогодні об’єднують українців у боротьбі з російським агресором.

Як передає Укрінформ, про це уповноважений Верховної Ради України з прав людини Дмитро Лубінець повідомив у Телеграмі.
«Ще не вмерла України і слава, і воля…» лунає могутньо й гордо на передовій, у російському полоні, в укриттях і метро під час повітряної тривоги, на тимчасово окупованих територіях і під час звільнення міст і сіл. Лунатиме всією Україною і в день Перемоги над ворогом», - заявив омбудсмен.
Лубінець також підкреслив, що Державний Гімн є символом незалежності, свободи, волелюбності, незламності, віри та надії, душею української нації.
Як повідомлялося, 10 березня відзначається День Державного Гімну України.