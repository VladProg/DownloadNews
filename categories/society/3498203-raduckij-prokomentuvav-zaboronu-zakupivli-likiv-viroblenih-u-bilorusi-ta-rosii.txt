Ліки для орфанних, онкологічних захворювань світових фармкомпаній, які мають виробничі майданчики в росії та білорусі, не заборонені в Україні, єдина вимога — щоб вони завозилися в Україну не з російських чи білоруських виробничих майданчиків, а з країн ЄС.

Про це на брифінгу в Медіа-центрі Україна - Укрінформ сказав голова Комітету Верховної Ради з питань здоров'я нації, медичної допомоги та медичного страхування Михайло Радуцький.
“На сьогодні в законі є виключення: якщо це оригінальні ліки, якщо це ліки з оригінально молекулою, це що стосується орфанних захворювань, навколо чого зараз найбільше спекуляцій, що стосується онкологічних захворювань, ці ліки не забороняються в Україні. Але ми вимагаємо, щоб ці ліки завозилися в Україну не з російських площадок, а з площадок, розташованих на території Європейських союзу або третіх країн. Це проблема, яку повністю можна вирішити”, - сказав Радуцький.
Народний депутат додав, що до 90% ліків, які виробляють фармкомпанії, що сплачують податки в російський бюджет, з якого фінансується війна проти України, мають заміну.
“Це не оригінальні ліки, це дженерики, які виробляються практично у всьому світі”, - сказав Радуцький.
Він наголосив, що ЄС вводить санкції проти компаній, що працюють в росії, і компанії виводять свої бізнеси з країни агресора. Тим більш дивно, якщо Україна не робить те ж саме стосовно виробників, що своїми податками в російський бюджет допомагають фінансувати війну в Україні.
Як повідомлялося, в травні Верховна Рада України підтримала зміни до Закону України "Про лікарські засоби», що дозволяють обмежити обіг лікарських засобів, виробництво яких розташоване на території російської федерації або республіки білорусь".