За даними Українського центру оцінювання якості освіти, спеціальну форму на інформаційній сторінці у вкладці «Підтвердження участі в НМТ», заповнили близько 149 тисяч учасників.

Як передає Укрінформ із посиланням на пресслужбу МОН, про це сказав міністр освіти і науки Сергій Шкарлет.
«На цьому етапі передбачений також вибір із запропонованого переліку населеного пункту, зручного для складання основної сесії НМТ, залежно від того, де перебуває учасник, – в Україні чи за кордоном. Так, бажання складати національний мультипредметний тест у тимчасових екзаменаційних центрах, створених в Україні, підтвердили 134,5 тис. осіб та майже 14,5 тис. за кордоном», - йдеться у повідомленні.
На другому етапі, з 21 червня до 7 липня 2022 року, учасники остаточно визначатимуться з вибором міста/країни і за потреби зможуть змінити населений пункт на той, який є у списку та де буде зручніше скласти тестування.
Тільки після проходження двох етапів на підтвердження участі в НМТ з 12 липня для учасника з’явиться можливість завантажити із вкладки «Місце проведення» запрошення-перепустку, де буде зазначено дату, час і місце складання ним тесту.
На жаль, додали у Міносвіти, через високий рівень безпекових загроз у деяких регіонах України провести НМТ неможливо, а саме: в Херсонській, Луганській, Донецькій областях, АР Крим, місті Севастополь, на частині територій Запорізької, Миколаївської, Харківської областей. Очевидно, що виїхати для складання тестування учасникам із цих регіонів нині надзвичайно складно, навіть підтвердити участь у тестуванні подекуди проблематично.
Хто має можливість скористатися інтернетом, має підтвердити свою участь у НМТ та обрати місце, де потенційно може пройти тестування.
Нині тривають перемовини із кількома країнами, яких немає у переліку, - Люксембургом, Словенією, Туреччиною і Фінляндією. Цілком імовірно, що в них можна буде скласти НМТ під час додаткової сесії.
Як повідомлялося, 20 травня уряд ухвалив зміни до Порядку виконання повноважень Державною казначейською службою в особливому режимі в умовах воєнного стану в частині виділення коштів для придбання та виготовлення документів про освіту для здобувачів, які завершують навчання у 2022 році.