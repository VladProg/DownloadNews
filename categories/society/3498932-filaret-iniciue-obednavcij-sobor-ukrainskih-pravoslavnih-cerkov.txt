Колишній предстоятель УПЦ КП Філарет ініціює скликання Всеукраїнського помісного православного собору за участю представники всіх гілок українського православ’я, щоб ухвалити рішення про об’єднання в єдину помісну Українську православну церкву з патріаршим управлінням та проголосити повну автокефалію.

Про це повідомляє Укрінформ із посилання на його звернення, оприлюднене на сайті ліквідованої УПЦ КП.
«Як найстарший за хіротонією та за віком архієрей Православної церкви, ініціюю скликання Всеукраїнського помісного православного собору, в роботі якого взяли б участь представники всіх трьох гілок українського православ’я. На мою думку, цей собор має прийняти рішення про об’єднання в єдину помісну апостольську Українську православну церкву з патріаршим управлінням та проголосити повну автокефалію. Перед тим закликаю представників Церкви зустрітися для обговорення регламенту собору та визначення дати його проведення», - зазначив Філарет.
Він підкреслив, що росія напала та веде проти України жорстоку війну. Український народ героїчно боронить свою землю та свободу, гинуть і страждають мільйони мирних людей. «Своїми діями під час російсько-української війни керівництво московського патріархату поставило себе на бік окупанта та агресора. За таких умов питання самоідентифікації УПЦ МП, подальшого перебування в Україні московського патріархату, який благословляє війну, служить інтересам кремля, набуло особливої актуальності... У незалежній державі має бути незалежна Церква», - вважає він.
Філарет назвав бідою те, що нині українське православ’я «розділене на три гілки, а саме: Українська православна церква московського патріархату, Православна церква України під опікою Константинопольського патріарха та Українська православна церква київського патріархату».
«Твердо переконаний, що всі гілки нашої розділеної Української православної церкви можуть об’єднатися навколо ідеї повної автокефалії з патріаршим устроєм на чолі. Будь-яка залежність від інших престолів є ознакою меншовартості та працює на роз’єднання українства. Лише київський патріарший престол може згуртувати всіх нас і забезпечити належний розвиток Української православної церкви», - заявив Філарет.
Як повідомляв Укрінформ, 15 грудня 2018 року в Києві відбувся об'єднавчий церковний Собор, на якому створили ПЦУ та обрали її предстоятелем митрополита Епіфанія.
Під час собору Філарет підписав рішення про ліквідацію Української православної церкви Київського патріархату. Однак згодом він оприлюднив звернення, у якому оголосив, що Київський патріархат продовжує існувати, а він залишається чинним патріархом.
У серпні 2020 року Філарет звернувся до суду з позовом про визнання недійсним рішення Помісного собору та скасування реєстрації ПЦУ.
Синод Православної церкви України 3 лютого 2022 року заборонив колишньому предстоятелю УПЦ КП Філарету здійснювати рукоположення та позбавив сану осіб, яких він іменував архієреями.