Міністерство культури та інформаційної політики організувало та провело для представників ОВА тренінг із стратегічних комунікацій

Як передає Укрінформ, про це Міністр культури та інформаційної політики України Олександр Ткаченко повідомляє у Телеграмі.
Учора закінчилася дводенна освітня зустріч «Обмін та вдосконалення підходів до стратегічних комунікацій» для представників ОВА, відповідальних за комунікацію. Тренінг був організований МКІП спільно з Центром стратегічних комунікацій та інформаційної безпеки та проектом ЄС «Підтримка стратегічних комунікацій в Україні».
«Два дуже корисних дні для всіх учасників освітньої зустрічі, в тому числі і для нас. Адже завдяки безпосередньому спілкуванню з комунікаційниками ОВА, з людьми, які працюють на передовій інформаційної боротьби, вдалося дізнатися низку важливих проблем роботи в регіонах, і як наслідок – покращити спільну координацію для їх вирішення і налагодження співпраці у майбутньому», - зазначив Ткаченко.

Він подякував колегам за те, що попри постійні повітряні тривоги змогли дістатися Києва і долучитися до очної зустрічі. «Ми пройшли непростий рік і ваша діяльність на інформаційному фронті є складовою успішності нашої боротьби», - наголосив Ткаченко.
Як повідомляв Укрінформ, в агентстві пройшов тренінг, присвячений етичним моментам роботи журналістів з жертвами або свідками воєнних злочинів.
Фото: Олександр Ткаченко, Телеграм