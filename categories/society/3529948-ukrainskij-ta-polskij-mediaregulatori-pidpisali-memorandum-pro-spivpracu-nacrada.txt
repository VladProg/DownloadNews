Польща підтримає колег з України у виробленні контенту для українського глядача, а також в адаптації українського медіазаконодавства до вимог Європейського Союзу.

Про це заявила голова Національної ради України з питань телебачення і радіомовлення Ольга Герасим’юк під час телемарафону, повідомляє Укрінформ.
«Ми зустрілися з нашим візаві – Національною радою Польщі – та підписали меморандум про співпрацю. Ми говорили про те, що польські продакшени прийдуть до нас, щоби спільно з українськими медійниками виробляти продукт для нашого глядача. Цим меморандумом ми також започатковуємо щоденні консультації», - сказала вона.
Герасим’юк зазначила, що співпраця з польськими медійниками почалася ще з 24 лютого.
«Із Польщею ми почали співпрацювати з першого дня, коли на нас впали бомби. Наші колеги в Польщі тоді вже відключили все російське – ніхто не чекав різних спеціальних дозволів, санкційних пакетів. Вони зробили це просто в мить», - повідомила голова Нацради.
Польські медійники опікуються пошуком частоти, щоб запустити додатково телемарафон #UAразом. Також, за словами Герасим’юк, зараз 8 годин ефіру польського радіо припадає на українську службу, розраховану на вимушених переселенців з нашої країни.
Крім того, «поляки перекладають дитячі казки українською мовою, щоб українські діти могли засинати під них, ніби вони у бабусі вдома».
Як зазначила голова Нацради, допомога польських колег сприяла й матеріальній відбудові української медіаінфраструктури.
«Польська сторона зробила багато чого для допомоги, наприклад, надіслала автомобілі, якими можна підвозити на зруйновані місця матеріал, щоб поновити комунікації», - сказала вона.
Відтак зустріч із представниками Нацради Польщі, за словами Герасим’юк, стала завершальним акордом поглиблення співпраці між медіарегуляторами.
На сайті Нацради повідомляється, що під час зустрічі було погоджено напрямки взаємної підтримки, яка передбачає «співпрацю українських і польських провайдерів програмної послуги, кабельних операторів, які забезпечують трансляцію українських програм у Польщі і польських в Україні».
Також спільна робота планується під час вивчення демографічних процесів й аудиторії медіа, актуалізованих інформаційними потребами переселенців з України.
Як повідомляв Укрінформ, українсько-польська співпраця відбувається і в сфері IT. Зокрема, асоціація IT Ukraine та Software Development Association Poland (SoDA) підписали Меморандум про взаєморозуміння, метою якого є налагодження постійного двостороннього співробітництва.