15 серпня відбулося судове засідання за позовом ТОВ "Аметрін ФК" до російської федерації про відшкодування понад ₴150 мільйонів збитків, завданих військовою агресією.

Про його результати Укрінформу повідомив адвокат та представник позивача Андрій Коломійцев.
«Це було друге підготовче засідання, за результатами якого суддя Києво-Святошинського суду закрив підготовче провадження та призначив розгляд справи по суті. Позивачем було надано експертизи, довідки та акти, які доводять факт знищення складу з ліками, наявність збитків та факт військової агресії проти цивільних об'єктів. Також суд призначив наступне засідання на 25 жовтня 2022 року, на якому будуть заслуховуватись покази свідків, вивчатимуться наявні докази та інше. З боку країни-агресора ніхто не з'явився, про їхню позицію наразі нічого не відомо. ТОВ "Аметрін ФК" є компанією з оптового продажу лікарських засобів, яка працює на території всієї країни», - розповів адвокат.
10 березня 2022 року в результаті обстрілу військами рф було знищено склад з медикаментами в селі Мила Бучанського району Київської області. Власник знищених ліків ТОВ «Аметрін ФК» звернувся до суду з позовом до російської федерації про відшкодування збитків.
Це чи не перше підприємство в Україні, яке подало позов на стягнення відшкодування з рф.
Фото: Дмитро Шевченко/Facebook