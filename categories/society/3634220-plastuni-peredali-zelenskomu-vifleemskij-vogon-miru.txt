Президент Володимир Зеленський отримав від українських пластунів Вифлеємський вогонь миру.

Про це глава держави повідомив на своїй сторінці у Фуйсбуці, передає Укрінформ.

“Вифлеємський вогонь миру цьогоріч особливий. Це символ того, що ми нікого не боїмося й стоятимемо до перемоги, кожний на своєму місці. Після мене вогонь буде на фронті – даватиме енергію нашим воїнам, які захищають Україну. Там він потрібен найбільше”, - зазначив Зеленський.


Як повідомляв Укрінформ, у неділю, 11 грудня, у пункті пропуску «Малий Березний» відбулася традиційна передача Вифлеємського вогню миру. Пластуни повезли Вифлеємський вогонь територією України, а військовий капелан Чопського прикордонного загону доставив священний вогонь у каплицю святого Спиридона Триміфунтського, звідки його поширять по прикордонних підрозділах.


Поширення Вифлеємського вогню - міжнародна щорічна скаутська акція до святкування Різдва Христового. Ідея акції полягає у поширенні символічного вогню, запаленого на місці народження Ісуса Христа. Так, австрійські скаути беруть Вифлеємський вогонь миру з Вифлеєму. Літаком доставляють до Відня. А звідти – передають іншим скаутським осередкам.
Фото: ОП