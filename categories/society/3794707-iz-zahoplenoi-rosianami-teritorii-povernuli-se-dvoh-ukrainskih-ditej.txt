Благодійна організація Save Ukraine повернула ще двох українських дітей з тимчасово захопленої росіянами території.

Як передає Укрінформ, про це у Фейсбуці повідомив засновник Save Ukraine Микола Кулеба.
«Двох малолітніх дітей разом з батьками вдалося забрати нашій команді Save Ukraine з тимчасово окупованої території України», - написав він.
За словами Кулеби, окупаційна влада примушувала батьків змінювати українські свідоцтва про народження дітей на документи російського зразка, а батька намагалися поставити на військовий облік.
«На щастя, родині вдалося вирватися й приїхати в Україну. Зараз вже родина в безпеці», - зазначив він.

"Загалом команда Save Ukraine повернула з Росії й ТОТ уже 213 дітей", - поінформував Кулеба.
Як повідомляв Укрінформ, у листопаді з тимчасово захоплених росіянами територій повернули чотирьох українських дітей.