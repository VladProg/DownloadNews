Цивілізований світ має докласти максимуму зусиль, щоб не допустити повторення трагедій Голодомору і Голокосту.

Про це заявив посол Ізраїлю в Україні Міхаель Бродський під час спеціальної події Київського безпекового форуму, передає Укрінформ.
Дипломат нагадав, що Голокост відбувся всього через 10 років після Голодомору.
“І у випадку з Голодомором, як і у випадку з Голокостом, нацисти і радянський режим зробили все можливе, щоб стерти пам’ять про ці трагедії”, - наголосив він.
Бродський також згадав про події, які сьогодні переживають український і єврейський народи.
"“Агресія Росії проти України, яка триває майже два роки, призвела до смертей тисяч людей, руйнувань, мільйонів біженців", - наголосив він.
Посол нагадав також, що 7 жовтня цього року терористи варварськи напали на Ізраїль, убили понад тисячу людей, захопили в заручники понад 230 осіб, "включаючи жінок, дітей і тих, хто пережив Голокост”.
Він підкреслив: після Голокосту єврейський народ сказав собі, що не дозволить, аби ці події колись повторилися.
“Це стосується і Голодомору. Ми повинні зробити все можливе для того, щоб ці жорстокості не повторилися - ні Голодомор, ні Голокост. І ми повинні зробити все можливе, щоб запобігти цим злочинам. Маємо пам’ятати про всіх жертв. Ця пам’ять про минуле дає нам силу боротися зі злом сьогодні”, - резюмував дипломат.
25 листопада відзначається День пам’яті жертв голодоморів і 90-ті роковини Голодомору 1932–1933 років в Україні.
Українська делегація в ООН ініціювала підписання державами-членами Декларації з нагоди 90-х роковин Голодомору, до якої приєдналося вже 45 країн.
Фото: https://www.facebook.com/IsraelinUkraine