СБУ ліквідувала міжнародний канал нелегального вивезення за кордон комплектувальних частин та обладнання для бойових літаків, зокрема для винищувачів МіГ-29.

Як передає Укрінформ, про це повідомила СБУ.
У результаті комплексних заходів у Києві, Харкові, Одесі та Запоріжжі правоохоронці затримали організатора нелегального трафіка та двох його спільників.
Встановлено, що зловмисники намагалися незаконно продати азійським замовникам партію запчастин до авіаційних двигунів на загальну суму майже 2,5 млн гривень. За даними слідства, ці запчастини були раніше викрадені із заводу «Мотор Січ».
Для переправлення продукції зарубіжним клієнтам ділки планували вивезти її за межі України з приховуванням від митного контролю.






СБУ ліквідувала міжнародний канал нелегального вивезення за кордон комплектувальних частин Фото: СБУ




























У такий самий спосіб фігуранти намірювалися вивезти за кордон також радіолокаційний блок для винищувачів МіГ-29, який служить для розпізнавання літаків у режимі «свій-чужий» системою протиповітряної оборони.
Одного з фігурантів СБУ затримала «на гарячому» в Одеській області. Чоловік збирався переправити авіапродукцію до країни Східної Азії через самопроголошене Придністров'я. Щоб таємно вивезти товар, ділок заховав його в технологічних порожнинах власного автомобіля.
Організатором «схеми» виявився комерсант із Харкова. Для пошуку зарубіжних клієнтів він розміщував «рекламні» оголошення про авіаційні комплектувальні частини на спеціалізованих інтернет-ресурсах.
Під час обшуків за адресами проживання фігурантів вилучена велика кількість агрегатів до авіаційної техніки українського виробництва, підготована до відправки за кордон.
Усім трьом затриманим оголошена підозра за ч. 1 ст. 333 (порушення порядку здійснення міжнародних передач товарів, що підлягають державному експортному контролю) Кримінального кодексу України.
Триває розслідування для притягнення до відповідальності інших учасників злочинної діяльності, зокрема причетних до розкрадання авіапродукції з українських заводів.
Як повідомляв Укрінформ, наприкінці жовтня в Київській області затримали злочинну групу, яка винесла з підприємства критичної інфраструктури запчастини до спецтехніки на понад 4 млн гривень.
Фото: СБУ