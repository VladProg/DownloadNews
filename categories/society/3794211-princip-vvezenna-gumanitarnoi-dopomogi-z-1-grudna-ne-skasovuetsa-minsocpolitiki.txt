Із 1 грудня в Україні починає діяти цифрова система обліку гуманітарної допомоги, при цьому декларативний принцип її ввезення зберігається до 1 квітня.

Як передає Укрінформ з посиланням на Мінсоцполітики, на цьому в ефірі загальнонаціонального марафону «Єдині новини» наголосив заступник міністра соціальної політики Назар Танасишин.
«Із 1 грудня декларативний принцип ввезення гуманітарної допомоги в Україну зберігається. Починає працювати цифрова система обліку гуманітарної допомоги, але до 1 квітня 2024 року усі, хто завозить гуманітарну допомогу, можуть використовувати два інструменти обліку. Перший – це паперові декларації, як є сьогодні, і другий – цифровий інструмент, автоматизована система обліку і реєстрації гуманітарної допомоги», - розповів Танасишин.
Він підкреслив, що з одного боку запровадження цифрового обліку покликано полегшити благодійникам процедуру оформлення гуманітарних вантажів. Водночас ще одна мета цього інструменту – досягти прозорості, «щоб кожен громадянин України, держава могли бачити, який обсяг гуманітарної допомоги перетнув кордон, і як ця гуманітарна допомога була розподілена».
Наразі урядом ухвалено рішення щодо одночасного використання до 1 квітня 2024 року обох інструментів звітності, щоб, як зауважив представник Мінсоцполітики, всі встигли адаптуватися.
У міністерстві сподіваються, що запровадження цифрового обліку вантажів із гуманітарною допомогою пришвидшить процедуру перетину кордону.
Як повідомлялося, 5 вересня Кабінет Міністрів ухвалив постанову «Деякі питання пропуску та обліку гуманітарної допомоги в умовах воєнного стану». Відповідно до постанови, з 1 грудня змінюються правила ввезення та обліку гуманітарної допомоги. Волонтерська спільнота вбачає у нововведенні певні ризики для постачання необхідних засобів Силам безпеки та оборони України, тож звернулася до Президента з проханням продовжити дію спрощеної системи ввезення гуманітарки в Україну.