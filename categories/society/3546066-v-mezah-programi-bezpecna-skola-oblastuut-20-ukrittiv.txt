Фонд Східна Європа у співпраці із Державною службою України з надзвичайних ситуацій та Міністерством освіти запустили програму “Безпечна школа”, в межах якої облаштують 20 укриттів.

Як передає Укрінформ, про це повідомляє Державна служба України з надзвичайних ситуацій.
“У межах програми “Безпечна школа” Фонд спільно з ДСНС і МОН оберуть 20 шкіл у відносно безпечних областях України: Вінницькій, Хмельницькій, Одеській та у Києві. З-поміж цих 20-ти, 16 шкіл отримають базовий пакет обладнання для укриттів: електрообігрівачі, аварійні світильники, аптечки, кулери та фільтри для води, роутери, меблі для сидіння, матеріали для занять та ігор з дітьми”, - ідеться в повідомленні.
Укриття чотирьох шкіл (по одній в кожній області), крім забезпечення необхідним обладнанням, ще й відремонтують. Вони стануть “модельними” укриттями. Ініціатива триватиме від 1 серпня цього року по 31 січня 2023 року.
Президент Фонду Східна Європа Віктор Лях запевнив, що 20 укриттів – це пілотний проєкт.
“Ми шукатимемо можливості підтримувати цю програму й надалі, тому що добре розуміємо: від того, чи зможуть діти безпечно відвідувати навчальні заклади, залежить не тільки якість освіти, яку вони здобувають. А й те, чи зможуть їхні батьки повернутись на роботу”, – повідомив керівник фонду.
Фонд Східна Європа висловив подяку за підтримку програми “Безпечна школа” своїм партнерам: Eurasia Foundation та Terre des Hommes, а також компаніям EPAM Україна, Baker Tilly та METRO Україна.
Як повідомляв Укрінформ, 4 серпня міністр внутрішніх справ Денис Монастирський заявив, що в Україні укриттями забезпечено близько 30% закладів освіти усіх рівнів, найкращі показники в чотирьох областях та Києві.
Фото: ДСНС