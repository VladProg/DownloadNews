Служба безпеки України повідомила про підозру російській співачці Юлії Чичеріній, яка погрожувала українцям сибірськими концтаборами.

Як передає Укрінформ, про це повідомляє СБУ.
«За даними слідства, напередодні 2023 року вона опублікувала на власному Ютуб-каналі відеозвернення, де закликала військових Сил оборони здаватися у рашистський полон. Крім того, у своєму виступі Чичеріна погрожувала українським захисникам ув’язненням до російських концтаборів у Сибіру», - ідеться у повідомленні.
Потім це відео було «підхоплено» пропагандистами центральних інформресурсів кремля, а також поширено на Телеграм-каналах терористичних організацій «Л/ДНР».
Також після теракту агресора в Оленівці фігурантка приїхала до тимчасово захопленого селища і дала там концерт, під час якого закликала місцевих жителів вступати до лав загарбників.
Таку агітацію вона супроводжувала «гаслами», в яких виправдовувала тимчасову окупацію частини України.
Ініційована Службою безпеки мовно-лінгвістична експертиза підтвердила факти підривної діяльності зловмисниці на користь РФ.
На підставі зібраних доказів слідчі Служби безпеки повідомили Чичеріній про підозру за такими статтями Кримінального кодексу України:
ч. 1 ст. 110 (посягання на територіальну цілісність і недоторканність України); ч. 1, ч. 2 ст. 332-2 (незаконне перетинання державного кордону України);
ст. 436 (пропаганда війни);
ч. 3 ст. 436-2 (виправдовування, визнання правомірною, заперечення збройної агресії РФ проти України, глорифікація її учасників).
У СБУ нагадали, що у березні 2022 року фігурантка незаконно прибула до тимчасово захопленого Енергодара та зняла прапор із будівлі місцевої мерії.
Тоді за цим та іншими фактами правоохоронці кваліфікували її злочинні дії за двома статтями Кримінального кодексу України: ч. 3 ст. 110 (посягання на територіальну цілісність і недоторканність України); ч. 1 ст. 338 (наруга над державними символами).
Зловмисниці загрожує довічне позбавлення волі.
Як повідомляв Укрінформ, Служба безпеки України оголосила підозру трьом представникам командування російських військ, причетним до масованих ракетно-артилерійських ударів по цивільній інфраструктурі Херсона.