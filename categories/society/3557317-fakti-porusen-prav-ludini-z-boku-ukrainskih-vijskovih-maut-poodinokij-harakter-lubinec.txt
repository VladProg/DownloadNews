Факти порушень прав людини із боку українських військовослужбовців мають поодинокий і несистемний характер.

Про це уповноважений Верховної Ради з прав людини Дмитро Лубінець поінформував у інтерв’ю «Kyiv Post», передає Укрінформ.
«Такі факти мають поодинокий та несистемний характер. По всіх фактах, які стають відомі, здійснюється розслідування. Процесуальне керівництво у таких розслідуваннях здійснюють прокурори Спеціалізованої прокуратури у військовій сфері. До них і варто звертатися за більш детальною інформацією», - сказав Лубінець.
При цьому він зазначив, що під час його каденції на посаді уповноваженого ВР з прав людини на гарячу лінію Офісу омбудсмана таких звернень не надходило.
Водночас омбудсман запевнив, що Україна захищає кожного військовослужбовця, який боронить державу. За його словами, для міжнародного права не має різниці, яке громадянство має військовослужбовець, - важливо, щоб він під час виконання бойових завдань мав знаки розрізнення (шеврони) ЗСУ та підпорядковувався українському військовому командуванню.
«Тому, незалежно від того, чи є це громадянин України, чи учасник Інтернаціонального легіону з Великої Британії – на нього поширюються норми Женевських конвенцій, і ми так само щоденно боремося за звільнення військовополонених із числа іноземних громадян», - уточнив уповноважений ВР.
Він додав, що Офіс омбудсмана контактує з родичами та адвокатами незаконно засуджених іноземців на території квазідержавних утворень – так званих «днр» та «лнр» – і тримає ці питання на контролі.
«Зрозуміло, що історії про «іноземних найманців» – це історії для внутрішнього російського пропагандистського ринку. російська федерація постійно підвищує ставки і намагається змусити партнерів України вести перемовини з так званими л/днр, коли ті виносять «смертні вироки». Світ це розуміє», - зазначив посадовець.
Як повідомлялось, уповноважений ВР з прав людини Дмитро Лубінець заявив, що Україна просить ООН та Міжнародний комітет Червоного Хреста фіксувати судилище у Маріуполі над захисниками Азовсталі, якщо окупанти зважаться на цей черговий злочин.