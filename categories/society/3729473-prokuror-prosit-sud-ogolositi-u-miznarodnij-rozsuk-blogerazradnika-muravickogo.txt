На засіданні Корольовського районного суду Житомира, який розглядає справу обвинуваченого у державній зраді журналіста і блогера Василя Муравицького, прокурор Вадим Левченко заявив клопотання про оголошення підсудного у міжнародний розшук.

Про це із зали суду повідомляє кореспондент Укрінформу.
«У мене є клопотання про оголошення обвинуваченого у міжнародний розшук та обрання щодо нього запобіжного заходу у вигляді тримання під вартою», - озвучив свою позицію Левченко.
З його слів, відповідно до інформації Держприкордонслужби, Муравицький 10 червня 2021 року залишив територію України і виїхав до Фінляндської Республіки, де перебуває зараз. Точне місце перебування обвинуваченого не встановлене. На час виїзду з країни до Муравицького був застосований запобіжний захід у вигляді особистого зобов’язання.
Натомість адвокат Муравицького Марина Шолодько заявила клопотання про відвід прокурора.
Колегія суддів відклала клопотання прокурора до моменту, поки не буде встановлена точна адреса перебування обвинуваченого.
Клопотання сторони захисту про відвід прокурора суд також вважає передчасним, оскільки на засіданні відсутній обвинувачений і його позиція суддям невідома.
Колегія суддів також порушила питання про те, що достеменно невідомо, чи сам Муравицький надсилає на електронну адресу суду листи, адже вони надходять без його електронного підпису. Судді наголошують, що є, як мінімум 5 різних адрес, з яких відбувається комунікація з судом від імені Муравицького.
Як повідомлялося, у серпні 2017 року СБУ викрила житомирського журналіста та блогера Василя Муравицького, який публікував антиукраїнські матеріали на російських сайтах. Його обвинуватили у державній зраді. Спочатку він перебував під вартою, проте надалі йому поступово послаблювали запобіжний захід.
У клопотанні до Корольовського районного суду Житомира Муравицький поінформував, що перебуває на території Європейського Союзу.
За інформацією центру правової допомоги «Соотечественники», він отримав політичний притулок у Фінляндії.