Міністр освіти і науки Сергій Шкарлет під час робочої поїздки у Херсон зустрівся з працівниками сфери освіти.

Про це Шкарлет написав у Телеграмі, передає Укрінформ.
“Під час робочого візиту до Херсона зустрілися з нашими героїчними, відданими професії й Україні освітянами. Окупанти хотіли знищити українську освіту. Попри те, що вони руйнували заклади освіти, ламали і крали технічне обладнання, їм нічого не вдалося! Освітній фронт дав їм гідну відсіч!” - наголосив очільник МОН.
На його переконання, українські вчителі стали символом незламності.
“У країні, де 269 днів триває жорстока війна, освітній процес не зупинився. І цей факт обов’язково закарбується в історії України, назавжди залишиться у пам’яті дітей та їхніх батьків. Шановні освітяни, я пишаюся кожним із вас. Ви наші герої! Мужні, сильні, нескорені творці єдиної української нації!”, - зазначив Шкарлет.
Як повідомлялося, 14 листопада міністр освіти та науки Сергій Шкарлет заявив, що на визволених територіях Херсонщини зруйновано 22 заклади освіти, а пошкоджено загалом 84.