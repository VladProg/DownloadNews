Для молодих талантів в Україні і Європі найважливішим критерієм, який зумовлює задоволеність поточним місцем роботи, є гнучкий графік.



Про це свідчать передані Укрінформу результати опитування, проведеного дослідницькою компанією Gradus Research серед працевлаштованих жителів України та Великої Британії, Німеччини, Нідерландів, Іспанії, Франції, Польщі, Італії віком 25-35 років.

Згідно з дослідженням, майже половина молодих українців (45%) низько оцінюють організації, у яких наразі працюють. Схожа ситуація і в інших країнах. Зокрема, у Польщі цей показник навіть вищий — 52% невдоволених. Основною причиною, на думку дослідників, є фінансова складова та доступ до ринку праці.
Натомість абсолютним лідером щодо задоволеності своїм місцем роботи є молодь Нідерландів – 90%.
Згідно з даними опитування, серед основних драйверів задоволеності організацією, де працюють молоді українці — розмір винагороди (24%), work-life баланс (15%) та гнучкий робочий графік (13%). У цьому зв'язку дослідники зауважують, що у жодній з досліджених європейських країн немає такого високого запиту на рівень винагороди. На першому щаблі цінностей там — work-life баланс. Гнучкий графік роботи також є важливим критерієм серед європейців, а на третьому щаблі — можливість кар’єрного зростання.
Також звертається увага на те, що критерій команди для українців важливий за умови задоволеності оплатою та робочим графіком. Водночас запит на гарну команду є найважливішим у Франції.
Що ж до бажаних ініціатив компаній, у яких би молодь хотіла зростати, то за даними опитування, для українців усі вони зосереджуються навколо комфорту: гнучкий робочий графік, можливість віддаленої роботи, створення позитивної атмосфери в колективі. Інші ж європейські країни, високо оцінюючи і власний комфорт в роботі, мають запит на розвиток та кар’єрне зростання — підтримка індивідуального кар’єрного плану, тренінги, курси, стипендії тощо.
«Наше дослідження демонструє, що для того, щоб бути більш привабливими для молодих талантів, компаніям слід запроваджувати гнучкий графік. Ковідна криза кардинально змінила ставлення людей до мобільності. Ми бачимо, що респонденти з усіх опитаних країн здебільшого вважають найважливішими факторами можливість працювати звідусіль і робити це у позитивному середовищі», — зазначила соціолог, засновниця та директор Gradus Research Євгенія Близнюк.
Опитування проведено методом самозаповнення анкети в мобільному додатку Gradus 24-25 жовтня, в Україні кількість успішних інтерв’ю становить 105.
У Європі опитування проведено дослідницькою компанією Gradus Research у партнерстві з компанією LEAD Network 12-16 вересня. ​​Проведено 748 успішних інтерв’ю.
Цільова аудиторія опитування - громадяни 25-35 років, які зараз працюють і проживають у великих містах.