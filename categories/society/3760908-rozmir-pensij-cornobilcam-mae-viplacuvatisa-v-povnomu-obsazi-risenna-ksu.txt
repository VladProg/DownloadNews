Конституційний суд постановив, що гарантований Законом „Про статус і соціальний захист громадян, які постраждали внаслідок Чорнобильської катастрофи“ № 796 розмір пенсій чорнобильцям має виплачуватися у повному обсязі.

Про це йдеться у рішенні Першого сенату КС у справі за конституційною скаргою Костіни Миколи Васильовича стосовно конституційності положення пункту 26 розділу VI „Прикінцеві та перехідні положення“ Бюджетного кодексу, повідомляє пресслужба суду.
“Суд дійшов висновку, що положення пункту 26 розділу VI „Прикінцеві та перехідні положення“ Кодексу у частині застосування статті 54 закону „Про статус і соціальний захист громадян, які постраждали внаслідок Чорнобильської катастрофи“ № 796 є неконституційним. Також, Суд визнав таким, що відповідає Конституції положення пункту 26 розділу VІ „Прикінцеві та перехідні положення“ Кодексу в частині застосування норм і положень статті 50 закону № 796”, - йдеться у повідомленні.
У згаданих положеннях Кодексу встановлено, що норми Закону “Про статус і соціальний захист громадян, які постраждали внаслідок Чорнобильської катастрофи” № 796 застосовуються у порядку та розмірах, встановлених урядом, виходячи з наявних фінансових ресурсів державного і місцевого бюджетів та бюджетів фондів загальнообов’язкового державного соціального страхування.
КС виходив з того, що закон № 796 є спеціальним, ним визначено основні положення щодо реалізації конституційного права, тому суд наголосив, що соціальні гарантії для цієї категорії осіб, зокрема, розмір їх пенсійного забезпечення має встановлювати законодавець виключно цим законом.
У рішенні зазначається, що законом № 796 для встановлення пільг і компенсацій визначено чотири категорії осіб, які постраждали внаслідок Чорнобильської катастрофи. Порядок призначення державної та додаткової пенсій особам, віднесеним до категорії 1, врегульовано статтями 50, 54 Закону № 796.
Згідно зі статтею 54 Закону № 796 визначено державну пенсію особам, віднесеним до категорії 1 та у зв’язку з втратою годувальника. Цією ж статтею установлено розмір пенсії з інвалідності особам, віднесеним до категорії 1, що настала внаслідок каліцтва чи захворювання внаслідок Чорнобильської катастрофи, а Кабінет міністрів України визначає лише порядок призначення такої пенсії.
Суд наголошує, що розміри пенсії по інвалідності, що настала внаслідок каліцтва чи захворювання, і пенсії у зв’язку з втратою годувальника внаслідок Чорнобильської катастрофи не можуть залежати від наявних фінансових ресурсів державного і місцевого бюджетів та бюджетів фондів загальнообов’язкового державного соціального страхування. Такі пенсії мають виплачуватися в порядку та розмірах визначених законом. При цьому розмір пенсій не може корегуватися Кабінетом міністрів України в залежності від наявних фінансових ресурсів.
Суддею-доповідачем у справі виступав Віктор Кичун.
Як повідомляв Укрінформ, КС 8 квітня 2021 року визнав неконституційною норму закону, якою Верховна Рада уповноважила уряд визначати мінімальні розміри пенсії за інвалідністю громадянам України, що постраждали внаслідок Чорнобильської катастрофи.