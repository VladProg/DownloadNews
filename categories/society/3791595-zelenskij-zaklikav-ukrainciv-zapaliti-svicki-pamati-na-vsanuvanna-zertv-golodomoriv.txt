Поки українці запалюватимуть свічки на вшанування пам'яті жертв голодоморів - не згасне пам'ять про предків, яких цілеспрямовано і цинічно штовхнули в обійми голодної смерті через те, що вони українці.

Про це заявив Президент України Володимир Зеленський у зверненні з нагоди відзначення Дня пам'яті жертв голодоморів, передає кореспондент Укрінформу.
"Сьогодні, як і завжди, рівно о 16-й годині, ми запалимо свічки пам’яті. Чимало хто – зі своїми родинами, своїми дітьми, онуками. Хтось із маленьких українців побачить цю свічку вперше. Запитає про неї. І ми розкажемо їм історію. Ця свічка розповість їм історію, яку вони повинні знати, пам’ятати, передавати своїм дітям та онукам. А ті – своїм дітям і онукам. І допоки ми будемо запалювати цей вогонь, не згасне спогад про мільйони наших предків, яких цілеспрямовано, підготовлено й цинічно штовхнули в обійми голодної смерті. Через те, що вони українці", - сказав він.

Відео: ОПУ
За словами Зеленського, мільйони наших предків штовхнули у обійми голодної смерті і через те, що вони становили ідеологічну і класову загрозу для імперського утворення, через те, що вони були за духом вільними людьми, а отже вважалися небезпечними для режиму і його геополітичних намірів.
"І тоді по хатах ходили озброєні загони й забирали все, що можна було їсти. І тоді селяни падали на коліна, благали залишити бодай якусь крихту для дітей, але нелюди були невблаганні. І тоді на очах у рідних тихо згасали бабусі й діди, батьки, рідні, які відмовлялися їсти, "щоб дітям було більше". І тоді зникали цілі сім’ї, роди, вулиці й села", - нагадав він.
Президент назвав це трагедією, де були не лише мільйони вбитих, а й мільйони ненароджених.
"Трагедія, через яку сьогодні ми плачемо й мовчимо так тихо, що це має чути весь світ. Так звучить український біль", - зазначив глава Української держави.
Він сказав, що ніхто не знає точної відповіді на питання, скільки людей, заморених голодом, просто падало в полі, на дорозі, у себе на подвір’ї, скількох не знайшли, а скількох не шукали.
"Коли вожді мали одну потребу – щоб усі мовчали, а рідні не мали ні змоги, ні сил шукати і доводити правду, а далі – шукати вже було нікому. Скільки їх? Точної відповіді на це питання ніхто не знає. Як і відповіді на інші питання. Як можна хотіти вбити цілий народ, стерти цілу націю? Як можна відбирати в людей останнє? Останні харчі, останні засоби до існування, останню надію на життя й шанс на порятунок. Нормальні люди не здатні цього уявити й збагнути", - переконаний Зеленський.
Він зазначив, що є те, що українці точно знають - те, що їх прагнули винищити, упокорити, замордувати - і не змогли.
"Від нас хотіли приховати правду і замовчати страшні злочини назавжди. Не змогли. Нас хотіли заплутати, ввести в оману, зробити так, щоб ми не вірили, сумнівалися, не пам’ятали, а тому пробачили. Не змогли. І сьогодні з глибоким сумом, повагою ми вшановуємо пам'ять про мільйони наших людей", - наголосив глава Української держави.
Як повідомлялося, у суботу, 25 листопада, в Україні вшановують пам'ять жертв Голодоморів.
Цей День пам'яті відзначають щороку у четверту суботу листопада на підставі указів Президента 1998 та 2007 років.
Українці у ХХ сторіччі пережили три Голодомори: 1921-1923, 1932-1933 і голод 1946-1947 років. Наймасштабнішим був голод 1932-1933 років – саме його називають геноцидом українського народу, здійсненим сталінським режимом.