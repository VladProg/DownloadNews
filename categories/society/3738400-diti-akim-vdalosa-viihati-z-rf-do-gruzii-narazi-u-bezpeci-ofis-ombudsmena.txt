Уповноважений Верховної Ради з прав людини Дмитро Лубінець взяв під особистий контроль питання додержання прав дітей, яким вдалося виїхати в Грузію після депортації до РФ.

Про це поінформувала пресслужба Офісу Омбудсмена, передає Укрінформ.
“Діти знаходяться у безпеці на території Грузії. Про місце знаходження депортованих дітей було повідомлено Посольства України у Грузії та уповноваженого Верховної Ради України з прав людини Дмитра Лубінця. За дорученням уповноваженого було відкрито провадження з метою забезпечення додержання прав дітей, які тимчасово в умовах воєнного стану перебувають за кордоном”, - йдеться у повідомленні.
У Офісі Омбудсмана поінформували, що нещодавно у Інтернеті з’явилася інформація про те, що 15 вихованців КЗ “Новопетрівська спеціальна школа” Снігурівського району Миколаївської області були депортовані російськими військовими на територію РФ.
Зазначається, що 13 із 15 учнів школи мають статус дітей-сиріт та дітей, позбавлених батьківського піклування, і з них одна дитина була усиновлена громадянами США. “Під час повномасштабного вторгнення вже були завершені всі юридичні процедури. Дівчинку мали забрати в свою родину усиновлювачі”, - заявили в установі.
За даними відомства, село Новопетрівка Снігурівського району Миколаївської області, де знаходився заклад, перебувало в окупації з кінця березня 2022 року, і разом з дітьми весь час знаходилась виконувач обов’язків директора школи.
Зазначається, що оскільки росіяни не дотримуються норм міжнародного права, вони не надали гуманітарні коридори для евакуації дітей.
“Мало того, у липні 2022 року вихованці закладу разом із супроводжуючими були примусово переміщені окупаційними військами на тимчасово окуповану територію Херсонської області в КЗ “Центр соціально-психологічної реабілітації дітей”. А звідти вже в жовтні 2022 року їх незаконно депортували до Російської Федерації, м. Анапа”, - заявили у Офісі Омбудсмана.
Але за допомогою батьків-усиновителів вихованки закладу законному представнику разом із дітьми вдалося залишити територію РФ та виїхати у Тбілісі, Грузія.
“Наразі вони проживають в комфортних умовах, отримують медичний супровід, забезпечені комп’ютерним обладнанням для продовження дистанційного навчання”, - заявили у відомстві.
У Офісі уповноваженого запевнили, що вони спільно з МЗС тримають на контролі ситуацію з метою додержання прав дітей та в майбутньому поверненню їх в Україну.
Як повідомлялося, діти з інтернату на Миколаївщині, яких незаконно вивезли до РФ, перебувають у Грузії.