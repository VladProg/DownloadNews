Сфера вищої освіти України отримала нагороду "EAIE-2022" у категорії "Візія та лідерство" під час конференції Європейської асоціації міжнародної освіти, що відбулася в Барселоні.

Про це повідомляє пресслужба Міністерства освіти і науки, передає Укрінформ.
"Уперше за 32 роки переможцем премії за бачення та лідерство стала не окрема організація, а сфера вищої освіти України в цілому за реакцію та стійкість під час жорстокої війни росії проти України", - зазначає МОН.

Повідомляється, що на конференції було представлено 213 стендів, які відвідали 6 тис. осіб. До українського стенду навідалися понад 500 представників освітніх установ, а також міністр досліджень та університетів Каталонії Джемма Гейс Каррерас, яка наголосила на зусиллях каталонських вишів щодо прийому студентів з України, і генеральний консул України в Барселоні Артем Воробйов.
Водночас відомство зазначає, що під час конференції було проведено сесію What's new in Ukraine, де обговорили сучасний стан і виклики для вишів. Зокрема порушили питання про міжнародну освіту в Україні й переміщення університетів, а також презентували ініціативу в межах платформи United24 щодо відкриття рахунку для МОН задля відбудови зазначеної галузі.

"Освіта та наука продовжує гідно тримати свій фронт та працювати заради головної перемоги нашої країни. Я вдячний міжнародним колегам за визнання сфери вищої освіти України та впевнений, що зусилля українських освітян стануть фундаментом нового бачення світу в майбутньому", – зазначив очільник МОН Сергій Шкарлет.

Повідомляється, що участь української делегації у Конференції стала можливою за допомоги Міністерства досліджень та університетів Каталонії та EAIE у межах проєкту DAAD MoI Ukraine (Management of Internationalisation and German-Ukrainian Academic Cooperation). Україну представляли МОН, Український державний центр міжнародної освіти, Професійна мережа менеджерів освіти і науки, проєкт Національний Еразмус+ офіс – Україн, заклади вищої освіти та Міжнародний офіс Університету Лейбніца в Ганновері.