До десятки найкращих вчителів світу за версією премії Global Teacher Prize вперше потрапив українець: вчитель української мови та літератури, переможець Global Teacher Prize Ukraine 2021 Артур Пройдаков.

Про це кореспондентові Укрінформу повідомила пресслужба спілки «Освіторія».
«Уперше український учитель потрапив до світової десятки найкращих вчителів! Сім років ми розвивали рух Global Teacher Prize в Україні, і за цей час наші вчителі не раз потрапляли до списку 50 найкращих. Але десятка фіналістів – це зірковий рівень, освітній авангард. Це люди, з якими спілкуватимуться світові лідери, без яких не обходиться жодна важлива освітня подія, люди, які мають позитивний вплив на освіту і від яких надихатимуться сотні тисяч педагогів по всій планеті», - зазначила голова спілки «Освіторія» й засновниця премії Global Teacher Prize Ukraine Зоя Литвин.

Наразі Артур Пройдаков є викладачем української мови та літератури у Києві. Він народився в місті Кадіївка (нині це окупована частина Луганської області). У листопаді 2014 року був змушений залишити дім через війну. Певний час працював на Сумщині у державній школі в місті Ромни, а потім — у школі MIDGARD у Києві. Після повномасштабного вторгнення організував курси з української мови для переселенців, проводив уроки в рамках Всеукраїнського розкладу, розповідав у закордонних та українських медіа про агресію Росії і значення вчительської роботи в умовах таких викликів. Автор уроків у Всеукраїнській школі онлайн. Розвиває українську освіту як учитель в школі MriyDiy, а також як виконавчий директор в освітній фундації MriyDiy. Крім того, є одним з експертів безоплатної освітньої онлайн-платформи iLearn від ГС «Освіторія», яка допомагає випускникам готуватися до ЗНО/НМТ і вступати до омріяних вишів. У 2021 році він став переможцем національної премії Global Teacher Prize Ukraine, яка щороку відзначає вчителів-змінотворців.

«Дуже важко повірити в це й усвідомити це. 10 людей на планеті Земля. 10 освітян. І я, український учитель, серед цієї 10-ки. Це надихає й мотивує. Це означає, що я все роблю правильно. І тисячі українських учителів теж роблять усе правильно, продовжуючи працювати, зберігати цінності навіть попри виклики повномасштабної війни. Вчора я почувався зіркою, вся освітянська громада мене вітала. Але ж колись я, хлопець із маленького провінційного міста, навіть мріяти про таке не міг. У вас є шанси, в якому б регіоні ви не народилися», – зазначив Пройдаков.
Ім'я найкращого вчителя планети 2023 року оголосять 8 листопада на церемонії нагородження Global Teacher Prize. Вона відбудеться у межах 42-ї сесії Генеральної конференції ЮНЕСКО у Парижі в штаб-квартирі ЮНЕСКО. Переможець премії отримає нагороду на суму 1 мільйон доларів.
Цьогоріч до списку 50 найкращих вчителів світу потрапило відразу двоє українських вчителів – Артур Пройдаков і Людмила Таболіна (також вчителька української мови та літератури, фіналістка Global Teacher Prize Ukraine 2019).
Як повідомляв Укрінформ, 8 жовтня Прем’єр-міністр Денис Шмигаль на церемонії Global Teacher Prize Ukraine 2023 нагородив переможців.
Global Teacher Prize Ukraine — щорічна національна премія для вчителів-агентів освітніх змін, що проводиться з 2017 року в Україні. Вона покликана відзначити досягнення вчителя не лише щодо своїх учнів, а й щодо суспільства, та підкреслити важливість педагогів в Україні. Вже другий рік головна мета премії під час повномасштабної війни — розповідати про історії вчителів, щоб у такий спосіб подякувати їм і відзначити важливість їхньої праці.
Фото: пресслужба спілки "Освіторія"