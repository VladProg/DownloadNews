Президент Володимир Зеленський привітав українців із Днем захисників і захисниць України.

Відеозвернення оприлюднене в Телеграмі глави Української держави, повідомляє кореспондент Укрінформу.
"14 жовтня ми відзначаємо День захисників і захисниць України. Це день тих, хто бореться. Це день того, за що ми боремося. Це день того, яку перемогу ми здобудемо", – сказав Зеленський.

Він підкреслив, що українську землю віками намагалися захопити й поневолити, а український народ - підкорити й знищити.
"Були різні періоди, різні загрози. Але Україна вистояла. Причина одна – це наші захисники й захисниці. Це наш народ, який б’ється за своє право на життя. На Русі. На Січі. У часи національно-визвольних змагань. Проти нацистської окупації. І проти рашистів. Цей нинішній ворог у своєму злі об’єднує, здається, усіх ворогів нашої державності, які були. І перемогою над цим ворогом ми відповімо всім ворогам, які посягали на Україну, на тих, хто жив, хто живе і хто житиме на нашій землі", – додав глава Української держави.
Президент наголосив, що це буде перемога всього українського народу — Збройних Сил України, Сухопутних військ, піхоти, танкістів, ракетних військ і артилерії, Повітряних сил, наших зенітників, операторів дронів, Військово-Морських сил, морських піхотинців, Десантно-штурмових військ, розвідки, Сил спеціальних операцій, Служби безпеки України, прикордонників, Національної гвардії, Національної поліції, тероборони, зв’язківців.
"Це буде перемога кожного й кожної, хто не залишить і сліду на українській землі від тієї армії, що хизувалася, ніби вона – друга на планеті", – констатував Зеленський.
Він зауважив, що українці захищають свою свободу, свою душу, свою землю.
Президент запевнив, що світ із нами найбільше, ніж будь-коли в історії України, та робить нас найсильнішими, ніж будь-коли.
"Але так само, як і будь-коли у нашій історії, майбутнє залежить від конкретних людей. Від тих, хто прямо зараз в окопах і на бойових постах. Сини, брати й батьки. Дочки, сестри й матері. Українці й українки, яким я зараз хочу сказати головні слова. Ви – найдорожче, що в нас є. Кожен і кожна", – сказав глава держави.
Він звернувся до українських воїнів і наголосив, що за ними - мільйони людей. "Я знаю, що ти наближаєш перемогу, як тільки можеш, і ми зробимо все, щоб її прискорити. Ми всі – мільйони й мільйони. Великий народ великої країни!", – додав Зеленський.
Він привітав українців із Днем захисників і захисниць України, зі святом Покрови Пресвятої Богородиці та Днем Українського козацтва.
Як передає Укрінформ, День захисників і захисниць України – державне свято, що відзначається 14 жовтня. Започатковано 14 жовтня 2014 року президентським указом з назвою "День захисника України". 14 липня 2021 року Верховна Рада перейменувала свято на День захисників і захисниць України.
Фото: ОП