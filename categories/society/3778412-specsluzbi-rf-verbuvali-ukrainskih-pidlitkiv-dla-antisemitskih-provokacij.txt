Служба безпеки України викрила спецслужби Російської Федерації на вербуванні українських підлітків для антисемітських провокацій у різних регіонах України.

Як передає Укрінформ, про це повідомляє пресцентр СБУ.
«Служба безпеки викрила нові спроби російських спецслужб розхитати внутрішню обстановку в Україні та дискредитувати нашу державу на міжнародній арені. Шляхом вербування неповнолітніх українських юнаків спецслужби РФ намагалися розпалити антисемітські настрої на Житомирщині, а також у Дніпрі, Львові та Вінниці», - ідеться в повідомленні.






Спецслужби РФ вербували українських підлітків для антисемітських провокацій / Фото: СБУ

























До складу групи входили 13-17-річні учні місцевих шкіл. Для їх дистанційного вербування спецслужби РФ створили молодіжний праворадикальний Телеграм-канал.
Отримані таким чином медіафайли російські спецслужби «розганяли» у закордонних ЗМІ як фейкові публікації для дискредитації України.
Так, на Житомирщині правоохоронці викрили 15-річного школяра з міста Радомишль, якого представники країни-агресора тривалий час психологічно «обробляли» через Інтернет.
Російські загарбники вимагали від юнака нанести антисемітські написи на одному з меморіальних знаків на території області.
За інформацією Офісу генпрокурора, у серпні 2023 року він вчинив наругу над пам’ятниками декількох кладовищ. Зобразив нацистські символи на стелах, що вшановують борців проти нацизму.









«Також він осквернив меморіальний комплекс пам’яті розстріляних єврейських дітей під час Другої світової війни: наніс свастику та образливі написи. Аналогічними символами пошкоджено і будинок місцевої жительки єврейської національності», - ідеться в повідомленні.
Усі руйнування підліток фотографував та надсилав адміністратору чату для оприлюднення.
Крім того, у Дніпрі, Львові та Вінниці також викрили місцевих учасників підконтрольного РФ Телеграм-каналу. Ними виявилися четверо школярів місцевих закладів освіти.
Задокументовано як представники російських спецслужб закликали їх до вчинення актів вандалізму на місцях пам’яті жертв Голокосту.
Наразі за всіма викритими фактами триває розслідування у межах кримінального провадження, розпочатого за трьома статтями Кримінального кодексу України: ч. 2 ст. 297 (наруга над могилою, іншим місцем поховання або над тілом померлого); ч. 1 ст. 300 (ввезення, виготовлення або розповсюдження товарів, які пропагують культ насильства і жорстокості, расову, національну чи релігійну нетерпимість та дискримінацію); ч. 1 ст. 436-1 (виготовлення, поширення комуністичної, нацистської символіки та пропаганда комуністичного та націонал-соціалістичного (нацистського) тоталітарних режимів).
СБУ закликає батьків бути пильними, щоб запобігати впливу ворожих спецслужб на українських дітей.
Як повідомляв Укрінформ, у вересні в Київській області поліція затримала двох місцевих жительок, які вчинили наругу над могилами українських захисників на Алеї Слави.