Білоруська православна церква готова поселити ченців УПЦ (МП) із Києво-Печерської лаври на своїй території у разі виселення з монастиря.

Як передає Укрінформ із посиланням на "Радіо Свобода", про таке йдеться в повідомленні синоду.
«Синод Білоруської православної церкви свідчить, що у разі насильницького виселення ченців з Києво-Печерської лаври, вони можуть знайти місце подальшого чернечого подвигу в чернечих обителях Білоруської православної церкви», – йдеться в заяві білоруських ієрархів.
Білоруська православна церква, на яку має значний вплив Російська православна, заявила, що виступає проти «вигнання братії Києво-Печерської лаври з обителі, де вони протягом десятиліть трудяться у богоугодженні та молитві на благо українського народу».
Як повідомлялося, Національний заповідник "Києво-Печерська лавра" оголосив про розірвання договору про оренду з Українською православною церквою Московського патріархату з 29 березня 2023 року, проте тривалий час невідомі особи зачиняли приміщення Лаври зсередини та перешкоджали початку діяльності комісії з інвентаризації майна.
4 липня у Києво-Печерській лаврі розпочала роботу комісія з опечатування, але віряни УПЦ МП не дали комісії перевірити та опечатати вивільнені корпуси території Нижньої лаври.