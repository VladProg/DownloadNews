Кабінет Міністрів схвалив зміни до Митного кодексу та інших законів щодо спрощення переміщення вантажів Збройних сил України та збройних сил держав – членів Європейського Союзу та НАТО.

Як передає Укрінформ, про це повідомляє пресслужба Мінфіну.
"Сьогодні, 16 червня, Кабінет Міністр України схвалив проєкт Закону України "Про внесення змін до Митного кодексу України та інших законів України щодо уніфікації до європейських та північноатлантичних стандартів процедур декларування військової техніки та інших товарів", - йдеться в повідомленні.
Зазначається, що законопроєкт розроблений Мінфіном спільно з Держмитслужбою з метою спрощення процедури переміщення через митний кордон України військової техніки та інших товарів ЗСУ, що виїжджають за кордон на військові навчання або з іншою тимчасовою метою, а також збройних сил держав – членів ЄС та НАТО, які направляються в Україну з аналогічною метою.
Змінами до Митного кодексу, зокрема, передбачено впровадження у національне законодавство відповідної форми декларування (Форми 302), яка широко використовується в державах – членах ЄС та НАТО та містить мінімальний набір даних, для підрозділів ЗСУ, направлених згідно із законом до інших держав. Передбачається спрощення процедури декларування військової техніки та інших товарів підрозділів збройних сил держав — членів ЄС та НАТО, які в установленому законом порядку допущені на територію України. Удосконалюється міжвідомча взаємодія шляхом обміну інформацією між Держмитслужбою, Міноборони та Держекспортконтролем під час переміщення військової техніки та інших товарів за Формою 302, тощо.
Законопроєкт розроблений на виконання Плану пріоритетних дій уряду на 2023 рік та найближчим часом буде направлений на розгляд Верховної Ради України.
Як повідомляв Укрінформ, у травні Кабінет Міністрів вніс зміни до урядової постанови та дозволив закупівлі продуктів харчування для Сил оборони і послуг із забезпечення комплектами продуктів харчування за спрощеною процедурою.
Фото: Мінреінтеграції