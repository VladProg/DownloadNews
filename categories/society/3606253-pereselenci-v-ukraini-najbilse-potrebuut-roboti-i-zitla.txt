Внутрішньо переміщені особи в Україні найбільше потребують роботи та житла і рідше відчувають себе у безпеці.

Про це свідчать передані Укрінформу результати соцдослідження, проведеного Gradus Research.
Як показало опитування, найбільше мігрують мешканці сходу України — 61%. Друге місце посідає південь, але вже зі значуще меншим відсотком — 21%. Мешканці заходу та центру частіше залишаються на своєму постійному місці проживання. А кияни та мешканці півночі частіше декларують повернення додому після тимчасової міграції.

Львівська область залишається найпопулярнішим напрямом внутрішньої міграції, як, загалом, й інші області заходу України.

Згідно з результати опитування, 65% переселенців потребують грошей — це тотожно з тими, хто залишився на постійному місці проживання. Проте 40% потребують роботи, а 29% — безпечного житла. Це значущо більше, ніж серед тих, хто не переїжджав (27% та 19% відповідно), вказують соціологи.

Серед ВПО значно нижча частка людей має роботу — 55% (проти 66% серед тих, хто не змінив місце проживання). При цьому 82% говорять про зменшення доходу через війну — це найвищий показник серед усіх категорій.
“Ті збитки та потреби, що актуалізувалися у внутрішньо переміщених осіб через війну, роблять їх надзвичайно вмотивованими. Адже вони бажають відновити той рівень життя, який мали раніше. Саме тому в роботодавців є можливість знайти працівника не лише з гарною кваліфікацією, а й зі стимулом працювати якісно”, — коментує засновниця та директорка Gradus Research Євгенія Близнюк.

Також опитування засвідчило, що кількість переселенців, які відчувають себе у безпеці, значно менша, ніж серед інших аудиторій — 23%. А проте 85% декларує доброзичливе ставлення місцевого населення до себе.

Про отримання гуманітарної допомоги від держави кажуть 52% ВПО, цей показник більший, ніж в тих, хто не переїхав (24%). В основному вони отримують допомогу у вигляді харчових продуктів (77%), грошей (50%), засобів гігієни (27%). Водночас кошик внутрішньо переміщених осіб не змінився — ВПО купують такі ж продукти, що й ті, хто не покидав домівку через війну.

“Загалом бачимо, що внутрішньо переміщені українці переживають дещо складніші обставини з роботою, доходами та житлом, порівняно з громадянами, які залишилися на місцях постійного проживання. Однак прагнення повернутися до звичних умов життя стимулює їх швидше адаптуватись на новому місці проживання”, - підсумували соціологи.
Опитування було проведено дослідницькою компанією Gradus Research упродовж 23-26 вересня методом самозаповнення анкети в мобільному додатку. Опитано 2000 респондентів.