Служба безпеки України заборонила в’їзд в Україну 13 іноземним журналістам, які працювали на замовлення росії.

Як передає Укрінформ, про це СБУ повідомляє у Телеграмі.
З початку повномасштабного російського вторгнення Служба безпеки України викрила 13 представників закордонних ЗМІ, які готували замовні матеріали для кремлівських пропагандистів і публікували дезінформацію з фронтів.
За матеріалами СБУ їм заборонено в’їзд в Україну строком на три роки.
Також спецслужба нейтралізувала більш як 10 ботоферм потужністю понад 100 тисяч фейкових акаунтів; викрила сотні інтернет-агентів, які діяли на користь ворога; заблокувала понад 5,5 тис. акаунтів та облікових записів.
Серед останніх спецоперацій – викриття розгалуженої агентурної мережі спецслужб рф, якою керували з тимчасово окупованого Криму. До її складу входили псевдожурналісти і так звані "експерти", які отримували від російських кураторів гроші за роботу.
Наразі "головний редактор", який координував діяльність групи, переховується на тимчасово окупованій території. Слідчі СБУ заочно повідомили йому про підозру.

Як повідомляв Укрінформ, за даними Центру стратегічних комунікацій та інформаційної безпеки, кремлівська пропаганда втрачає аудиторію, ніхто у світі вже не хоче поширювати російську брехню, навіть за великі гроші.
З початком війни в Україні провідні західні ЗМІ припинили відносини великих фірм та окремих лобістів з росіянами, попри те, що раніше їх зусилля щедро оплачувалися.
Крім того, 11 травня GroupM оприлюднила результати дослідження, згідно з яким до кінця квітня жителів росії, які ще вірять у телеверсію “спецоперації в Україні”, залишилося 23%. У середині березня таких було близько 33%.
Фото: ДПСУ