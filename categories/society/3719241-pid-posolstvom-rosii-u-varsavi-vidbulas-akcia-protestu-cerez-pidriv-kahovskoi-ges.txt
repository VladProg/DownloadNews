У Варшаві сотні людей зібралися під посольством Росії, протестуючи проти підриву греблі Каховської ГЕС.

Мітингувальники тримали прапори України і скандували "Терористи", передає кореспондент Укрінформу.
"Росія терактом проти Каховської ГЕС показала, наскільки вона є терористичною країною", - заявила активістка варшавського Євромайдану Вікторія Погребняк.






Під посольством РФ у Варшаві відбулась акція протесту через підрив Каховської ГЕС / Фото: Юрій Банахевич, Укрінформ





































Вона підкреслила, що Росія тероризує світ ядерною війною.
Захід має допомогти Україні відбити російську агресію і прийняти позитивне рішення щодо її членства в НАТО, переконана Погребняк.
Польський активіст Яцек Віснєвський також закликає уряди країн Заходу надати більше озброєння Україні, зокрема літаки F-16.
Він також підкреслив, що своїми діями Путін укотре показав, що є наступником Гітлера, адже чинить те саме, що й нацистський лідер під час Другої світової війни
На переконання Віснєвського, прапор "фашистської Росії" не повинен майоріти у Варшаві, а російського посла слід визнати персоною нон грата в Польщі.
Під час акції було проведено флешмоб: навпроти посольства Росії десятки людей одночасно вилили десятки пляшок з водою, що символізувало свідоме затоплення росіянами частини Півдня України.

Як повідомляв Укрінформ, російські війська в ніч проти 6 червня підірвали греблю Каховської гідроелектростанції. ГЕС відновленню не підлягає. Триває евакуація людей із затоплених населених пунктів.