В Україні за два роки рівень медіаграмотності серед населення зріс із 55% до 81%.

Про це свідчать результати дослідження «Індекс медіаграмотності української аудиторії», які презентувала кандидат соціологічних наук, доцент, старший науковий співробітник Інституту соціології НАН України Марта Наумова під час пресконференції в Укрінформі.
За словами Наумової, рівень загального індексу медіаграмотності українців значно змінився з 2020 по 2022 рік, частка аудиторії з вищим за середній рівень показника зросла з 55% до 81%.

Крім того, частка аудиторії з високим рівнем компетентності зросла удвічі в трьох субіндексах загального рівня медіаграмотності: розуміння ролі ЗМІ у суспільстві (з 45% до 72%), цифрової компетентності (з 49% до 64%) та чутливості до спотвореного контенту (з 56% до 66%). Виняток становить лише субіндекс використання медіа, який значущо не змінився.



Дослідження засвідчило, що високий рівень медіаграмотності у молоді 18-25 років і низький серед старшої вікової групи 56-65 років.
Загальнонаціональне опитування проводилося компанією New Image Marketing Group на замовлення «Детектора медіа» у грудні 2022 – січні 2023 року. Дані зібрані за допомогою інтерв’ю face-to-face за допомогою планшета за стандартизованим опитувальником (CAPI). Опитано 1200 жителів України віком від 18 років. Тип вибірки: репрезентативна за віком, статтю, областю і типом населеного пункту (за винятком тимчасово окупованих територій Донецької, Луганської, Запорізької, Херсонської областей та АР Крим).