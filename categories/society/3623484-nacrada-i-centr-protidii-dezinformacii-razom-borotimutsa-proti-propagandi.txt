Національна рада України з питань телебачення та радіомовлення і Центр протидії дезінформації підписали меморандум про співпрацю, що передбачає спільну боротьбу з пропагандою та дезінформацією.

Як передає Укрінформ, про це повідомляє 28 листопада пресслужба Нацради.
"25 листопада голова Національної ради Ольга Герасим’юк і в.о. керівника Центру протидії дезінформації Андрій Шаповалов підписали Меморандум про співпрацю між двома органами. Спільні зусилля будуть спрямовані на протидію дезінформації та пропаганді, деструктивним інформаційним впливам і кампаніям", – йдеться у повідомленні.
Герасим’юк зауважила, що досі в українському законодавстві немає навіть терміну "дезінформація", хоча з самим явищем вже стикаються не перший рік. "Наше спільне завдання – створити в нашій державі потужну політику захисту у цій сфері і, я думаю, не лише захисту, але й наступу також", – сказала голова Нацради.
За словами Шаповалова, цифрове середовище, яке нині фактично перебуває поза межами будь-якого регулювання, породжує численні випадки зловживання свободою слова та інформаційного тероризму.

На його переконання, досвід і напрацювання України щодо протистояння пропаганді й дезінформації, в тому числі й інформаційному тероризму, можуть стати прикладом для всього світу. "Але ми маємо працювати і виписати правила таким чином, щоби ні в кого не було сумнівів, що це не боротьба зі свободою слова, а боротьба з інформаційними терористами, які сьогодні знущаються з усього світу і його прихильності свободі слова", – сказав він.
Меморандум фіксує такі питання: виявлення та вивчення реальних і прогнозованих загроз інформаційній безпеці України, прогнозування ризиків загроз унаслідок їх реалізації; сприяння взаємодії держави та інституцій громадянського суспільства щодо протидії деструктивним впливам і кампаніям; вивчення, узагальнення й аналіз досвіду інших держав і міжнародних організацій з протидії дезінформації та підготовки пропозицій щодо його використання в Україні.
Крім того, документ передбачає організацію та участь в інформаційно-просвітницьких заходах.
Меморандум є безстроковим і набуває чинності з дня його підписання.
Як повідомлялося, Національна рада надіслала листа гендиректорці Eutelsat Еві Бернеке, де закликала компанію припинити обходити санкції ЄС щодо поширення контенту російських пропагандистських каналів.