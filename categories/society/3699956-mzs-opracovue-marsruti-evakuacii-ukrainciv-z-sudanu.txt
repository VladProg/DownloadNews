Міністерство закордонних справ України тримає на особливому контролі питання забезпечення безпеки українських громадян в Судані.

Про це заявив речник МЗС України Олег Ніколенко у Фейсбуці, передає Укрінформ.
«МЗС, посольство України в Єгипті та інші причетні відомства нині вживають активних заходів задля евакуації українців, які опинилися в зоні бойових дій. Зокрема, сформовано список осіб, які виявили бажання залишити країну, відпрацьовуються логістичні маршрути та безпекові аспекти. Підтримуємо також зв'язок із міжнародними партнерами», - зазначив речник.
Ніколенко зауважив, що зовнішньополітичне відомство зможе повідомити більше деталей про евакуацію, щойно це буде безпечно для громадян.
Він також закликав звертатися для отримання консульської допомоги українці в Судані до: посольства України в Єгипті: +20 100 00 396 48 або на електронну пошту: emb_eg@mfa.gov.ua; або почесного консульства України в Хартумі: +249 91 230 2520; або МЗС України: +380442381588 або на електронну пошту: cons_or@mfa.gov.ua.
Як повідомляв Укрінформ, 15 квітня після кількох днів напруженості між армією Судану та Силами швидкого реагування (RSF) в Хартумі пролунали вибухи й стрілянина. Суперечка зосереджена навколо запропонованого переходу країни до цивільного правління.
Щонайменше 97 людей загинули й ще сотні зазнали поранень під час зіткнень по всьому Судану. Бойові дії в країні тривають, низка європейських країн докладають зусиль для евакуації власних громадян з Судану.