Вчора був скоєний замах на вбивство заступника голови Державної податкової служби України Євгена Сокура.

Про це в Телеграмі повідомив голова Комітету Верховної Ради з питань фінансів, податкової та митної політики Данило Гетманцев, передає Укрінформ.
За його словами, з учора почали "просочуватись окремі чутки" про це, але поліція просила не розголошувати до ранку жодної інформації, "тому відповім всім одночасно зараз".

"Так, вчора о 7:50 стався замах на вбивство заступника голови ДПС України Євгена Сокура. Напад в центрі міста. Замовники - схемщики, що втратили "бізнес" та перейшли межу. Євгена вдалося врятувати злагодженими діями карного розшуку. Низький уклін професіоналам з Департаменту карного розшуку Нацполу".

Як заявив Гетманцев, виконавці затримані та дають покази на замовників.
"Якщо ви раптом хотіли дізнатися, чому протистоїть і з чим бореться податкова щодня - з цими злодіями: конвертаторами, корупціонерами - кланами, що смокчуть кров нашої країни понад 30 років. І хребет яким ми ломаємо. Щодня", - підкреслив голова комітету ВР.

Як повідомлялося, в інтерв'ю LIGA.net Гетьманцев підтвердив, що в.о. Сокур був його помічником.
За словами Гетманцева, Сокур "виконувачем обов’язків став у травні 2022 року, а подання було у квітні. Тобто одразу після початку великої війни. На той час особливо охочих не було – жодної черги. І тоді це не було питанням статусу чи інших привілеїв. Навіть навпаки".
Гетманцев пояснив, що Сокур був призначений в.о., тому що майже все керівництво податкової перебуває у статусі виконувачів обов’язків.
"Це принципова позиція керівництва Кабміну, з якою я абсолютно згоден..., коли людина спроможна виконувати свою роботу і демонструє ефективність та результат – її призначають. Як ні – звільнити її в цьому статусі набагато простіше", – зазначив Гетманцев.
За його словами, це один із методів, який допоможе побороти корупцію.
Гетманцев спростував інформацію, що саме Сокур курує систему моніторингу ризикових податкових накладних. За що він відповідає, депутат не уточнив.
Фото: Данило Гетманцев, Телеграм