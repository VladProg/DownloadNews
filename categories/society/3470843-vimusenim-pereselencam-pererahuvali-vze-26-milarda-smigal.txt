Вимушено переміщені особи в рамках державних програм підтримки вже отримали 2,6 млрд грн.

Про це під час засідання уряду сказав прем’єр-міністр Денис Шмигаль, передає Укрінформ.
"Продовжуються програми підтримки вимушених переселенців, їм уже перераховано понад 2,6 млрд грн виплат", - сказав Денис Шмигаль.
Прем'єр-міністр додав, що також уряд визначить, яким родинам із числа переселенців буде надаватися житло в першу чергу.
Відповідний документ, за словами прем'єр-міністра, буде затверджено під час засідання Кабінету міністрів.
"Це багатодітні родини, вагітні жінки, сім'ї з дітьми, люди, які втратили працездатність, пенсіонери. Держава буде викуповувати житло для тимчасового проживання таких родин. Також будемо ремонтувати об’єкти житлового фонду, аби там розселяти людей", - сказав Шмигаль.
Як повідомляв Укрінформ, наприкінці березня Уряд розпочав низку програм з підтримки вимушених переселенців, які залишили житло і втратили роботу через проведення активних бойових дій.
Зокрема, для підтримки внутрішньо переміщених осіб на території України передбачена щомісячна допомога від держави в розмірі 2000 гривень на місяць для дорослого і 3000 гривень на місяць для дітей та осіб з інвалідністю.
Фото: Кабмін України