В Україні спрощено процедуру обліку суб’єктів господарювання, які здійснюють оптову та роздрібну торгівлю транспортними засобами.

Про це у Фейсбуці поінформував заступник міністра внутрішніх справ України Богдан Драп’ятий, передає кореспондент Укрінформу.
“У Міністерстві юстиції України за №553/37889 від 21 травня 2022 року зареєстровано наказ МВС України №279 від 6 травня 2022 року, який передбачає вичерпний перелік документів, які подаються суб’єктами господарювання для постановки на облік, зняття з обліку та внесення змін до облікових даних”, - поінформував він.
За його словами, цим наказом також було скасовано необхідність нотаріального засвідчення документів, які подаються суб’єктом господарювання для постановки на облік, та передбачено можливість направлення документів в електронному вигляді.
Також визначено вичерпний перелік підстав для відмови у постановці на облік, а також підстав для зняття з обліку суб’єктів господарювання, та скорочено термін розгляду (до 10 днів) документів, які подаються суб’єктом господарювання для постановки на облік.
Крмі того, у наказі МВС прописано механізм надання доступу до електронного реєстру та внесення інформації про надходження, передачу та реалізацію товару, видачу та використання спеціальної продукції.
На переконання Драп’ятого, чітке, зрозуміле і прогнозоване нормативне регулювання не залишає простору для зловживань з боку влади та недобросовісного ведення господарської діяльності з боку бізнесу.
“Цей баланс шляхом взаємодії ми будемо зміцнювати й надалі”, - запевнив заступник міністра.
Як повідомлялося, у травні Мін’юст зареєстрував наказ МВС України щодо обміну посвідчення водія у ДМСУ.