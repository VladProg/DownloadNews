За п'ять місяців на адресу уповноваженого із захисту державної мови надійшло 1650 звернень громадян про порушення мовного закону.

Про це повідомляє пресслужба уповноваженого, передає Укрінформ.
"Найбільше повідомлень про порушення законодавства про державну мову надійшло з міста Києва (598 звернень), Харківської (249), Одеської (221), Дніпропетровської (133), Київської (73), Миколаївської (32), Запорізької (31) та Львівської (25) областей", - йдеться у повідомленні.
Зазначається, що 555 звернень стосуються відсутності української версії сайтів інтернет-магазинів та вебсайтів, через які здійснюється обслуговування споживачів, 287 звернень - порушень безпосередньо під час обслуговування, 108 - у сфері надання інформації про товари і послуги.
Громадяни також скаржаться на недотримання вимог законодавства щодо мови інформації для загального ознайомлення. За 5 місяців надійшло 240 звернень громадян щодо зовнішньої реклами та вивісок.

Щодо дотримання законодавства про державну мову в освіті педагогічними та науково-педагогічними працівниками закладів дошкільної, загальної середньої та вищої освіти від початку року надійшло 183 звернення.
Про порушення у сфері охорони здоров’я під час надання послуг у лікарнях, діагностичних центрах та сімейних амбулаторіях, а також отримання інформації від лабораторних центрів недержавною мовою повідомило 76 громадян.
Крім того, 106 звернень громадян стосувалися порушень мовного закону в органах влади (законодавчої, виконавчої, судової), 37 - у сфері культури та 83 - у медіа.
За результатами розгляду звернень громадян уповноваженим ужито заходів реагування, як-от проведення державного контролю та накладення на порушників санкцій, передбачених Кодексом про адміністративні правопорушення.
Як повідомлялося, протягом 2022 року до мовного омбудсмена надійшло 2846 звернень щодо порушення мовного законодавства.