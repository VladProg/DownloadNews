Департамент міграції Литви наприкінці листопада розпочне обмін цифрових посвідок, які надають українським біженцям дозвіл на тимчасове проживання в країні.

Про це повідомляє LRT, передає Укрінформ.
Українські воєнні біженці, які мають цифрову посвідку на проживання в Литві, видану на підставі тимчасового захисту, нещодавно отримали нагадування про те, що термін дії цих документів скоро минає. Ці повідомлення формуються автоматично, і поки що українцям не потрібно записуватися на прийом до офісів обслуговування клієнтів.
Цифрова посвідка на проживання, запроваджена в січні цього року, діє до 4 березня 2024-го. У зв'язку з рішенням ЄС продовжити щонайменше на рік тимчасовий захист для осіб, які рятуються від повномасштабної російської агресії проти України, Департамент міграції Литви планує розпочати його заміну наприкінці листопада.
Нові дозволи для українських біженців будуть чинними до 4 березня 2025 року.
Як повідомляв Укрінформ, у жовтні уряд Сполучених Штатів виділив 1,56 млн дол. організаціям, які підтримують українських біженців у Литві.