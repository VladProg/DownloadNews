Після завершення війни потрібно сформувати правила поводження зі зброєю, яка залишиться у цивільних людей.

Про це Президент заявив під час онлайн-зустрічі зі студентами та ректорами українських вузів у четвер, передає Укрінформ.
“Після нашої довготривалої війни у людей дуже багато зброї. Набагато більше, ніж залишалося після інших воєн за останні десятки років. Ви не зможете забрати всю зброю. Хтось захоче заховати на чорний день, тому ми повинні знайти порозуміння і правила”, - сказав він.
На думку Зеленського, небезпечно коли у мирний час по вулиці хтось ходить з вогнепальною зброєю.
Водночас він додав, що питання володіння зброєю потрібно вирішувати “шляхом діалогу і дискусій”, а також вивчати схожу практику інших держав.
“У нас є якась модель. Ми повинні будемо її вдосконалити законодавчими змінами. Точно закон про зброю в державі, у якій у людей на руках мільйони одиниць зброї, треба робити”, - зазначив президент.
Як повідомлялося, Верховна Рада України ухвалила в першому читанні законопроєкт "Про право на цивільну вогнепальну зброю" № 5708, який легалізовує право на придбання вогнепальної зброї для українців. Законопроєкт на засіданні 23 лютого підтримали 274 депутати.