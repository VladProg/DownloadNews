Печерський районний суд Києва у справі про авіакатастрофу в Броварах заарештував на два місяці без права внесення застави чотирьох посадовців Державної служби з надзвичайних ситуацій, ще одному призначив домашній арешт.

Як передає кореспондент Укрінформу, такі запобіжні заходи суд обрав у п’ятницю, 4 серпня, на засіданні, що тривало майже 5 годин.
Так, суд ухвалив запобіжний захід у вигляді двох місяців тримання під вартою (до 1 жовтня включно) без права застави начальнику Управління авіації та авіаційного пошуку і рятування ДСНС Івану Коробці та виконувачу обов'язків командира частини Володимиру Леонову.
Аналогічний запобіжний захід призначили заступнику командира з льотної підготовки Олегу Іванову, а також командиру авіаційної ескадрильї Андрію Дворнику.
Водночас начальнику служби безпеки польотів Спеціального авіаційного загону оперативно-рятувальної служби цивільного захисту ДСНС з міста Ніжин Чернігівської області Яну Кошману суд обрав запобіжним заходом цілодобовий домашній арешт до 1 жовтня.
Також на Кошмана поклали додаткові процесуальні обов'язки, зокрема, заборонили виїжджати з міста Ніжин, зобов'язали повідомляти слідчого прокурора та суд про зміну місця проживання та місця роботи, утриматися від спілкування з працівниками САС ДСНС, не відвідувати територію САС ДСНС, здати на зберігання паспорти для виїзду за кордон.
Як повідомлялося, працівники ДБР повідомили про підозру п’ятьом посадовцям Державної служби України з надзвичайних ситуацій, а саме: начальнику Управління авіації та авіаційного пошуку і рятування ДСНС України, в.о. командира частини, заступнику командира з льотної підготовки, командиру авіаційної ескадрильї, начальнику служби безпеки польотів Спеціального авіаційного загону оперативно-рятувальної служби цивільного захисту ДСНС України з міста Ніжин Чернігівської області.
Їх підозрюють у вчиненні кримінального правопорушення, передбаченого частиною 3 статті 276 КК України - у порушенні правил безпеки польотів (безпеки руху повітряного транспорту), що призвело до загибелі людей під час авіатрощі в Броварах, що сталася 18 січня 2023 року.
Гелікоптер ДСНС, на борту якого перебували дев’ятеро працівників МВС на чолі з міністром Денисом Монастирським і його першим заступником Євгенієм Єніним, впав біля дитсадка та житлової багатоповерхівки. Усі, хто перебував на борту, вони загинули. Також загинули п’ятеро жителів Броварів, які опинилися в момент аварії поблизу дитсадка.