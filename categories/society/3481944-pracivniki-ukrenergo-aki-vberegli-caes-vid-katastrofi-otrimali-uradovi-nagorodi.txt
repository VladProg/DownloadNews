Міністр енергетики Герман Галущенко разом із міністром оборони Олексієм Резніковим та міністром внутрішніх справ Денисом Монастирським нагородив працівників Укренерго, завдяки зусиллям яких вдалося вберегти Чорнобильську атомну електростанцію від катастрофи.

Про це Галущенко повідомив у Фейсбуці, передає Укрінформ.
За словами міністра, тривала окупація ЧАЕС російськими військами - це яскравий приклад путінського ядерного тероризму, що становив радіаційну небезпеку для всього світу.
Галущенко нагадав, що ЧАЕС кілька днів була повністю знеструмлена внаслідок обстрілів. Відсутність стабільного електропостачання загрожувала роботі системи охолодження у сховищі відпрацьованого ядерного палива. Якби паливо нагрілося, то розплавило захисні конструкції, і радіація потрапила в довкілля.






Вручення урядових нагород працівникам ЧАЕС/Фото: Герман Галущенко, Facebook




























Ремонтні бригади НЕК “Укренерго” багато разів намагалися отримати від загарбників безпечний коридор, щоб відремонтувати лінію. Їх обшукували, залякували, погрожували розстрілами, але вони не відступали. До того ж лінію довелося лагодити не один раз, тому що російські війська розбивали її знову і знову.
“Героїзм виглядає саме так. Знати, що тебе можуть розстріляти, і все одно намагатися дістатися пошкоджень і відремонтувати їх. Тому що інакше настануть масштабні катастрофічні наслідки”, - наголосив Галущенко.
Він повідомив, що 19 працівників НЕК "Укренерго" отримали урядові відзнаки за професіоналізм і відвагу, за те, що готові були ризикувати життям, аби Європа не отримала другого Чорнобиля.
“І це головне, що відрізняє нас від рашистів. Для них не має цінності нічиє життя. Для нас – має цінність життя кожного. Навіть якщо за його збереження доведеться віддати власне”, - заявив очільник Міненерго.
Як повідомлялося, у період із 24 лютого по 31 березня всі об’єкти ДСП “Чорнобильська АЕС” та об’єкти у зоні відчуження були захоплені військовими підрозділами російської федерації. 31 березня загарбники залишили територію промислового майданчика ЧАЕС.