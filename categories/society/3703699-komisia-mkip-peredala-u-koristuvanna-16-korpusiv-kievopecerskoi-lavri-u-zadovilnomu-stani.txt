Комісія Міністерства культури та інформаційної політики передала у користування Національного заповідника «Києво-Печерська лавра» 16 корпусів, які перебувають у задовільному стані.

Про це повідомляє пресслужба МКІП, передає Укрінформ.
"Протягом 1 та 2 травня 2023 року комісія з приймання-передачі державного майна Національного заповідника «Києво-Печерська лавра» передала у користування Заповідника 16 корпусів. Це пам’ятки як національного, так і місцевого значення", - йдеться у повідомленні.
Серед них: келії Гостинного двору (корпус № 55), будинок господарський (корпус № 60), лікарня гостинного двору з церквою Богородиці Всіх скорботних радість (корпус № 68), келії Гостинного двору (корпус № 69), келії Гостинного двору (корпус № 58), келії Гостинного двору (корпус № 71), сторожка Гостинного двору (корпус № 71-а), а також корпуси: №№ 72, 72-а, 74-а, 77, 77-а, 77-б, 111, 113, 251 (комплекс споруд Галереї від Ближніх до Дальніх печер, підпірна стіна Дебоскета, Ротонда підпірної стіни Дебоскета, лікарня з церквою, водонапірна вежа).
Як зазначається, представники монастиря забезпечили доступ Комісії до приміщень. При огляді та прийманні в користування Заповідником приміщень корпусів проводилась фото та відеофіксація. Приміщення перебувають у задовільному стані.
Як повідомляв Укрінформ, Національний заповідник "Києво-Печерська лавра" оголосив про розірвання договору про оренду з Українською православною церквою московського патріархату з 29 березня 2023 року, проте тривалий час невідомі особи зачиняли приміщення Лаври зсередини та перешкоджали початку діяльності комісії з інвентаризації майна.