Прокурор Спеціалізованої антикорупційної прокуратури за участі детективів Національного антикорупційного бюро повідомив про підозру судді з Рівненської області та адвокату, яких правоохоронці викрили на отриманні 1100 доларів хабаря.

Про це у Телеграмі поінформувала пресслужба САП, передає Укрінформ.
«4 квітня 2023 року за дорученням керівника #САП прокурор за участі детективів НАБУ повідомив про підозру судді одного з районних судів Рівненської області та адвокату-посереднику, яких викрито на одержанні 1100 дол. неправомірної вигоди», - уточнили у пресслужбі.
У межах досудового розслідування було встановлено, що за 1100 доларів суддя обіцяв закрити адмінсправу, що перебувала у нього на розгляді, щодо громадянина, який вчинив адмінправопорушення, передбачене ст.130 КУпАП («Керування транспортним засобом в стані алкогольного сп’яніння»).
Зазначається, що гроші суддя отримав за посередництва адвоката.
Цих осіб було викрито одразу після отримання ними обумовлених коштів детективами НАБУ за сприяння Головного управління Нацполіції в Житомирській області.
Дії судді було кваліфіковано за ч. 3 ст. 368 (Прийняття пропозиції, обіцянки або одержання неправомірної вигоди службовою особою) ККУ. Його спільнику було інкриміновано ч. 5 ст. 27 ч. 3 ст. 368 ККУ.
Як повідомлялося, Вища рада правосуддя відмовила у задоволенні клопотання заступника генпрокурора – керівника САП Олександра Клименка про тимчасове відсторонення судді Печерського райсуду міста Києва Тетяни Ільєвої від здійснення правосуддя у зв’язку з притягненням до кримінальної відповідальності.