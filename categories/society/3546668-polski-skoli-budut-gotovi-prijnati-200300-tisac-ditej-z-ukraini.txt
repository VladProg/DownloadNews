Міністр освіти і науки Польщі Пшемислав Чарнек розповів, що з вересня польські школи будуть готові прийняти на навчання 200-300 тисяч дітей з України.

Як передає Укрінформ, про це він сказав Польському радіо.
Урядовець зауважив, що ймовірні проблеми можуть з’явитися у великих містах, таких як Варшава чи Краків, де можуть виникнути ситуації, коли занадто багато осіб звернеться до директора однієї школи з проханням прийняти дітей на навчання.
«Тоді ми будемо пропонувати інші школи, де, ймовірно, можна буде прийняти українських дітей», – сказав він.
За словами Чарнека, відповідно до даних Міністерства освіти та науки, у Польщі перебуває близько 700-800 тисяч українських дітей шкільного віку.
Урядовець додав, що близько 500-600 тисяч з них навчаються дистанційно в українських школах.
Як повідомляв Укрінформ, українським студентам надали можливість отримати франко-український диплом бакалавра.
Фото: polskieradio.pl