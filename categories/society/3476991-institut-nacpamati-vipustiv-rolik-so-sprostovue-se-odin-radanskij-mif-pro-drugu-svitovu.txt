Україна 8 і 9 травня відзначатиме День пам’яті та примирення і День перемоги над нацизмом у Другій світовій війні, і Український інститут нацпам’яті розпочинає інформаційну кампанію до пам’ятних дат новим роликом з циклу «Війна і міф».

Як передає Укрінформ, про це повідомляється на сайті УІНП.
«У 1939–1945 роках ворогом були нацисти, а сьогодні це рашисти – російська версія імперського націоналізму та фашизму. Тому традиційне гасло цих пам’ятних днів «Пам’ятаємо – перемагаємо!» цього року на державному рівні дещо видозмінене і звучить так: «Перемогли нацистів – переможемо і рашистів!», - ідеться у повідомленні.

Зазначається, що з огляду на те, що росія системно перекручує та маніпулює моральним спадком учасників Другої світової війни та перемоги над нацизмом, УІНП підготував та оприлюднив добірку ключових смислів, важливих для розуміння і пам’ятання Другої світової війни.
Цьогорічну інформаційну кампанію інститут розпочинає новим роликом, який спростовує міф, що західна допомога за програмою ленд-лізу була незначною і радянський союз міг перемогти у війні з гітлерівською Німеччиною і без допомоги союзників. Насправді підтримка срср за програмою «ленд-ліз» стала одним із вирішальних факторів перемоги, наголошують в УІНП. союз отримував її вже з осені 1941 року. Допомога союзників відіграла вирішальну роль у битві за москву. А знамениті льотчики-аси червоної армії, як Олександр Покришкін чи Амет-Хан Султан, літали на американських літаках.
У відео використані матеріали документальної фотовиставки «Lend-lease – зброя перемоги. Що замовчувала радянська пропаганда», а також матеріали книги «Війна і міф: невідома Друга світова». Відео створене студією Prosto production.
В УІНП нагадали, що традиційним символом пам’яті в ці дні в Україні, як і в Європі, є червоний мак.