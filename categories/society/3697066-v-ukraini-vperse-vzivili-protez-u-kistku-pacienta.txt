В Україні вперше імплантували протез прямо в кістку, пацієнтом став ветеран російсько-української війни.

Як передає Укрінформ, про це міністр охорони здоров'я Віктор Ляшко повідомив у Фейсбуці.
Протез імплантували 56-річному капітанові Збройних сил України, який восени підірвався на міні та втратив обидві ноги. Автомобіль, у якому він їхав на завдання разом з побратимами, натрапив на міни.

Ляшко пояснив, що застосована технологія має назву "остеоінтеграційне протезування". Її переваги - це чутливість та функціональність. Вона є особливо актуальною для людей, які втратили обидві кінцівки, адже використовувати класичні протези їм складно й часто боляче. Робити перші кроки на імплантованих протезах можна вже на другий день після операції, а ще за шість тижнів – повноцінно ходити.

Операцію провели у першому медичному об'єднанні Львова. Допоміг українським лікарям один із провідних спеціалістів у світі – австралійський ортопед-травматолог Муньєд Аль Мудеріс. У своїй країні він зробив вже майже тисячу операцій, ще 500 – по всьому світу.

Після протезування пацієнт почувається добре, вже зробив перші кроки. Лікарі задоволені результатом. Загалом протягом цього візиту остеоінтегруючі операції зробили трьом українцям, зазначив очільник МОЗ.

“Пишаюся тим, що для наших пацієнтів стають доступними такі сучасні технології. Це те, що варто масштабувати, залучаючи експертів. Вдячний лікарям, які відгукуються і приїжджають. Пан Аль Мудеріс був першим, хто допоміг нашим лікарям почати опановувати новітню технологію. Сподіваюсь, найближчим часом до нього доєднаються фахівці з Німеччини та Швеції. В подальшому впевнений, що цю практику будуть реалізовувати наші хлопці та дівчата, які мають досвід хірургічних втручань. Ми будемо її застосовувати по максимуму, де це можливо”, - додав Ляшко.
Як повідомляв Укрінформ, у квітні в одному із прифронтових госпіталів лікарі врятували важкопораненого захисника України, який дістав множинні ушкодження черевної порожнини та серця.
Фото: Віктор Ляшко, Фейсбук