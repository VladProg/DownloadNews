Державна служба з надзвичайних ситуацій запевняє у готовності сприяти розслідуванню Службою безпеки України справи щодо посадових осіб своєї служби.

Як передає Укрінформ, про це ідеться у зверненні Держслужби у Фейсбуці у зв'язку з оголошенням СБУ підозри посадовим особам ДСНС.
"Державна служба України з надзвичайних ситуацій вдячна Службі безпеки України за професійно проведенні спільні з ДСНС заходи щодо посадових осіб, які, починаючи з 2020 року, налагодили канали неправомірної вигоди", - зазначили у ДСНС.
В умовах ведення бойових дій СБУ продовжує діяльність, спрямовану на виявлення та запобігання вчиненню злочинів, зокрема, у сфері службової діяльності.
"Кожна посадова особа, яка порушує Закон, повинна нести відповідальність. ДСНС запевняє у готовності всіляко сприяти розслідуванню цієї справи. Ми самі ініціюємо передачу всіх необхідних для ведення розслідування документів усім компетентним органам. У ДСНС та СБУ спільна мета - безпека людей та держави. І ми завжди стоятимемо пліч-о-пліч задля її досягнення", - наголосили в ДСНС.
Як повідомляв Укрінформ, правоохоронці викрили співробітників ДСНС, які вимагали хабарі за погодження дозвільної документації на об’єкти.
За даними слідства, вони організували схему отримання прибутків від представників суб’єктів господарювання за погодження дозвільних документів з питань пожежної безпеки для громадських будівель і споруд. Для цього вони вступили у змову з фізичною особою- підприємцем.
Правоохоронці провели понад 50 обшуків по всій Україні.
Наразі підприємцю повідомлено про підозру у наданні неправомірної вигоди службовій особі. Службовій особі ЦА ДСНС України й чотирьом службовим особам територіальних підрозділів ДСНС повідомлено про підозру в одержанні неправомірної вигоди Вирішується питання про обрання їм запобіжного заходу.