Мітинг з вимогою врятувати захисників Маріуполя відбудеться в четвер, 12 травня, під офісом ООН у Женеві.

Про це повідомляє Укрінформ з посиланням на Українське товариство Центральної та Східної Швейцарії (Ukrainischer Verein Zentral- & Ostschweiz).
«У четвер, 12 травня, з 9:30 до 14:30 відбудеться мітинг під стінами офісу ООН у Женеві з вимогою врятувати захисників Маріуполя, заблокованих російськими військами на території заводу “Азовсталь”», - йдеться у повідомленні.


В акції візьмуть участь рідні захисників Маріуполя та евакуйовані з Маріуполя цивільні громадяни України.
Учасники мітингу закличуть ООН негайно вжити всіх необхідних заходів для організації безпечної евакуації поранених воїнів та увесь військовий гарнізон з “Азовсталі”, адже часу для порятунку людей критично мало. Також серед вимог - забезпечити терміновий режим припинення вогню з гарантіями обох сторін у Маріуполі, організувати негайний контроль за дотриманням режиму припинення вогню третьою стороною, організувати морську евакуацію цивільного населення та українських військових на територію, підконтрольну українському уряду, або на територію третьої держави-посередника.
Як повідомлялося, агресія росії спричинила у Маріуполі одну з найбільших гуманітарних катастроф. Віцепрем'єр-міністр - міністр з питань реінтеграції тимчасово окупованих територій Ірина Верещук 7 травня заявила, що всіх жінок, дітей та людей похилого віку з меткомбінату “Азовсталь” евакуйовано, і цю частину маріупольської гуманітарної операції завершено.
Територію меткомбінату росіяни постійно обстрілюють з усіх видів озброєння та раз у раз намагаються штурмувати. Тримають оборону українські військові. Серед них кілька сотень поранених, при цьому медикаментів гостро бракує і люди помирають у муках.
Президент Володимир Зеленський повідомив, що українська влада працює над дипломатичними варіантами для порятунку українських військових, які перебувають на території Металургійного комбінату “Азовсталь”.