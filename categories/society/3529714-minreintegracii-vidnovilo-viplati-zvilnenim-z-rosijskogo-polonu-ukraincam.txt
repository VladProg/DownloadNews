Міністерство з питань реінтеграції тимчасово окупованих територій України відновило виплати звільненим з полону українцям і тим, хто ще перебуває в неволі.

Як передає Укрінформ, про це міністерство повідомило у Фейсбуці.
“Мінреінтеграції відновило роботу Міжвідомчої комісії з розгляду питань, пов’язаних з визнанням осіб такими, що були позбавлені свободи внаслідок збройної агресії проти України та здійсненням заходів, спрямованих на їхній соціальний захист”, - ідеться в повідомленні.
На засіданні комісії 14 липня ухвалено рішення про надання виплат 121 українцю. Ці люди опинилися у полоні в різні роки з початку збройної агресії російської федерації проти України з 2014 року та були звільнені або досі незаконно утримуються загарбниками.
Зокрема 106 українців визнані Міжвідомчою комісією позбавленими свободи внаслідок збройної агресії рф. 47 з них вдалося повернути вже після 24 лютого цього року. Всім їм виплатять одноразову грошову допомогу у розмірі 100 тис. грн.
Також комісія призначила виплати по 100 тис. грн на правову допомогу 15 родинам незаконно ув’язнених українців. Наразі українці утримуються за ґратами рф через їхню громадську, політичну чи професійну діяльність.
Як повідомляв Укрінформ, 29 червня відбувся масштабний обмін з рф полоненими. З полону визволено 144 захисники України, серед яких - 95 оборонців “Азовсталі”.
Фото: Фейсбук Міністерства з питань реінтеграції тимчасово окупованих територій України