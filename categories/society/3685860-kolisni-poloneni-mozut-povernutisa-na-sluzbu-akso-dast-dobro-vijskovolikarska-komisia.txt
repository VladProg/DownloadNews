Питання повернення до служби колишніх військовополонених ухвалюється за висновками військово-лікарської комісії.

Як передає Укрінформ, про це Координаційний штаб з питань поводження з військовополоненими​​ повідомляє у Телеграмі.
У Координаційному штабі відбулася зустріч з родинами полонених і зниклих безвісти захисників 36-ої окремої бригади морської піхоти імені контрадмірала Михайла Білинського.
Участь у заході взяли представники Координаційного штабу та командування Військово-морських сил Збройних сил України.
За словами представника командування ВМС, військовослужбовці, які повернулися з полону, отримують необхідну допомогу, певний час перебувають у місцях реабілітації, відновлюють документи тощо. Далі, залежно від висновків військово-лікарської комісії, ухвалюється рішення про подальше несення служби і виконання поставлених перед ними задач. Кожна ситуація вирішується індивідуально.
Також він запевнив, що командування ВМС надає у встановленому порядку дані всіх зниклих безвісти й полонених військовослужбовців до відповідних органів. Якщо з’являється нова інформація, її так само передають, зокрема, до Координаційного штабу і Національного інформаційного бюро.
«Наше завдання – повернути з полону і тих, хто підтверджений, і тих, хто непідтверджений. Не важливо, яким чином військовослужбовець потрапив до російських окупантів. Ми маємо повернути всіх», – підкреслив представник командування ВМС.
Окремо обговорили питання фінансових виплат родинам полонених і зниклих безвісти військовослужбовців, отримання статусу учасника бойових дій, а також умови, за яких у Національному інформаційному бюро та у військовій частині можна змінити вид обліку військовослужбовця за наявності нової інформації.4
Представник Координаційного штабу наголосив, що робота, яка стосується визволення наших захисників і захисниць, триває за кількома напрямками і спрямована на те, щоб усі військовослужбовці, які перебувають у ворожому полоні, повернулися додому.
Як повідомляв Укрінформ, вид обліку військовослужбовця не впливає на його залучення у процеси обміну, з полону повертаються військовослужбовці, які мають різні облікові категорії, у тому числі «засуджені» в російській федерації.
Фото: Суспільне, Одеса