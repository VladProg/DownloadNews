Українська влада робить все, щоб Міжнародний кримінальний суд (МКС) був успішним у покаранні воєнних злочинців росії.

Про це у своєму зверненні заявив Президент України Володимир Зеленський, передає кореспондент Укрінформу.
За словами Президента України, українська влада збирає максимальну підтримку для трибуналу щодо агресії росії проти України, - для проєкту нашої резолюції, яка буде винесена на голосування у Генасамблеї ООН, щодо захисту міжнародного права.

Відео: ОП
«Робимо все, щоб Міжнародний кримінальний суд був успішним у покаранні російських воєнних злочинців, і щоб наші національні правоохоронні та судові інституції забезпечили справедливі вироки для всіх російських убивць і катів», - уточнив він.
Своєю чергою Зеленський заявив, що у п’ятницю у нього була дуже плідна окрема зустріч із генпрокурорами держав-партнерів та міжнародних інституцій. «Ми з ними однаково бачимо захист верховенства права», - сказав глава української держави.
Як поінформував Президент, плідними у нього були і переговори з міністрами закордонних справ Нідерландів Вопке Гукстрою та Естонії Урмасом Рейнсалом.
«І дуже добре пройшли переговори з Президентом Латвії, який сьогодні, до речі, уже втретє відвідав Україну за час повномасштабної війни. Ми підписали і важливу двосторонню декларацію з латвійським колегою. Декларацію, що закріплює справедливість на політичному рівні», - заявив він.
Зеленський зазначив, що Латвія принципово підтримує повноправну інтеграцію України в Євросоюз і НАТО та захищатиме цю позицію на всіх рівнях.
Як повідомлялося, Президент України Володимир Зеленський зустрівся з віцепрем'єр-міністром, міністром закордонних справ Нідерландів Вопке Гукстрою та міністром закордонних справ Естонії Урмасом Рейнсалу та відзначив вагому оборонну, фінансову і правову підтримку, яку ці держави надають Україні.
Фото: ОП