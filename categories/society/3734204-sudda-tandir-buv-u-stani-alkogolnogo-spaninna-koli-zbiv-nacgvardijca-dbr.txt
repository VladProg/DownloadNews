Експертиза показала, що голова Макарівського районного суду Київської області Олексій Тандир перебував у стані алкогольного сп’яніння, коли збив на смерть 23-річного нацгвардійця на блокпосту в столиці.

Про це інформує пресслужба Державного бюро розслідувань, передає Укрінформ.
"Судово-психологічна експертиза підтвердила, що суддя, який на смерть збив на блокпості в Києві військовослужбовця Національної гвардії України, перебував на момент ДТП у стані алкогольного сп’яніння”, - йдеться у повідомленні.
Як зазначається, маючи спеціальні юридичні знання та професійні навички, суддя вживав заходів щодо приховування слідів алкогольного сп’яніння та унеможливлення встановлення кількості алкоголю у відібраних у нього біологічних рідинах.
“Завдяки судово-психологічній експертизі слідство змогло довести, що суддя в момент смертельного ДТП перебував у стані алкогольного сп’яніння. Також згідно з результатами іншої експертизи встановлено, що суддя їхав за кермом автомобіля на момент аварії зі швидкістю 100 км/годину”, - поінформували у бюро.
Як повідомляв Укрінформ, у ніч на 26 травня голова Макарівського районного суду (Київська область) Олексій Тандир збив на смерть 23-річного нацгвардійця на блокпосту в столиці. Правоохоронці його затримали.
Суддя відмовився від освідування на вміст алкоголю та наркотиків, проте мав візуальні клінічні ознаки сп’яніння. Суд надав дозвіл на примусове відібрання в нього біологічних зразків.
За фактом ДТП правоохоронці розпочали кримінальне провадження за ч. ч. 3 ст. 286-1 (Порушення правил безпеки дорожнього руху або експлуатації транспорту особами, які керують транспортними засобами в стані сп'яніння) Кримінального кодексу.
Колектив Макарівського районного суду заявив, що не виправдовує дії голови суду та виступає за повне й неупереджене розслідування трагічної події.
27 травня 2023 року Вища рада правосуддя надала згоду на арешт Тандира. Того ж дня Печерський районний суд на засіданні обрав йому запобіжний захід – тримання під вартою до 21 липня без можливості внесення застави.
29 травня на зборах суддів Макарівського районного суду звільнили суддю Тандира з посади голови суду.
2 червня Вища рада правосуддя відсторонила до 25 липня 2023 року Тандира від здійснення правосуддя у зв’язку з притягненням його до кримінальної відповідальності.