Журналістку "Страна.ua" Анастасію Товт виключено з шорт-листу премії Thomson Foundation Young Journalist.

Про це повідомляє пресслужба Міністерства культури та інформаційної політики в Телеграмі, передає Укрінформ.
"У відповідь на це рішення журі (номінувати на премію дописувачку проросійського видання "Страна.ua" - ред.)" МКІП звернулося до фундації з вимогою виключити Анастасію з шорт-листу. Сьогодні ми отримали позитивну відповідь і висловлюємо вдячність фундації за оперативне реагування", - йдеться в дописі.
Відомство також подякувало журналістам, які об'єктивно висвітлюють події в Україні і "не грають на руку агресору та жодним чином, на відміну від "Страна.ua", не підтримують військову агресію рф проти України".
Міністерство нагадало, що видання "Страна.ua" заблоковане в Україні згідно з Указом Президента №376/2021 "Про рішення Ради національної безпеки і оборони України від 20 серпня 2021 року "Про застосування персональних спеціальних економічних та інших обмежувальних заходів (санкцій)" за проросійську діяльність.
Раніше міністр культури та інформаційної політики Олександр Ткаченко повідомив у Телеграмі, що у шорт-листі премії для молодих журналістів від Thomson Foundation опинилась дописувачка видання, заблокованого за проросійську діяльність.
Фото – youth-time.eu