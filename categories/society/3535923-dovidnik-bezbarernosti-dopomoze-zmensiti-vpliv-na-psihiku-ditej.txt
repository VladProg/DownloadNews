Експерти проєкту «Довідник безбар’єрності» розробили поради, що допоможуть мінімізувати негативний вплив на психіку дітей.

Як передає кореспондент Укрінформу, про це повідомляє пресслужба Міністерства освіти і науки України.
«Під час війни діти потребують особливого піклування, адже відчувають тривогу, паніку та страх дорослих. Експерти проєкту «Довідник безбар’єрності» розробили довідкові матеріали на основі рекомендацій Міністерства охорони здоров’я України, що допоможуть мінімізувати негативний вплив на психіку дітей», - йдеться у повідомленні МОН.
Зокрема зазначається, що фахівці відпрацювали кілька порад для батьків.
По-перше, рекомендується говорити з дитиною про те, що вона відчуває, обговорювати емоції і пояснити, що страх перед невідомим – це нормально. Можна спілкуватися в різні способи: вербально, малюнками або в ігровій формі.
По-друге, фахівці радять бути поруч, адже дитина повинна відчувати підтримку. У разі загальної паніки варто згадати, що поруч дитина, яка не може оцінити ситуацію, то ж дуже важливо опанувати себе.
По-третє, варто обговорити можливий план дій і поінформувати про нього дитину, пояснити, чому важливо дотримуватися рекомендацій. Для цього можна використовувати такі фрази: «Так ми будемо в безпеці», «Так я буду спокійним за тебе» тощо.
Четверте, експерти радять зробити щось разом, спробувати почитати чи послухати книги, помалювати, поспівати. У спільній діяльності дитина відчуватиме підтримку.
І п’яте, рекомендується контролювати себе, адже самоконтроль допоможе критично мислити, оцінювати ситуацію та вгамовувати паніку.
Фахівці нагадують, що у дитини має бути особиста «тривожна валізка» з контактами родичів і знайомих, занотованими медичними даними (група крові, можливі алергічні реакції та стан здоров’я), а одяг малюка має бути підписаним.
Як повідомляв Укрінформ, перший український посібник із безбар'єрної комунікації “Довідник безбар’єрності” з'явився у 2021 році. Він доступно розкриває, що таке бар’єри, стереотипи, інклюзія, залучення, недискримінація, толерантність, прийняття, доступність, гендерна рівність, правила коректної мови.