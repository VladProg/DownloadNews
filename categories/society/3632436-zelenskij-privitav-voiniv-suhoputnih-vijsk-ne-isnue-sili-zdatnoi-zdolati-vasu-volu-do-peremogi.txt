Військовослужбовці Сухопутних військ Збройних сил України продовжують злагоджено і впевнено нищити російських загарбників та довели всьому світові, що ніщо не здатне здолати їхню волю до перемоги.

На цьому наголосив Президент Володимир Зеленський у вітанні з нагоди Дня Сухопутних військ ЗСУ, повідомляє Укрінформ.
"Загартовані важкими кровопролитними боями, військовослужбовці усіх складових цього потужного виду Збройних Сил України - механізованих і танкових військ, ракетних військ і артилерії, частин і підрозділів протиповітряної оборони, армійської авіації, технічного і тилового забезпечення, спеціальних військ - відважно боронять рідну землю та продовжують злагоджено і впевнено нищити російських загарбників на всіх напрямках", - зазначив глава держави.
Президент підкреслив, що незламний бойовий дух і професіоналізм воїнів-сухопутників стали прикладом стійкості, військової доблесті та героїзму українських захисників і вкотре довели всьому світові, що не існує сили, здатної здолати їх волю до перемоги.
За його словами, бійці Сухопутних військ мужньо боронять Українську державу вдень і вночі, у будні та свята, у мороз і спеку, під ворожим вогнем і обстрілами стійко тримаючи зайняті рубежі та впевнено просуваючись уперед.
"Від імені народу України дякую всьому особовому складу Сухопутних військ за самовіддане виконання службового обов’язку, відвагу, героїзм та визначний внесок у загальну справу оборони України", - сказав Зеленський.
Він також вшанував пам'ять героїв, які віддали своє життя за Україну.
"Упевнений, що військовослужбовці Сухопутних військ Збройних сил України й надалі надійно захищатимуть рідну землю. Бажаю вам незламності у відстоюванні незалежності і територіальної цілісності України та нових перемог у боях з росіиськими окупантами", - наголосив Президент.
Своєю чергою Голова Верховної Ради Руслан Стефанчук зауважив, що Сухопутні війська – це найчисельніша частина українського війська, основа української армії.
"Механізовані і танкові війська, ракетні війська та артилерія, армійська авіація, війська протиповітряної оборони, спеціальні війська, частини логістичного забезпечення – це все наші Сухопутні війська! Ви знищуєте повітряні цілі окупанта, вражаєте противника в тилу, їхні пункти управління та склади боєприпасів, йдете в контрнаступ та посилюєте оборонні можливості нашої армії! Злагодженість, майстерність, професіоналізм та героїзм – це все про Вас!", – наголосив Голова ВР.
Він подякував кожному захисникові та захисниці за незламний дух, мужність та витримку, за оборону і захист рідної землі, за вірність українському народу.
Водночас Стефанчук висловив шану воїнам, які віддали своє життя у боротьбі за мирне майбутнє України.
Як повідомлялося, 12 грудня в Україні відзначається День Сухопутних військ ЗСУ.