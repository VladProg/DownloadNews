Віцепрем’єр - міністр з питань реінтеграції тимчасово окупованих територій Ірина Верещук закликала роботодавців працевлаштовувати внутрішніх переселенців.

Як передає Укрінформ, про це очільниця Мінреінтеграції написала в Телеграмі.
"Війна – особливий час допомагати один одному. Є царини, де державі потрібна допомога всього суспільства. Йдеться про працевлаштування внутрішньо переміщених українців", – зазначила вона.
Верещук наголосила, що "через війну сотні тисяч здібних і працелюбних українців й українок були змушені залишити свої домівки та втратили роботу". За її словами, перемога залежить у тому числі від того, як їм зможуть допомогти налагодити нове життя.
"Звертаюся до всіх роботодавців (як державних, так і приватних) з проханням: по можливості, працевлаштовуйте внутрішньо переміщених українців. Напевно, в оточенні кожної людини в Україні зараз є такі люди. Допоможіть їм з роботою! Це вагомий внесок у нашу перемогу", – підкреслила міністр.
Як повідомлялося, станом на початок червня в Україні зареєстровані понад 4 млн внутрішньо переміщених осіб.