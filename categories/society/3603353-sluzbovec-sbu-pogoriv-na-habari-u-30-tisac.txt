Працівника Головного управління СБУ у Києві та області затримали під час одержання хабаря від підприємця за повернення техніки, вилученої під час кримінального провадження.

Про це повідомляє Державне бюро розслідувань, передає Укрінформ.
"Правоохоронець пообіцяв підприємцю начебто сприяти у поверненні комп’ютерної та будівельної техніки, яку вилучили у ході розслідування кримінального провадження. Спочатку він оцінив свої «послуги» у 150 тисяч доларів, але потім збивав ціну, адже насправді не планував допомагати бізнесмену", - зазначають у ДБР.
За його даними, у червні службовець СБУ отримав «аванс» від потерпілого у розмірі 10 тис. доларів. Під час одержання 27 жовтня другої частини коштів - 30 тис. доларів - його затримали працівники ДБР.
Працівнику СБУ повідомили про підозру за ч. 4 ст. 190 КК України (шахрайство, вчинене в особливо великих розмірах). Йому загрожує покарання у вигляді 12 років позбавлення волі.
Правоохоронці проводять обшуки за місцем роботи та мешкання фігуранта, а також перевіряють причетність до вказаного злочину інших посадовців. Вирішується питання щодо обрання підозрюваному запобіжного заходу.
У Службі безпеки з цього приводу зазначили, що затримання відбулося в результаті спільної спецоперації СБУ та ДБР.

За даними спецслужби, затриманий обіцяв підприємцю повернути майно, арештовану у ході розслідування кримінальної справи, а також “закрити справу”, хоча сам не мав до неї жодного стосунку і не міг вплинути на її розслідування.