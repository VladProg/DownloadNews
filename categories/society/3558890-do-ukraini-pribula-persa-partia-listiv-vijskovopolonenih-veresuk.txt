Міністерство з питань реінтеграції тимчасово окупованих територій проводить роботу з організації листування українських військовополонених з рідними.

Про це віцепрем'єр-міністр - міністр з питань реінтеграції тимчасово окупованих територій Ірина Верещук повідомила у Телеграмі, передає Укрінформ.
"За Женевськими конвенціями, наші військовополонені мають право надсилати та отримувати листи. Національне інформаційне бюро (НІБ) Мінреінтеграції розпочало відповідну роботу з організації листування наших військовополонених з їхніми рідними", - зазначила Верещук.
За її словами, днями в Україну прибула перша партія листів. НІБ працює над їх передачею рідним військовополонених.
Верещук подякувала Міжнародному комітету Червоного Хреста за посередництво та професійну роботу.
Як повідомляв Укрінформ, уповноважений ВР з прав людини Дмитро Лубінець заявив, що робота з визволення захисників Маріуполя та інших військовополонених та цивільних заручників ведеться щоденно.