Посли країн «Великої сімки» (G7) обговорили з керівниками українських медіагруп принципи роботи та результати мовлення телемарафону «Єдині новини» та Freedom.

Про це повідомив міністр культури та інформаційної політики Олександр Ткаченко у Телеграмі, передає Укрінформ.

«Дякую за відкритий діалог, який відбувся сьогодні між послами країн Великої сімки з керівниками медіагруп, які мовлять у телемарафоні «Єдині новини» та Freedom. Говорили про принципи роботи, цифри та результати», - написав міністр.



За його словами, ці проєкти є живими організмами, які змінюються та адаптуються до викликів часу, і саме тому є ефективними, про що свідчать цифри перегляду та довіри.
"Також нам вкрай важливо знати, що ми разом з нашими партнерами діємо в унісон задля протидії російській пропаганді та дезінформації", - зауважив Ткаченко.
Як повідомлялося, марафон «Єдині новини» запустив кампанію «Тепла країна», що допоможе українцям підготуватись до зими та подолати її виклики.


Фото: Телеграм Олександра Ткаченка