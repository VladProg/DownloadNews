Президент Володимир Зеленський анонсував посилення кримінальної відповідальності за корупційні правопорушення у сфері правосуддя до 10-15 років із конфіскацією майна, перевірки суддів із використанням детектора брехні, підвищення ролі суду присяжних й можливість запровадження нового механізму для захисту прав інвесторів у судах.

Про це глава держави заявив у відеозверненні за результатами засідання РНБО, передає Укрінформ.
Він розповів, що віцепрем’єр-міністр Ольга Стефанішина поінформувала РНБО щодо проміжної усної оцінки Єврокомісією інституційного прогресу України, зокрема і щодо судової реформи.

Відео: ОП
«Зроблено дійсно багато. Але розглядаємо це лише як необхідну основу для наших власних зобов’язань перед українцями щодо справедливості. Очевидно, що кейс уже колишнього голови Верховного Суду та інші такі ситуації в судовій системі вимагають жорсткішої державної політики щодо вимог до суддів, до всіх, хто працює в системі правосуддя, та їхньої відповідальності за порушення, за корупційні порушення», - підкреслив Зеленський.
За його словами, Верховна Рада зверталася до РНБО й на засіданні звернення розглянули, доповідали Голова ВР Руслан Стефанчук і голова Комітету парламенту з питань правової політики Денис Маслов.
«Отже, пропозиції. Посилити кримінальну відповідальність за корупційні правопорушення у сфері правосуддя. І щоб це було відчутно. Від 10 до 15 років із конфіскацією майна. І щоб це стосувалося тих, хто вимагає гроші, хто бере гроші, хто тримає цю систему корупції на всіх її ланках», - зазначив Президент.
Також він наголосив, що мають бути перевірки доброчесності суддів, і не лише перед призначенням на посаду.
«Час може, на жаль, змінювати людей, щодо яких на початку роботи в судах був позитивний висновок. І вважаю, що варто перевіряти, у тому числі з використанням детектора брехні», - зауважив глава держави.
Крім того, він наполягає, що потрібно посилити і роль суду присяжних, розширити випадки його застосування в Україні.
Зеленський додав, що на засіданні РНБО окремо обговорили питання про захист прав бізнесу та інвесторів у судах.
«Це фундаментальне завдання. Сильна економіка – це захищені інвестиції, це гарантований захист права власності. І це має бути. Якщо потрібен окремий механізм, який захищатиме бізнес, права інвесторів, то маємо це забезпечити. Відповідні пропозиції є», - пояснив Президент.
Як повідомлялося, у п’ятницю, 23 червня, відбулося засідання Ради національної безпеки й оборони щодо стану бомбосховищ, судової реформи та євроінтеграційних питань.
Фото: ОП