Уже 28 держав визнали Голодомор геноцидом українського народу на державному рівні, ще в чотирьох країнах ухвалені рішення однією з палат парламенту.

Про це сказав Президент Володимир Зеленський у вечірньому відеозверненні, передає Укрінформ.
"Українська дипломатія має дуже чіткий, вагомий доробок. В усіх сферах. Не забуваємо й про сферу національної пам’яті, нашої історії. Цьогоріч – 90-ті роковини Голодомору, і ми постійно активні в комунікації з партнерами заради визнання історичної правди – заради визнання Голодомору геноцидом українського народу. Вже 28 держав визнали Голодомор геноцидом – і це на державному рівні. Ще в чотирьох державах є рішення однієї з палат національних парламентів", - сказав Зеленський.
Він зауважив, що лише протягом повномасштабної війни ухвалено 17 рішень щодо визнання Голодомору.
"Дуже високий темп. І всім українським дипломатам варто зберігати саме такий темп – бути саме такими активними в інтересах України", - зазначив Президент.
За його словами, українські посли щодня мають доводити конкретними результатами для України, що наша дипломатія може й буде глобальним лідером.
Як повідомляв Укрінформ, понад 10 країн на найвищому рівні з минулого року визнали, що у 1932–1933 роках проти української нації було вчинено геноцид. Серед них такі потужні політичні гравці, як Німеччина, Франція, Велика Британія.