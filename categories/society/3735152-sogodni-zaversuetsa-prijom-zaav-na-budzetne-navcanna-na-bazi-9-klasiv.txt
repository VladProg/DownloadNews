У четвер, 13 липня завершується прийом заяв на бюджет і контракт до закладів фахової передвищої освіти на базі 9 класів.

Про це повідомляє пресслужба Міністерства освіти і науки у Фейсбуці, передає Укрінформ.
"13 липня, о 18:00 завершується прийом заяв на бюджет і контракт до закладів ФПО від вступників на основі базової середньої освіти (БСО, 9-ти класів). Після цього заклади освіти можуть проводити додатковий набір лише на контракт", - йдеться у повідомленні.
Як зазначається, співбесіди та творчі конкурси триватимуть з 14 до 21 липня. Місце, дата та час проведення зазначені в електронному кабінеті вступника у модулі "Подані заяви на вступ".
Списки вступників, рекомендованих до зарахування на бюджет, будуть оприлюднені до 12:00 26 липня, а виконати вимоги до зарахування на бюджет треба буде до 12:00 29 липня.
Зарахування на бюджет триватиме до 18:00 31 липня, а на контракт – до 3 серпня (додатковий набір – до 30 листопада).
Як повідомляв Укрінформ, за даними Міністерства освіти та науки цього року очікується близько 250 тисяч вступників у заклади вищої освіти.