Нова система оплати праці державних службовців, яку планують запровадити в Україні, допоможе усунути зловживання при нарахуваннях додаткових виплат і премій.

Як написав Прем'єр-міністр Денис Шмигаль у Телеграмі, про це йшлося на відповідній нараді, передає Укрінформ.
«Справедливість та усунення зловживань – основна мета реформи оплати праці держслужбовців. Сьогодні на нараді з урядовцями й парламентаріями обговорили запровадження єдиних підходів в оплаті праці державних службовців на основі класифікації посад та основні кроки, необхідні для завершення реформи», – зазначив Шмигаль.
За його словами, загалом зміни спрямовані на зменшення диспропорцій та справедливий підхід до встановлення заробітних плат державних службовців.

«Відповідний законопроєкт уже пройшов перше читання у Верховній Раді. Маємо прискоритись, аби нова система оплати праці запрацювала вже з 1 січня 2024 року. Готуємо державний бюджет на наступний рік з урахуванням нових підходів», – підкреслив глава уряду.

Як повідомлялося, Верховна Рада підтримала у першому читанні законопроєкт про реформу оплати праці державних службовців (№ 8222) 28 липня.
Як повідомили в Національному агентстві з питань державної служби, основними положеннями законопроєкту є: запровадження оплати праці на основі класифікації посад на єдиних підходах; прозорість і прогнозованість заробітної плати як антикорупційна складова реформи; чітке розмежування заробітної плати на сталу та варіативну; обмеження стимулюючих виплат; премії і компенсації за додаткове навантаження, що залежатимуть від особистого внеску в загальний результат; грейди за змістом фактично дорівнюватимуть окладу, їх розмір є достатнім і прогнозованим; класифікація посад як чинник кар’єрного зростання, професіоналізації і спеціалізації державної служби.

Законопроєкт належить до пріоритетних сфер адаптації законодавства України до законодавства ЄС, регулюється нормами і принципами СОТ та стосуються зобов’язань України в рамках Ради Європи та Угоди про асоціацію.
Упродовж 2023 року з державної служби звільнилося 20,5 тис. людей, майже 4 тис. працівників нині стали на захист Батьківщини, 133 людини загинули та 127 дістали поранення через війну. Нині є понад 200 тис. посад державної служби, з них зайняті близько 163 тис.