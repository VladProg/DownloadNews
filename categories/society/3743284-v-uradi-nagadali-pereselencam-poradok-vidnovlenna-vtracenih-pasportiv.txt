Міністерство з питань реінтеграції тимчасово окупованих територій нагадало порядок відновлення паспортів українцям, які втратили документи під час евакуації з територій бойових дій.

Як передає Укрінформ, ознайомитися з порядком відновлення документа можна на сайті Мінреінтеграції.
«Для відновлення паспорта необхідно пройти процедуру ідентифікації. Вона може ускладнитися, якщо особа не має змоги надати інший документ, в якому міститься її фотографія», - зазначили у Мінреінтеграції.
Перевірка належності особи до громадянства України може проводитися з використанням Єдиного державного демографічного реєстру, наявних обліків ДМС, а також інших інформаційних баз.
При цьому береться до уваги вся інформація, яку повідомив заявник. У разі неможливості ідентифікувати особу за отриманою інформацією застосовується процедура опитування свідків, які були зазначені заявником. Вона може бути проведена у режимі відеоконференцзв’язку.
Свідок має пред’явити документи, що посвідчують його особу та підтверджують громадянство України або спеціальний статус члена сім’ї. Копії таких документів надсилаються на електронну пошту територіального органу чи підрозділу ДМС, яким проводиться відеоконференцзв’язок.
Працівник ДМС веде відеозапис відеоконференцзв’язку. Запис долучається до заяви-анкети, яка подається для оформлення нового паспорта.
Як повідомлялося, за даними віцепрем'єра - міністра з питань реінтеграції тимчасово окупованих територій Ірини Верещук, офіційний статус ВПО мають 4,9 млн українців.