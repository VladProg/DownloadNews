Кабінет міністрів погодив пропозицію щодо створення Всеукраїнського центру материнства та дитинства НАМН України шляхом злиття двох державних інститутів Національної академії медичних наук.

Про це повідомив у Телеграмі постійний представник Кабміну у Верховній Раді Тарас Мельничук, передає Укрінформ.
«Погоджено пропозицію Національної академії медичних наук щодо утворення державної установи «Всеукраїнський центр материнства та дитинства Національної академії медичних наук України», реорганізувавши шляхом злиття державну установу «Інститут педіатрії, акушерства і гінекології імені академіка О. М. Лукʼянової Національної академії медичних наук України» та державну установу «Інститут ядерної медицини та променевої діагностики Національної академії медичних наук України».
Як повідомляв Укрінформ, за 9 місяців російського повномасштабного вторгнення кількість пологів в Україні зменшилася на 36 тисяч порівняно з аналогічним періодом 2021 року - до 152 тисяч.