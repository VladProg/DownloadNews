Українські дипломати працюють над отриманням доступу до затриманої під час протестів у Батумі громадянки України Марини Чобанян та її звільненням.

Про це у коментарі Укрінформу повідомив речник МЗС Олег Ніколенко.
«Посольство України в Грузії займається справою української громадянки, яку було затримано на акції протесту в м. Батумі. Консул запросила дозвіл на відвідання українки, аби перевірити стан її здоров‘я. Паралельно дипломати працюють на питанням звільнення", - зазначив Ніколенко.
Як повідомлялося, круїзний лайнер Astoria Grande у четвер прибув з російського Сочі до грузинського Батумі. Прибуття судна спровокувало протест з боку грузинської опозиції.


Тоді правоохоронці затримали 23 особи, серед яких виявилася українка Марина Чобанян. За інформацією ЗМІ, її перевезли до Озургеті в ізолятор тимчасового тримання. Там їй стало погано, дівчину на деякий час доправили до місцевої лікарні, а після надання медичної допомоги повернули в ізолятор.