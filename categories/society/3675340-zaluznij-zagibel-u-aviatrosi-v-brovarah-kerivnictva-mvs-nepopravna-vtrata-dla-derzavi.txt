Головнокомандувач Збройних сил України Валерій Залужний завив, що загибель у авіатрощі в Броварах Київської області міністра внутрішніх справ України Дениса Монастирського та першого заступника Євгенія Єніна – непоправна втрата для всієї держави і особисто для нього.

Як передає Укрінформ, про це він написав у Телеграмі.
Залужний зазначив, що минуло 40 днів від дня трагічної загибелі Монастирського, першого заступника Єніна, їхніх колег з МВС, екіпажу гелікоптера ДСНС та людей поруч з місцем його падіння.
"У моїй пам’яті Денис і Женя залишаться назавжди. Ця світлина зроблена у перші дні відкритої війни з рф. Я відчував від них колосальну моральну підтримку і фахову допомогу. Це непоправна втрата для всієї держави і особисто для мене", - підкреслив Залужний.

Він зазначив, що поділяє біль і співчуває рідним загиблих у цій авіакатастрофі та внаслідок неї.
Як повідомляв Укрінформ, 18 січня тодішній міністр МВС Денис Монастирський загинув у Броварах в катастрофі гелікоптера ДСНС, на борту якого перебували ще дев'ятеро осіб, зокрема і його перший заступник Євгеній Єнін та державний секретар МВС Юрій Лубкович.
Після загибелі Монастирського Міністерство внутрішніх справ очолив Ігор Клименко, який до того був головою Національної поліції.
За словами Клименка, перші результати розслідування авіакатастрофи у Броварах очікуються за півтора місяця.
Фото: Телеграм Головнокомандувач ЗСУ