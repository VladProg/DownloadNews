Уповноважений із захисту державної мови Тарас Кремінь розпочав заходи контролю щодо застосування української мови АТ “Укрзалізниця”.

Як передає Укрінформ, про це Уповноважений із захисту державної мови повідомив у Фейсбуці.

“З відкритих джерел нам стало відомо про випадок застосування недержавної мови на пасажирських залізничних квитках без жодного перекладу інформації на українську. Це серйозне порушення мовного закону з боку “Укрзалізниці”, - зазначив Тарас Кремінь.
Уповноважений із захисту державної мови переконаний, що "ситуація буде виправлена, а винні понесуть відповідальність”.
Тим часом Укрзалізниця на своїй сторінці у Фейсбуці виклала фото нового електронного міжнародного квитка, який, за даними компанії, зараз на узгодженні з партнерами-залізницями, – українською та англійською мовами.
«Активісти можуть бути спокійні за процес українізації залізниці, він іде узгодженим графіком, і до кінця 2023 року матимемо ще низку формально узгоджених та юстованих бланків, оновлених вивісок, навігації і т.п. І хоч новий шаблон ще узгоджується партнерами, як того вимагають міжнародні правила, ми прискорюємо хід подій, і вже зараз прибрали залишки російської мови в інформаційних блоках при поверненні міжнародних квитків», – повідомили в компанії.
Як повідомлялося, Уповноважений із захисту державної мови Тарас Кремінь зазначає, що факти недотримання мовного закону у зовнішній рекламі та різноманітних вивісках фіксуються чи не кожного дня, великі сподівання – на допомогу органів місцевого самоврядування.