Національне інформаційне бюро (НІБ) координуватиме соціалньий захист та пітримку українців, звільнених із ворожого полону.

Як передає Укрінформ, про це повідомляє Міністерство з питань реінтеграції тимчасово окупованих територій.
"Звільненим з полону оборонцям гарантуються соцзахист та підтримка – координуватиме НІБ. Відповідну постанову, яка визначає першочергові заходи із забезпечення соцзахисту звільнених осіб, а також виконавців заходів, сьогодні ухвалив уряд", - йдеться у повідомленні.
Зазначають, що обласна військова адміністрація (обласна військово-цивільна адміністрація, обласна державна адміністрація), на території якої відбулось звільнення, у взаємодії з представниками органів сектору безпеки та оборони забезпечуватимуть організацію зустрічі звільнених осіб. Це включає в себе: надання транспортних засобів та автомобілів швидкої медичної допомоги (за необхідності); першочергове продовольче забезпечення (забезпечення харчування); забезпечення електронними комунікаціями (мобільний зв’язок) із членами сім’ї, близькими звільнених осіб; супровід звільнених осіб до закладів охорони здоров’я; надання їм безоплатної первинної правової допомоги.
Звільненим особам після прибуття до медичних закладів надаватиметься медична та реабілітаційна допомога в необхідному обсязі. В разі необхідності МОЗ сприятиме забезпеченню лікування звільнених оборонців за кордоном.
Координацію усіх заходів забезпечуватиме державне підприємство «Український національний центр розбудови миру». Підприємство належить до сфери управління Мінреінтеграції та виконує функції Національного інформаційного бюро відповідно до Женевських конвенцій про захист жертв війни від 12 серпня 1949 року.
Як повідомлялося, з початку повномасштабного вторгнення російської федерації вже здійснено 28 обмінів та звільнено 978 осіб (серед них 99 цивільних).