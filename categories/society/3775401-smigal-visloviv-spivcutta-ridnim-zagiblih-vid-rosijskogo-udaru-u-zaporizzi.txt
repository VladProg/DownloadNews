Прем'єр-міністр України Денис Шмигаль висловив співчуття рідним і близьким загиблих у Запоріжжі, наголосивши, що винні у терорі мають бути притягнуті до відповідальності.

Про це глава уряду написав у Телеграмі, передає Укрінформ.
"Цієї ночі Росія випустила ракети по Запоріжжю. По багатоквартирному будинку, поки люди спали. Зруйновано кілька поверхів. Є загиблі та постраждалі. Щирі співчуття рідним і близьким", - зазначив Шмигаль.

За його словами, рятувальники працюють на місці, розбирають завали, де ще можуть бути люди.
"Терор має бути подоланий, а винні — притягнуті до відповідальності. Тільки так можна забезпечити мир і безпеку для майбутніх поколінь", - наголосив прем'єр.
Як повідомляв Укрінформ, вночі 18 жовтня Запоріжжя зазнало російської ракетної атаки, внаслідок якої у житловому будинку зруйновані поверхи з 3 по 5-й. Загинули двоє чоловіків, поранено двох чоловіків і жінку.