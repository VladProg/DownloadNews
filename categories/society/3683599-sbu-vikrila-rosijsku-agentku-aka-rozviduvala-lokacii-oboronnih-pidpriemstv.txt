На Кіровоградщині затримали агентку російських спецслужб, яка розвідувала локації підприємств оборонної промисловості.

Про це повідомляє СБУ, передає Укрінформ
За даними відомства, жительку Олександрійського району представники російської спецслужби дистанційно залучили "до співпраці".

"За вказівкою агресора вона збирала актуальну інформацію про місця розташування об’єктів військової та критичної інфраструктури на території регіону. Насамперед ворога цікавила інформація щодо підприємств, які виконують державні оборонні замовлення для потреб ЗСУ", - зазначили в українські спецслужбі.
Отримані відомості агентка мала передати месенджером через «зв’язкових», які входять до складу окупаційних угруповань на східному фронті.
У СБУ наголосили, що розвідувальна інформація потрібна була окупантам для підготовки серії ракетних ударів по об’єктах.
Фігурантку затримали під час фотофіксації нею одного з місцевих підприємств.
У жінки вилучено мобільний телефон, який вона використовувала для фотографування об’єктів з прив’язкою до місцевості, а також для спілкування з агресором.
Їй повідомили про підозру за ч. 2 ст. 111 Кримінального кодексу України (державна зрада, вчинена в умовах воєнного стану). . Зловмисниці загрожує до 15 років ув’язнення або довічне позбавлення волі з конфіскацією майна.
Вирішується питання щодо обрання їй запобіжного заходу у виді тримання під вартою.
Як повідомлялось, до 15 років позбавлення волі засуджено зрадницю, яка передавала російським військовим координати місць масового перебування людей у Харкові для ракетно-артилерійських обстрілів.