Спеціалізована антикорупційна прокуратура направила до Вищого антикорупційного склу клопотання про обрання ексголові Верховного Суду Всеволоду Князєву запобіжного заходу у вигляді тримання під вартою з можливістю внесення застави.

Про це повідомив у коментарі журналістам прокурор САП Олександр Омельченко після надання Вищою радою правосуддя дозволу на утримання Князєва під вартою, передає кореспондент Укрінформу.
"Ми подали до слідчого судді Вищого антикорупційного суду клопотання про обрання Князєву запобіжного заходу у вигляді тримання під вартою з можливістю внесення застави", – сказав він.
При цьому прокурор не уточнив суму застави. Наразі про час засідання з обрання запобіжного не відомо. Водночас у САП очікують, що воно відбудеться сьогодні.
Раніше сьогодні, 18 травня, Вища рада правосуддя задовольнила подання Спеціалізованої антикорупційної прокуратури про надання дозволу на утримання під вартою ексголови Верховного Суду Князєва.
Як повідомляв Укрінформ, 15 травня НАБУ і САП заявили про викриття схеми одержання неправомірної вигоди керівництвом та суддями Верховного Суду. Правоохоронці затримали голову ВС Князєва та вилучили 2,7 млн дол.
16 травня під час пленуму Верховного Суду 140 суддів підтримали висловлення недовіри чинному голові ВС Князєву. Судді також ухвалили постанову пленуму ВС про припинення його повноважень як голови ВС.
17 травня Вищий антикорупційний суд відмовився задовольнити скаргу захисту Князєва на його затримання.
Сам Князєв назвав справу відносно нього "помстою за певні його дії".