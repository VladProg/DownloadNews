Зміни стануться як у формуванні мережі лікарень, так і матеріально-технічному оснащенні. Медичні заклади повинні бути однаково комфортні як для пацієнта, так і лікаря.

Про це повідомляє пресслужба МОЗ, передає Укрінформ.
Як зазначається, ухвалення Верховною Радою у другому читанні законопроєкту №6306 дає змогу МОЗ запустити інфраструктурну частину реформи охорони здоров'я.
Зокрема, поділ відбуватиметься з урахуванням меж адміністративно-територіальних одиниць, географічних особливостей регіону та стану доріг. При цьому враховуватимуться нинішні та прогнозовані демографічні показники, структура захворюваності й смертності, оптимальні клінічні маршрути пацієнтів задля своєчасного доступу до медичної та реабілітаційної допомоги, а також навантаження на медпрацівників та фахівців з реабілітації.
У МОЗ уточнили, що відповідно до видів медичної допомоги, яка надається в закладах охорони здоров’я госпітального кластера, мережа буде поділена на надкластерні, кластерні та загальні лікарні.
«Ми розпочинаємо інфраструктурний етап реформи охорони здоров'я та остаточно прощаємося із “совком”, як у підходах до формування мережі лікарень, так й у візуальному сприйнятті самих лікарень та їхньому матеріально-технічному оснащенні. Формування мережі лікарень у госпітальному окрузі за кластерним принципом чітко визначить, в яких лікарнях яке обладнання і в якій кількості повинно бути. І саме на ці лікарні, і на це обладнання буде сфокусований пріоритет в плані відновлення України. Ми продовжуємо реалізувати наш базовий принцип: лікарні повинні бути однаково комфортні як для пацієнта, так і для медичного працівника», — наголосив міністр охорони здоров'я Віктор Ляшко.
За його словами, найпростіші випадки лікуватимуть якомога ближче до пацієнта, у загальних лікарнях. Їх розташовуватимуть з розрахунку один медичний заклад на 50-80 тисяч населення. У складніших випадках пацієнта доставлятимуть у кластерні та надкластерні лікарні, які надаватимуть високоспеціалізовані послуги.
«Новий підхід також передбачає, що медичні заклади будуть забезпечуватися обладнанням відповідно до свого рівня в госпітальному окрузі. Не має бути ситуацій, коли в загальну лікарню встановлюють дорогий ангіограф, якому місце в кластерному закладі. Тому що в загальній лікарні його вмикають раз на тиждень, а то й на місяць, а він повинен працювати 24/7», — зазначив міністр.
У МОЗ зауважують, що госпітальне планування дозволить спростити доступ пацієнта до медичних послуг, покращити їхню якість та ефективно використовувати ресурси.
Як повідомлялося, Верховна Рада 1 липня ухвалила закон (проєкт №6306), який, зокрема, вводить в Основи законодавства України про охорону здоров’я визначення термінів “госпітальний округ", “загальний заклад охорони здоров’я", “кластерний заклад охорони здоров’я", “надкластерний заклад охорони здоров’я".