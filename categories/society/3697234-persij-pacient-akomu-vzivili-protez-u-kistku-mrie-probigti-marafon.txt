Перший пацієнт, якому в Національному реабілітаційному центрі “Незламні” вживили протез прямо в кістку, планує пробіг у 10 км.

Про це повідомляється у Фейсбуці центру UNBROKEN, передає Укрінформ.
Зазначається, що першим пацієнтом став ветеран російсько-української війни, капітан ЗСУ, 56-річний Ігор Крупнов. Він втратив обидві ноги восени, коли автомобіль, на якому їхав на завдання разом з побратимами, наскочив на міни. До тями прийшов лише за кілька днів після поранення. Зрадів, що лікарям вдалося зберегти йому життя.
«Коли Ігор дізнався про нову технологію протезування, захотів бути першим в Україні пацієнтом, кому частину протеза імплантують прямо в кістку. Бо для нього важливо не просто ходити, а й бігати на великі дистанції. У 2016 чоловік подолав марафон. До важкого поранення мріяв на своє 60-річчя пробігти напівмарафон. Війна підкорегувала ці плани. Тепер Ігор ставить за мету на протезах здолати дистанцію у 10 км», - йдеться в повідомленні.
Ігор – мешканець Дніпра, бізнесмен і ветеран війни в Афганістані. У вільний час він вирощував квіти на дачі, займався бігом, спілкувався з доньками. З початком повномасштабного вторгнення, не чекаючи повістки, Ігор добровольцем пішов захищати Україну.
Як раніше повідомлялося, новий напрям протезування українським лікарям допомагає опанувати один із провідних спеціалістів у світі – австралійський ортопед-травматолог Муньєд Аль Мудеріс. У своїй країні він зробив вже майже тисячу операцій, ще пʼять сотень – по всьому світу. Його пацієнти ведуть активний спосіб життя і працюють без обмежень.
За його словами, перевага остеоінтеграції в тому, що пацієнт має чутливість, може відчувати землю і розрізняти поверхні: наприклад, якщо ходять по траві, то відчувають її м’якість тощо.
Як повідомляв Укрінформ, у квітні в одному із прифронтових госпіталів лікарі врятували важкопораненого захисника України, який дістав множинні ушкодження черевної порожнини та серця.