Зареєструватися на Національний мультипредметний тест можна з будь-яким набором документів, у разі вступу до вишу з закордонним атестатом документ потрібно буде визнати в України впродовж року.

Про це сказав заступник міністра освіти та науки Андрій Вітренко в ефірі телемарафону «Єдині новини», передає кореспондент Укрінформу.
«Реєструватися на НМТ можна з будь-яким набором документів, тобто це може бути і паспорт, і навіть ідентифікаційний код - це для тих осіб зроблено, які на тимчасово окупованих територіях або у яких, можливо, документи втрачено. Якщо випускник закінчив школу, наприклад, у Польщі, у нього є польський документ про освіту, то після вступу до закладу вищої освіти України протягом одного року можна подати на визнання до ДП «Інформаційно-іміджевий центр» свій атестат про повну загальну середню освіту, його визнати - і жодних проблем не буде», - зазначив посадовець.
Вітренко також зазначив, що за останніми статистичними даними, для складання НМТ зареєструвалися 243 тисячі абітурієнтів, із них 220 тисяч в Україні і майже 23 тисячі – за кордоном.
Як повідомляв Укрінформ, реєстрація для участі в Національному мультипредметному тесті розпочалася 3 квітня і триватиме до 3 травня.
На цей час на НМТ зареєструвалося понад 255 тис. осіб.