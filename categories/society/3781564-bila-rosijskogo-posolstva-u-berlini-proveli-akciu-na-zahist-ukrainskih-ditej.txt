Акція під назвою «Перший всесвітній день пам’яти для українських дітей» пройшла у середу в центрі Берліна навпроти посольства РФ у Німеччині.



Про це повідомляє кореспондентка Укрінформу.






Акція на захист українських дітей у Берліні/Фото: Ольга Танасійчук

















































Акція тривала 9 годин. Протягом цього часу її відвідали багато людей, серед яких відомі німецькі політики, депутати Бундестагу Марі-Агнес Штрак-Ціммерманн (голова Комітету з питань оборони) та Родеріх Кізеветтер.

Церемонію вшанування провів пастор Берлінської церкви Св. Марієнкірхе Міхаель Кеслінг.
До мікрофону, встановленого поруч зі інсталяцією з іменами загиблих українських дітей, підходили також психологи, активісти, просто небайдужі люди.
Були запалені свічки, якими також виклали слово «Діти».
Організатори, громадська організація «Вахта проти російської терористичної війни», зокрема, також присвятила цей день вихованцям дитячого будинку в Сваляві Закарпатської області, який підтримує Ukraine-Saarland-Berlin e.V. Дитячий будинок призначений для медико-соціального захисту близько 150 дітей-сиріт, передусім дітей-інвалідів віком від 3 до 14 років. Ці діти також отримують там реабілітацію та паліативну допомогу.
19 місяців повномасштабного вторгнення російсько-терористичної держави в Україну забрали багато жертв серед мирного населення. Особливо діти часто беззахисні перед жорстокістю, з якою Росія веде цю війну. На сьогодні загинули 555 дітей. Постраждали 1186 дітей, багато з яких вічно житимуть з інвалідністю та травмами! 1232 дитини зникли безвісти. 19 546 українських дітей були депортовані до Росії або на окуповані нею території! 13 дітей зазнали сексуального насильства!, - такі дані наводилися під час акції.
«Ці злочини та геноцид українського народу не повинні залишитися безкарними!», - закликали організатори.