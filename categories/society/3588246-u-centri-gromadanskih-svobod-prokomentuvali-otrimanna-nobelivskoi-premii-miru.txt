Голова Центру громадянських свобод Олександра Матвійчук рада, що очолюваний нею центр отримав Нобелівську премію миру разом із друзями і партнерами із «Меморіалу» та «Вясни».

Як передає Укрінформ, про це Матвійчук написала у Фейсбуці.
«Я рада, що очолюваний мною Центр громадянських свобод отримав сьогодні Нобелівську премію разом із нашими друзями та партнерами із Меморіалу та Вясни», - заявила вона.
За словами Матвійчук, зараз говорять армії, тому що раніше голоси правозахисників у нашому регіоні не було чути. «Можливо, нас слухали на Комітеті ООН з прав людини, але точно не в тих залах, де приймаються рішення людьми при владі. Якщо ми не хочемо жити у світі, де правила визначає той, хто має більш потужний військовий потенціал, а не верховенство права, такий стан речей належить змінити», - підкреслила Матвійчук.
На її думку, ООН і держави-учасниці мають провести реформу міжнародного миру та безпеки, щоб створити гарантії для всіх країн та їхніх громадян незалежно від їхньої участі чи неучасті у військових блоках чи військової потужності. росія має бути виключена із Ради безпеки ООН за систематичні порушення статуту ООН.
Також, за її словами, ООН та держави-учасниці мають вирішити проблему «прогалини у відповідальності» і забезпечити шанс на справедливість сотням тисяч жертв воєнних злочинів. «Без цього стійкий мир у нашому регіоні неможливий. Потрібно створити міжнародний трибунал та притягнути путіна, лукашенко та інших воєнних злочинців до відповідальності», - зауважила Матвійчук.
За її словами, весь її 20-річний досвід боротьби за свободу та права людини переконливо говорить, що звичайні люди мають набагато більший вплив, ніж вони собі думають. «Масова мобілізація звичайних людей у різних країнах світу та їхній спільний голос можуть змінити світову історію швидше, ніж інтервенція ООН», - додала Матвійчук.
Як повідомляв Укрінформ, лауреатами Нобелівської премії миру 2022 року стали керівник білоруського правозахисного центру «Вясна» Алесь Біляцький, російська правозахисна організація «Меморіал» та українська правозахисна організація «Центр громадянських свобод».