Реєстрація для участі в магістерському комплексному тесті (МКТ) та/або магістерському тесті навчальної компетентності (МТНК) завершується о 18:00 18 липня.

Як передає Укрінформ, про це інформують в Українському центрі оцінювання якості освіти (УЦОЯО).
“До 18:00 18 липня триває реєстрація для участі в магістерському комплексному тесті (МКТ) та/або магістерському тесті навчальної компетентності (МТНК)”, - ідеться в повідомленні.
Зазначається, що реєстрацію здійснює приймальна комісія одного з вибраних вступником закладів вищої освіти, де він бажає взяти участь у конкурсному відборі на навчання для здобуття ступеня магістра.
За інформацією УЦОЯО, для реєстрації вступник має надіслати на офіційну електронну адресу приймальної комісії або з використанням іншого, визначеного закладом вищої освіти каналу зв’язку, скановані копії (фотокопії): заповненої заяви-анкети з інформацією, необхідною для оформлення екзаменаційного листка; документа, що посвідчує особу; облікової картки платника податків (крім осіб, які через свої релігійні переконання відмовляються отримувати реєстраційний номер облікової картки платника податків); довідки, виданої за місцем навчання, щодо планового завершення навчання та отримання диплома в рік вступу (у разі якщо дані особи ще не вносили до ЄДЕБО); документа про здобутий ступінь вищої освіти (освітньо-кваліфікаційний рівень) (для осіб, які завершили навчання в минулих роках); медичного висновку за формою первинної облікової документації 086-3/о (у разі потреби створення особливих (спеціальних) умов для проходження МКТ/МТНК).
У разі успішної реєстрації учасникові буде надіслано скановану копію екзаменаційного листа та реєстраційної картки на електронну адресу, зазначену в заяві-анкеті. Оригінал екзаменаційного листка зберігатиметься в приймальній комісії. У разі виявлення в екзаменаційному листку помилок вступник має звернутися до приймальної комісії.
Повідомляється, що для кожного учасника, який отримав екзаменаційний листок, на вебсайті Українського центру оцінювання якості освіти створюють інформаційну сторінку «Кабінет вступника», доступ до якої здійснюється за номером екзаменаційного листка та РIN-кодом, зазначеним у ньому.
Окрім того, зареєстровані учасники з 3 серпня матимуть змогу завантажити із «Кабінету вступника», запрошення з місцем розташування тимчасового екзаменаційного центру для проходження МКТ/МТНК, датою та часом початку тестування.
Як повідомлялося, МКТ, МТНК – комп’ютерні онлайн-тести, що відбуватимуться в спеціальних тимчасових екзаменаційних центрах, створених на теренах України, де не тривають бойові дії, а також у деяких країнах Європи.
Тестування будуть проведені в основну, додаткову та спеціально організовану сесії. Основна сесія триватиме із 10 серпня до 17 серпня, додаткова – з 7 вересня до 10 вересня та спеціально організована – вересень – жовтень (терміни буде визначено пізніше).