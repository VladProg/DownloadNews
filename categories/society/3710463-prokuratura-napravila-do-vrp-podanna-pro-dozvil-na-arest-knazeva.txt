Вища рада правосуддя 18 травня розгляне подання Спеціалізованої антикорупційної прокуратури про надання згоди на утримання ексголови Верховного суду Всеволода Князєва під вартою.

Про це повідомив прокурор САП Олександр Омельченко під час судового засідання у Вищому антикорупційному суді, де розглядається скарга захисту Князєва на його затримання, передає кореспондент Укрінформу.
"Спеціалізована антикорупційна прокуратура направила до Вищої ради правосуддя подання про отримання згоди на утримання Князєва Всеволода Сергійовича під вартою", - сказав він.
За словами прокурора, для розгляду цього подання ВРП призначила засідання на 11 годину 18 травня.
Як повідомляв Укрінформ, ексочільник ВС Всеволод Князєв після затримання його 15 травня і проведення у нього вдома і на роботі обшуків знаходився в ізоляторі тимчасового тримання. Прокурори САП підготували до Вищої ради правосуддя подання про надання дозволу на утримання його під вартою.
Після такого дозволу САП направить до ВАКС клопотання про обрання йому запобіжного заходу.
15 травня НАБУ і САП заявили про викриття схеми одержання неправомірної вигоди керівництвом та суддями Верховного Суду. Правоохоронці затримали чинного на той час голову ВС Князєва та вилучили 2,7 млн дол.
16 травня під час пленуму Верховного Суду 140 суддів віддали голоси “за” висловлення недовіри чинному голові ВС Всеволоду Князєву і лише 2 суддів проголосували “проти”. Після цього судді проголосували за постанову про припинення повноважень голови ВС Князєва. Цю постанову підтримали 137 суддів, 5 суддів утрималися.
Водночас Князєв залишатиметься суддею ВС. Звільнити його має право Вища рада правосуддя.