Українська журналістика за час повномасштабного вторгнення набула нового статусу у глобальній системі медіа.

На цьому наголошували учасники панельної дискусії до Дня журналіста, яка відбулася в Медіацентрі Україна-Укрінформ.
"За цей рік зруйнувалася ілюзія щодо західних медіа. Ми нарешті зрозуміли, що можемо працювати не гірше, а подекуди навіть і краще. Українська журналістика набула нового статусу у глобальній системі медіа, зокрема завдяки тому, що наші колеги отримали Пулітцера. Ми перейшли до того, що нас стали ідентифікувати як українських журналістів, бо раніше західні медіа дивилися на Україну крізь призму Москви, де знаходилися кореспонденти ключових медіа, і цей рік це змінив", - сказала засновниця й виконавчий директор ГО "Український інститут медіа та комунікації" Діана Дуцик.

Водночас вона зауважила, що після війни можлива спроба повернути олігархічний вплив на медіа, який наразі послабився, тож перед медіаспільнотою стоїть завдання виробити запобіжники проти можливого тиску.
"Ще один ризик - це формування нового класу осіб, які володіють не телеканалами, а новими типами медіа. Вони в майбутньому впливатимуть на політичну систему в Україні", - додала Дуцик.
Своєю чергою заступник шеф-редактора "Детектор-медіа" й голова наглядової ради Суспільного мовника Світлана Остапа зауважила, що за цей рік українські журналісти показали, що можуть мобілізуватися та працювати за будь-яких умов, дотримуючись професійних стандартів. На її переконання, саме стандарти вільних медіа сприяють створенню сильного громадянського суспільства, завдяки якому Україна вистояла.

Заступниця генерального директора Укрінформу Марина Сингаївська також наголосила на нагальності журналістських стандартів під час війни.
"Зараз ми маємо стримувати себе в бажанні бути суперсенсаційними - навіть коли чиновник високого рангу якоїсь європейської структури називає цифру, яку хочеться всім передати, ми перевіряємо її, бо це може бути помилка, якийсь непідготовлений документ. Стандарти зараз стали ще ціннішими, аніж були до війни", - наголосила вона.

Як повідомлялося, за даними Інституту масової інформації, з 24 лютого 2022 року до 31 травня 2023-го загинув 61 працівник медіа.
Фотографи Євген Малолєтка та Мстислав Чернов здобули Пулітцерівську премію за знімок із Маріуполя. Нагороду також присудили відеопродюсеру Василісі Степаненко.