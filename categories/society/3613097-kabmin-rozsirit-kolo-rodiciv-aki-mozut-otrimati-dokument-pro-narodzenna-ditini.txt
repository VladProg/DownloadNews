В Україні буде розширено коло родичів дитини, які зможуть отримати дублікат свідоцтва про її народження.

Про це йшлося на засіданні Координаційного штабу з питань повернення в Україну громадян з ТОТ та третіх країн, проведеному під головуванням віцепрем’єра Ірини Верещук, передає Укрінформ із посиланням на Міністерство з питань реінтеграції тимчасово окупованих територій.
Зокрема обговорювалося питання, як узаконити факт народження дитини в сім’ї українців, котрі через війну опинились за кордоном і втратили документи?
Вирішили напрацювати нову редакцію Інструкції про порядок реєстрації актів цивільного стану. Чинний нині документ затверджено спільним наказом Мінюсту та МЗС №32/5/10 від 23 травня 2001 року.
“Осучаснення Інструкції розширить на період воєнного стану коло осіб - родичів дитини, які зможуть отримати дублікат свідоцтва про народження безпосередньо в Україні”, - додали у Мінреінтеграції.
Також ухвалено забезпечити можливість консулам дипломатичних установ за кордоном видавати дублікати свідоцтв про народження українського зразка колишнім жителям ТОТ, які перебувають за межами країни.
Як повідомляв Укрінформ, МЗС отримає доступ до Державного реєстру актів цивільного стану, що спростить процедуру видачі документів для повернення громадян на територію України. Внесені зміни дозволять закордонним дипломатичним установам України прискорити процедуру ідентифікації громадян, які потребують відновлення документів або повернення на батьківщину.