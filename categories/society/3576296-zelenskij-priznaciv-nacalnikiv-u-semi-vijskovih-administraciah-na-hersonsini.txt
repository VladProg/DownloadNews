Президент України Володимир Зеленський призначив начальників у семи військових адміністраціях Херсонської області.

Відповідні розпорядження оприлюднені на сайті Офісу глави Української держави, повідомляє Укрінформ.
Так, згідно з документом №189/2022-рп, на посаду начальника Борозенської сільської військової адміністрації Бериславського району Херсонської області призначено Семена Мощенського.
Розпорядження №190/2022-рп передбачає призначення Олексія Соловйова на посаду начальника Великокопанівської сільської військової адміністрації Херсонського району Херсонської області.
Відповідно до документа №191/2022-рп постановляється призначити Артура Давидова начальником Верхньорогачинської селищної військової адміністрації Каховського району Херсонської області.
У розпорядженні Президента №192/2022-рп йдеться про призначення Романа Фролова начальником Горностаївської селищної військової адміністрації Каховського району Херсонської області.
Любов Мінько призначено начальником Милівської сільської військової адміністрації Бериславського району Херсонської області, про що свідчать дані в розпорядженні.
Крім того, згідно з документом №194/2022-рп Євгенія Глєбова зайняла посаду начальника Новомиколаївської сільської військової адміністрації Скадовського району Херсонської області.
Своєю чергою, Галина Лугова, відповідно до розпорядження стала начальником Херсонської міської військової адміністрації Херсонського району Херсонської області.
Водночас розпорядженням №188/2022-рп Зеленський звільнив Олександра Небилу з посади голови Рахівської районної державної адміністрації Закарпатської області згідно з поданою ним заявою.
Як повідомлялося, 19 вересня Президент України Володимир Зеленський створив низку військових адміністрацій у Херсонській області.
Фото: ОП