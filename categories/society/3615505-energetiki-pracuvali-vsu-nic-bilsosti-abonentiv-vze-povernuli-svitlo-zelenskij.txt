Більшість абонентів станом на ранок середи вже підключені до енергомережі.

Про це Президент України Володимир Зеленський повідомив у відеозверненні, передає Укрінформ.
"Після вчорашніх ракетних ударів на ранок мені доповіли, що більшість абонентів підключена. У різних регіонах усю ніч працювали наші енергетики, урядовці, ДСНС", – сказав Зеленський, подякувавши відповідним службам за оперативну роботу.
"Ми хочемо, щоб ви знали, що ви для нас – не абоненти, ви для нас – люди. І ми точно всіх ворогів переможемо. Треба трішки потерпіти. Це правда", – наголосив Президент України.
Зеленський побажав українцям нормального дня без ракет.

Своєю чергою заступник керівника Офісу Президента Кирило Тимошенко уточнив у Телеграмі, що електропостачання заживлено у Івано-Франківській, Одеський, Рівненський, Черкаській, Чернівецькій та Чернігівській областях, а також у Києві та області.
Також він поінформував, що у Волинській області - без електрики перебуває близько 45 тис споживачів. Роботи тривають. У Житомирській області продовжуються роботи з відновлення електропостачання.
Крім того, за словами Тимошенка, у Львівській області електропостачання і водопостачання відновлено на 95%, у Сумській області продовжуються роботи з відновлення електропостачання, у Тернопільській області без електрики перебуває близько 90 тис. споживачів. Роботи тривають.
Також Тимошенко поінформував, що у Харківській області без електрики близько 90 тис. споживачів. Роботи тривають. У Хмельницькій область без електрики близько 105 тис. споживачів.
Він зазначив, що “сьогодні можливі аварійні відключення абонентів з метою стабілізації роботи системи”.
Як повідомляв Укрінформ, росія 15 листопада здійснила проти України масштабну ракетну атаку, зафіксовано влучання в об'єкти інфраструктури та житлові будинки.
Українська система ППО збила понад 70 ракет із більше ніж 90 запущених росією.
Фото: ОП