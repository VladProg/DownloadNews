Розслідування сексуальних злочинів з боку росіян щодо українців не обов’язково проводиться за заявами потерпілих – для відкриття кримінального провадження достатньо інформації зі ЗМІ або соцмереж.

Про це в інтерв’ю Укрінформу заявила заступниця міністра внутрішніх справ Катерина Павліченко.
«Наразі сексуальні злочини (росіян – ред.) щодо мирного населення фіксуються не обов`язково за заявою потерпілої особи, а по статті 438 Кримінального кодексу як воєнні злочини. Тобто, якщо є інформація в Інтернеті, у ЗМІ щодо цієї ситуації, то це теж перевіряється, і якщо доказів більш-менш достатньо, то відкривається кримінальне провадження», - зазначила Павліченко.
Вона також повідомила, що одна зі спеціальних груп поліції щодо фіксації сексуальних злочинів росіян відпрацювала у Київській області уже 40 населених пунктів, було виявлено близько 15 таких фактів.
«Ці групи поліції працюють з 18 квітня на Київщині, з 10 травня - на Сумщині, з 31 травня - на Чернігівщині. На Київщині ця група працює найдовше - уже опрацьовано більше 40 населених пунктів та виявлено близько 15 випадків сексуального насильства», - заявила Павліченко.
При цьому, за її словами, кожен з цих випадків ще додатково перевірявся, - правоохоронці окремо спілкувалися з потерпілими особами, наскільки вони готові до того, щоб ці факти знайшли відображення у кримінальному провадженні.
Вона зазначила, що до складу цих мобільних груп входять, зокрема, ювенальні поліцейські, слідчі, патрульні і обов'язково психологи.
Як повідомлялося, після звільнення Київщини від російських військ у містах Буча, Ірпінь, Гостомель та селах області виявили факти масових убивств, катувань та зґвалтувань цивільних.
Пізніше факти катувань та убивств українських громадян почали відкриватися у всіх населених пунктах, які знаходилися під російським контролем.