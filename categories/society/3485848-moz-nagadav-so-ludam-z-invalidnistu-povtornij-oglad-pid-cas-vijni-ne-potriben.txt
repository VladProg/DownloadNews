У Міністерстві охорони здоров’я нагадали українцям, що на період дії воєнного стану спрощено процедуру встановлення та продовження інвалідності.

Як передає Укрінформ, про це повідомляє МОЗ.
“Відтепер для отримання соціальних виплат особам з інвалідністю проходити повторний огляд для підтвердження інвалідності не потрібно, оскільки, згідно з постановою КМУ № 390, термін дії інвалідності та Індивідуальна програма реабілітації (ІПР) подовжено на період дії воєнного стану”, - ідеться в повідомленні.
У МОЗ пояснили, що проходження повторного огляду, який припав на період дії воєнного стану на території України, переноситься на строк не пізніше шести місяців після його припинення/скасування.
Діти та дорослі з інвалідністю мають можливість отримувати, відповідно до індивідуальної програми реабілітації, без проходження повторного огляду лікарсько-консультативної комісії (ЛКК) чи медико-соціальної експертної комісії МСЕК: соціальні виплати; реабілітаційні послуги та допоміжні вироби (милиці, ходунки, крісла колісні); засоби інконтиненції, наприклад, памперси, катетери тощо; освітні послуги; відповідні пільги.
Крім того, протягом дії воєнного стану та шести місяців після його припинення/скасування, відповідно до постанови уряду № 225, українці мають право звертатися до МСЕК для встановлення інвалідності заочно та незалежно від місця проживання чи перебування. Тобто, якщо людина не має можливості прибути до МСЕК, комісія може приймати рішення про встановлення інвалідності заочно на підставі направлення закладу охорони здоров’я.
Згідно із законодавством, експертиза для встановлення групи інвалідності проводиться за направленням закладу охорони здоров'я після проведення діагностики, лікування і реабілітації, за наявності відомостей, які підтверджують стійке порушення функцій організму, що спричиняють обмеження життєдіяльності.
Лікар, до якого звернувся по медичну допомогою пацієнт, у разі потреби оформлює направлення на МСЕК (форма 088/о).
У МОЗ додали, що укладати декларацію між пацієнтом - внутрішньо переміщеною особою та лікарем, який оформляє направлення на МСЕК, не потрібно. Також у лікаря відсутні законодавчі підстави вимагати декларацію.
Зазначається, що лікарі не мають права вимагати у пацієнтів прибути на повторний огляд під час дії воєнного стану для підтвердження порушення функцій організму, які спричиняють обмеження життєдіяльності людини.
Всі виплати та пільги зберігаються за особою до закінчення строку проходження повторного огляду.
Як повідомляв Укрінформ, станом на 13 травня в Україні як внутрішньо переміщені особи зареєстровано понад 2,8 млн людей. Близько 500 тис. заяв надійшло через “Дію”.