Укрпошта сьогодні розпочала продаж марки “Пес Патрон”.

Як передає Укрінформ, про це акціонерне товариство "Укрпошта" повідомило у Фейсбуці.
“Стартував продаж поштового випуску “Пес Патрон”, присвяченого чотирилапому улюбленцю всієї країни”, - ідеться в повідомленні.
Марковий аркуш і тематичний мерч вже можна придбати у відділеннях Укрпошти та онлайн.

Зокрема онлайн таку продукцію можна придбати в магазині Укрпошти, на сайтах Розетка, Kasta, Prom. На Розетці сувенірну продукцію із зображенням пса Патрона продають за посиланням.
При купівлі марки діятимуть обмеження. Так, в одному замовленні не може бути більш як 5 маркових аркушів, 5 художніх конвертів та 5 листівок.
Також є можливість придбати продукцію на міжнародних майданчиках Amazon та eBay. Покупцеві можна замовити не більш як два набори зі спецпогашенням відразу.
Один аркуш містить 8 марок, які змальовують будні Патрона на службі у лавах Державної служби з надзвичайних ситуацій.
Як повідомляв Укрінформ, 1 вересня Президент Володимир Зеленський взяв участь у погашенні марки "Пес Патрон".
"Пес Патрон" є першою офіційною благодійною маркою України. На її продажі планується зібрати понад 1 млн євро на автомобіль для розмінування.