У рамках ініційованої Президентом України програми «Зелена країна» вже висаджено 179,5 млн дерев.

Про це міністр захисту довкілля та природних ресурсів Руслан Стрілець повідомив у Фейсбуці, передає Укрінформ.
«Там, де не було бойових дій, висадку ніхто не відміняв, незважаючи на ризики. В рамках програми Президента Володимира Зеленського «Зелена країна» висаджено вже 179,5 млн деревних рослин», - зазначив Стрілець.

За його словами, нині під російською окупацією перебуває близько 4,5 тис. кв. км лісу. Це більше, ніж площа лісових насаджень у Нідерландах (3,6 тис. кв. км) чи Молдові (3,2 тис. кв. км).

«Ми обрахували приблизні збитки для українського лісу від війни – близько 16 мільярдів гривень. І це – без урахування звільнених територій на Харківщині. Ці дані яскраво демонструють, наскільки вагомий удар приймає на себе лісове господарство України, і наскільки вагомим є вклад лісівників у відновлення України», - додав Стрілець.

Як повідомляв Укрінформ, у червні 2021 року Президент Володимир Зеленський оголосив про започаткування екологічного проєкту «Зелена країна», в межах якого заплановано за 10 років збільшити площі лісів в Україні на 1 млн га, а в найближчі три роки висадити 1 млрд дерев.
Фото: Руслан Стрілець, Фейсбук