Понад 150 медійників закликають Міноборони і ЗСУ відновити на посаді начальника пресслужби тактичної групи «Грім».

Як передає Укрінформ, про це Національна спілка журналістів України повідомляє у Телеграмі.
«Понад 150 медійників закликають Міноборони і ЗСУ відновити капітана 3 рангу Дмитра Плетенчука на посаді начальника пресслужби тактичної групи «Грім» (Херсон)»,- йдеться у повідомленні.
Як зазначається, серед підписантів відповідного звернення про відновлення Дмитра Плетенчука на посаді як ефективного пресофіцера - воєнкори Наталія Нагорна, Олег Батурін, Андрій Коваленко, Костянтин Ліберов та інші.
Підкреслюється, що Національна спілка журналістів України висловлює солідарність із одним із найкращих пресофіцерів Дмитром Плетенчуком і підтримує колег, які, з ризиком для життя працюючи на передовій, відзначають допомогу досвідченого пресофіцера в створенні професійних, об’єктивних матеріалів.
«Ми поважаємо право ЗСУ ухвалювати кадрові рішення. Водночас, сьогодні в медіа бракує матеріалів про події на Херсонщині», – зазначає голова НСЖУ Сергій Томіленко.
За його словами, оперативне повернення Плетенчука на посаду сприятиме якісному висвітленню подій у Херсоні в світових медіа і сприятиме міжнародній підтримці України.
Як повідомило Суспільне, Плетенчука відсторонили з посади вночі 22 травня начебто після оприлюднення ним інформації про збитий російський літак Су-35.
Водночас в Об'єднаному координаційному центрі повідомили, що Дмитро Плетенчук перебував на Херсонщині у відрядженні, яке наразі закінчено. Він повернувся до виконання обов'язків за штатною посадою.