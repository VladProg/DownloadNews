Кабінет Міністрів доручив Пенсійному фонду України відновлювати виплату пенсій на деокупованих територіях без звернень громадян; при цьому сама виплата здійснюватиметься через Укрпошту.

Як передає Укрінформ, про це повідомив представник КМУ у Верховній Раді Тарас Мельничук у Телеграмі.
Він уточнив, що зміни внесено до постанови №162 «Про особливості виплати та доставки пенсій, грошових допомог на період введення воєнного стану».
«Передбачено, що у разі отримання від АТ «Укрпошта» повідомлення про відновлення технічної можливості здійснювати виплату пенсій у деокупованих населених пунктах територіальних громад Запорізької, Донецької, Луганської, Миколаївської, Харківської або Херсонської областей Пенсійному фонду України терміново без звернень одержувачів забезпечити відновлення виплати пенсій, які було припинено в період із 01.08.2022», - зазначив Мельничук.
При цьому виплата відновлених пенсій здійснюватиметься особисто пенсіонерам через відділення Укрпошти.
Як повідомлялося, на звільнених територіях Донеччини, Луганщини, Харківщини та Херсонщини відновлюють роботу органи Пенсійного фонду України. Станом на 10 жовтня на виплати пенсій у Донецькій, Луганській, Харківській та Херсонській областях спрямовано 4,4 млрд грн.