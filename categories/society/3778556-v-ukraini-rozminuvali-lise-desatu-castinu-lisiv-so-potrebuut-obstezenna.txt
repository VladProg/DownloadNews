В Україні розміновано лише 40 тис. га лісів із 417 тис. га, що потребують обстеження та розмінування.

Про це повідомила пресслужба Міністерства захисту довкілля та природних ресурсів України, передає Укрінформ.
Перебуваючи на ділянці Красилівського лісництва на Чернігівщині, де військові допомагають лісівникам розміновувати лісові масиви, міністр Руслан Стрілець відмітив, що тут щодня знаходять по 20-25 гранат, не враховуючи інших боєприпасів та розтяжок.
"Безпосередньо у цьому лісництві вже розміновано – 9,5 тис. га лісів. Вимагають розмінування – 3,4 тис. га лісів. У цілому по країні 417 тис. га лісу потребують обстеження та розмінування. Розміновано наразі лише 40 тисяч", - йдеться у повідомленні пресслужби.
Як повідомлялося, до кінця року урядом має бути затверджена Стратегія протимінної діяльності в Україні.