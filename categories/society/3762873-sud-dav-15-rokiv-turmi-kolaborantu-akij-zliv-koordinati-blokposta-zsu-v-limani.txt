Суд призначив покарання у вигляді 15 років позбавлення волі з конфіскацією майна жителю міста Лиман Донецької області, який передав російським загарбникам координати місцевого блокпоста й укриття, де ховалися люди.

Як передає Укрінформ, про це повідомив Офіс генерального прокурора.
Засуджений визнаний винним у колабораційній діяльності (ч. 7 ст. 111-1 Кримінального кодексу України).
Крім ув’язнення, суд на 15 років позбавив його права обіймати певні посади або займатися діяльністю, пов’язаною з виконанням організаційно-розпорядчих функцій в органах державної влади та місцевого самоврядування.


Так, у суді прокурор довів, що, будучи прибічником російської ідеології та лишившись невдоволеним фактом визволення від загарбників Лимана, у травні цього року фігурант зв’язався зі своїм знайомим – навідником танкової роти тактичної групи "Купол" однієї з мотострілкових бригад терористичної організації "ДНР", із яким колись навчався у школі.
Під час спілкування в одній із заборонених російських соцмереж чоловік охоче надсилав бойовику інформацію з даними про місця розташування підрозділів Збройних сил України й блокпоста на території міста.
В одному з повідомлень засуджений розкрив координати бомбосховища, де ховалися люди.
Під час допитів фігурант також зізнався, що спеціально розкидав по дорогах саморізи, щоб пробити шини автомобілів українських захисників.
Свою провину засуджений не визнав.
Як додали у Службі безпеки України, крім розвідданих про дислокацію блокпостів Сил оборони, також зловмисник збирав інформацію про об’єкти Укрзалізниці.
Затримали колаборанта в ході стабілізаційних заходів у Лимані на початку червня поточного року. Під час обшуку правоохоронці вилучили в нього мобільний телефон, що був використаний у підривній діяльності на користь Росії.
Як повідомляв Укрінформ, у Дніпрі затримали російського агента, який під "маскою" військовослужбовця шпигував за переміщенням новітньої техніки й озброєння ЗСУ та передавав дані про розташування критичної інфраструктури міста і систем протиповітряної оборони.