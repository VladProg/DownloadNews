Станом на жовтень 2023 року понад половина веб-представництв ЗМІ на національному рівні і дві третини на регіональному не мають російськомовної версії сайту.

Про це повідомив керівник аналітичного відділу Центру контент-аналізу Сергій Стуканов під час презентації дослідження «Українська мова в українських ЗМІ та у соціальних мережах», що відбулась в Укрінформі.
«Більш як половина веб-представництв ЗМІ на національному рівні і дві третини на регіональному станом на жовтень 2023 року не мають російськомовної версії сайту», - поінформував він.

Згідно з результатами дослідження, 309 загальнонаціональних ЗМІ (55%) і 927 (68%) регіональних ЗМІ мають україномовну версію сайту, проте не мають російськомовної.

Версії сайту обома мовами мають 205 загальнонаціональних ЗМІ (36%) і 258 (19%) регіональних ЗМІ.
Зазначається, що двомовні версії сайту притаманні сайтам класичних великих медіа.
Водночас Стуканов акцентував, що 11% ресурсів не мають повноцінної україномовної версії, або не мають такої взагалі, а це 33 загальнонаціональних та 61 регіональних медіа.
За результатами дослідження, понад 80% ЗМІ як на національному (81%) так і на регіональному (85%) рівнях дотримуються закону щодо україномовної версії веб представництва за замовчуванням.

За словами керівника аналітичного відділу Центру контент-аналізу, близько 15% медіа відкриваються російською версією, містять передопитування щодо бажаної мови або мають змішані сторінки обома мовами, які неможливо однозначно віднести до української чи російської мови.

Зазначається, що на національному рівні російська мова завантажується за замовчуванням на маловідомих ресурсах із низькою відвідуваністю. Сюди ж належать нечисленні видання, що просувають відверто російський порядок денний. Російська мова як основна єдина на регіональному рівні притаманна вузькому колу ресурсів кількох областей сходу і півдня, а також столичним ресурсам.
Дослідження проводилося шляхом ручного кодування (перегляд веб-представництв). Використано вибірку українських загальнонаціональних та регіональних онлайн-медіа, що містить 1924 портали, з яких 566 - це національні, а 1358 - регіональні.