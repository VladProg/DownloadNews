Так звані вироки псевдосудів «л/днр», винесені трьом українським військовим, є черговим воєнним злочином російської федерації.

Про це уповноважений Верховної Ради з прав людини Дмитро Лубінець зазначив у Телеграмі, передає Укрінформ.
«Оголошені вироки здійснюються невизнаними світовою спільнотою квазіутвореннями і є незаконними. Такий «суд» — це порушення права на справедливий судовий процес та черговий воєнний злочин росії, який має засудити міжнародна спільнота та посилити тиск на агресора», — заявив омбудсмен.
Лубінець наголосив, що росія повинна звільнити всіх українців, незаконно ув’язнених на тимчасово окупованих територіях та в самій рф.
Як повідомляв Укрінформ, загарбники «засудили» українського правозахисника, нині військовополоненого Максима Буткевича до 13 років колонії суворого режиму.
Ще двом українським військовим – Віктору Похозею та Владиславу Шелю – «верховні суди» маріонеткових «л/днр» призначили 8,5 років та 18,5 років позбавлення волі відповідно.