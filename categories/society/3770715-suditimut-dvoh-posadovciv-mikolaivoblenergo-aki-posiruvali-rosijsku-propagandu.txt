Перед судом постануть дві посадові особи “Миколаївобленерго”, які підтримували повномасштабне вторгнення Росії до України та поширювали російську пропаганду.

Про це поінформувала Миколаївська обласна прокуратура, передає Укрінформ.
“Окружною прокуратурою міста Миколаєва затверджено та скеровано до суду обвинувальний акт стосовно двох посадових осіб АТ«Миколаївобленерго» за фактами посягання на територіальну цілісність та недоторканність України, виправдовування, визнання правомірною, заперечення збройної агресії РФ проти України, глорифікація її учасників (ч.1 ст.110 та ч.2 ст.436-2 КК України)”, - йдеться в дописі.

Як повідомляється, слідство встановило, що посадові особи - начальниця одного з відділів АТ«Миколаївобленерго» та її заступниця - публічно заперечували існування України як держави та підтримували повномасштабне вторгнення Росії.

“Вони поширювали серед колег та підлеглих російську пропаганду, спрямовану на захоплення територій України та виправдування збройної агресії рф”, - додали в прокуратурі.
Обвинувачені перебувають під вартою.
Санкція статті передбачає покарання у виді позбавлення волі на строк від п’яти до десяти років з конфіскацією майна або без такої.
Як повідомляв Укрінформ, проросійському журналісту та блогеру заочно повідомили про підозру за передачу спецслужбам росії інформації про військову та оперативну обстановку в Миколаєві та Миколаївській області.