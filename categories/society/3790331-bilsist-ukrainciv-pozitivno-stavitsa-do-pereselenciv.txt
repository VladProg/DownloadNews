Переважна більшість українців позитивно ставиться до внутрішньо переміщених осіб, які залишили свої домівки і живуть в іншому місці в Україні.

Про це свідчать результати опитування "Реінтеграція та соціальна згуртованість", проведеного соціологічною групою "Рейтинг" на замовлення ГО "Школа політичної аналітики" у період 10-14 жовтня і презентованого в Укрінформі.
Згідно з опитуванням, скоріше позитивно і дуже позитивно до ВПО ставляться 67% респондентів, 28% - нейтрально, 3% - скоріш негативно і 1% - дуже негативно. Важко відповісти на це питання було 2% опитаних.
Водночас 50% опитаних нейтрально ставиться до українців, які виїхали з України після початку війни і зараз знаходяться за кордоном, 34% - скоріш позитивно і дуже позитивно, 14% - скоріш негативно і дуже негативно.
Майже таке саме ставлення і до українців, які опинилися на окупованій території з 2022 року і досі там проживають. 47% ставляться до них нейтрально, 37% - скоріш позитивно і дуже позитивно і 14% - скоріш негативно і дуже негативно.
Натомість більша кількість опитаних негативно ставиться до українців, які опинилися на окупованій території з 2014 року і досі там проживають. Згідно з опитуванням, 18% респондентів ставляться до таких людей скоріш негативно і 8% - дуже негативно, 49% - нейтрально, 17% - скоріш позитивно і 6% - дуже позитивно.
"Як бачимо, внутрішньо переміщені особи, які виїхали через війну і живуть в іншому регіоні України, - це єдина категорія серед усіх інших українців, до яких переважає позитивне ставлення, а не просто нейтральне. До усіх інших категорій переважає радше нейтральне ставлення. А найгірше ставляться до тих українців, які опинилися на окупованій території з 2014 року і досі там проживають", - зазначила на презентації наукова директорка Школи політичної аналітики НаУКМА Анна Осипчук.
Як розповіли організатори опитування, аудиторією, яка взяла участь в опитуванні, є населення України віком від 18 років і старші в усіх областях, крім тимчасово окупованих територій Криму та Донбасу, а також територій, де на момент опитування відсутній український мобільний зв'язок.
Вибірка репрезентативна за віком, статтю, типом поселення. Загалом було опитань 2000 респондентів методом СATI (Computer Assisted Telephone Interviewing – телефонні інтерв'ю з використанням комп'ютера).
Помилка репрезентативності дослідження не більше 2,2%.