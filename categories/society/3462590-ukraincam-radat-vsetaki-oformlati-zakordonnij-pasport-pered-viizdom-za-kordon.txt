Громадянам України продовжено можливість перетинати кордон за внутрішніми паспортами. Однак, у ДПСУ радять за можливості оформити собі закордонний паспорт.

Про це на брифінгу розповів речник Державної прикордонної служби України Андрій Демченко, повідомляє кореспондент Укрінформу.
"На даний момент громадянам України продовжено можливість перетинати кордон за паспортами громадян України, власне це як внутрішній паспорт. Таке рішення було прийнято через гуманітарні обставини та за погодженням з прикордонниками суміжних країн, оскільки ми добре розуміємо, що у наших громадян є складнощі швидко та оперативно оформити собі закордонний паспорт, що дає право на перетин кордону у відповідності до постанови уряду №57", - сказав Демченко.
Він наголосив, що це стосується всіх українців, які слідують з будь-яких областей, для того щоб перетнути державний кордон України.
"Окремо нагадаю, що відповідно до правил перетину кордону діти, віком до 16 років можуть перетинати за паспортами громадян України або ж за свідотством про народження", - сказав він.
Водносас він звернув увагу громадян на те, що в окремих випадках, під час перебування вже за кордоном може виникнути гостра необхідність саме в закордонному паспорті, що передбачено законодавством різних країн. "Тому прошу за можливості все ж таки оформляти собі закордонні паспорти, ще до виїзду за кордон", - наголосив він.
Також за його словами, продовжують мати місце випадки порушення державного кордону поза пунктами пропуску громадянами України. "З 24 числа загалом затримано більше 2 100 таких осіб, а також зберігаються спроби громадян України виїхати через пункти пропуску, надавши прикордонникам підробні документи. Загалом таких осіб було виявлено 450 осіб", - розповів Демченко.
Як повідомляв Укрінформ, ДПСУ протягом останніх тижнів фіксує певне зростання кількості громадян України, які повертаються додому.