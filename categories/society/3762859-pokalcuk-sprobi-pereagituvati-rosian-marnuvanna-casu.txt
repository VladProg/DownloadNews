Соціальний і військовий психолог Олег Покальчук вважає безперспективним заняттям спроби вести з України пропаганду, розраховану на російську аудиторію.

Таку думку він висловив у інтерв’ю Укрінформу.
Експерт зазначив, що спроба пропаганди «русского мира» в Україні провалилася, тому що росіяни повірили у власну казку, що українці «очень на них похожи».
На його думку, нам теж не варто працювати на російську аудиторію.
«Якщо ми говоримо про пропаганду, то ні. Я вважаю це неперспективним… У наративі української пропаганди москалів не повинно бути у принципі – від слова взагалі. У ньому можуть бути поляки, чехи, естонці, литовці, латвійці, британці – весь світ нормальних людей», - зауважив Покальчук.
За його словами, спроби переконати у чомусь російську аудиторію - це марнування часу.
«Більш того, так само, як москалі думають, що можуть нас переагітувати, ми думаємо, що можемо переагітувати їх. Ну, це все одно, що говорити з жабою. В казках таке буває, що вона перетворюється в царівну. А тут скільки москаля не цілуй, він точно в царівну не перетвориться. Жаба – вона і є жаба», - резюмував соціальний і військовий психолог.
Як повідомлялось, українські експерти дослідили 23 російські підручники, за якими навчали дітей на окупованих українських територіях, і виокремили щонайменше 20 наративів, які впливають на втрату зв’язку українських дітей в окупації з Україною.