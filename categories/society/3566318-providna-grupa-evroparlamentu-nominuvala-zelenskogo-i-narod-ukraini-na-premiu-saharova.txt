Одна з найбільших і найвпливовіших політичних груп Європарламенту – група Європейської народної партії - номінувала український народ і Президента Володимира Зеленського на премію «За свободу думки» імені Андрія Сахарова.

Про це йдеться у пресрелізі ЄНП, передає Укрінформ.
«Ми не сумніваємося, що хоробрий народ України на чолі з Президентом Володимиром Зеленським заслуговує отримати цьогорічну премію Сахарова «За свободу думки». Вони щодня продовжують захищати європейські цінності на полях битв. Я сподіваюся, що нашу кандидатуру підтримають усі політичні групи в Європарламенті», - заявила євродепутат парламентської групи Раса Юкневічене.
Наголошується, що група ЄНП підтримує Україну від самого початку війни та наполягає на вжитті конкретних заходів для протидії міжнародним злочинам, які скоює росія. «Наприклад, група ЄНП була однією з перших, хто закликав до введення ембарго на російську нафту, вугілля, ядерне паливо та газ, а також до виключення російських банків із системи SWIFT», - заявили в ЄНП.
Лауреата премії оголосять 20 жовтня, а церемонія нагородження відбудеться 14 грудня.
Як повідомлялося, премію «За свободу думки» імені Андрія Сахарова Європарламент присуджує з 1988 року особам і організаціям, які захищають права людини та основні свободи. Церемонія нагородження відбувається щорічно в ЄП. Переможець отримує 50 тисяч євро.
В 2018-му лауреатом став український режисер Олег Сенцов, який на момент вручення перебував у російській в’язниці. У 2019 році премію отримав правозахисник Ільхам Тохті, який виступає за права уйгурів на території Китаю. Торік цю почесну нагороду отримав російський опозиційний політик Олексій Навальний.