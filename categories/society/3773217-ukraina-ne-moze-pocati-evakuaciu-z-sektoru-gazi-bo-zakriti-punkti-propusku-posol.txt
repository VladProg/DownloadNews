Посольство України в Ізраїлі підготувало все необхідне для евакуації 220 українців із сектору Гази, але вона не може розпочатися, оскільки пункти пропуску не працюють.

Про це заявив посол України в Державі Ізраїль Євген Корнійчук в ефірі національного телемарафону “Єдині новини”, передає Укрінформ.
“На жаль, евакуація не почалася, оскільки єдиний пункт пропуску на Єгипет "Рафах" залишається закритим і впливу на це ми не маємо, як і не мають інші посольства”, – сказав він.
Дипломат зазначив, що з боку української сторони все готове і співробітники посольства в Єгипті готові зустріти людей в будь-який час, перевірити їхні документи, за потреби, поновити. Списки також передані і погоджені з єгипетською стороною.
“Проблема в тому, що йде фактично такий пінг-понг - єгиптяни кажуть: ХАМАС з боку сектору Гази не пускає, а ХАМАС - що єгиптяни не пускають. Де правда – незрозуміло”, – пояснив Корнійчук.
Посол України висловив сподівання, що на переговорах держсекретаря США Ентоні Блінкена та премʼєр-міністра Беньяміна Нетаньягу буде доведено ізраїльській стороні важливість евакуації цивільних іноземців.
Кількість українців, які зголосилися на евакуацію, становить близько 220 осіб і постійно збільшується, повідомив Корнійчук. Також по допомогу з евакуацією своїх громадян до української сторони звертаються інші посольства, зокрема Молдови.
“У нас інфраструктура готова, але це, на жаль, не тільки від нас залежить. Як тільки буде розблокований цей пункт пропуску чи пункт пропуску в бік Ізраїлю, ми людей вивеземо”, – підсумував дипломат.
Як повідомлялося, 7 жовтня палестинське ісламістське угруповання ХАМАС розпочало атаку на Ізраїль. Бойовики вторглися в країну, одночасно завдаючи масованого ракетного удару.
Ізраїль офіційно оголосив стан війни та мобілізував 300 тис. резервістів для відповіді на терористичну атаку і вторгнення ХАМАС.
США, ЄС, Україна та низка інших держав засудили атаки по Ізраїлю.