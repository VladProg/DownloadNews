Журналісти, ризикуючи своїм життям на передовій, у гарячих точках, у захоплених містах, дають всю важливу інформацію та зшивають Україну.

Про це Прем'єр-міністр Денис Шмигаль сказав на зустрічі з представниками ЗМІ з нагоди Дня журналіста, передає Укрінформ із посиланням на Телеграм глави уряду.
«Ризикуючи своїм життям на передовій, у гарячих точках, в окупованих містах, вони дають нам всю важливу інформацію та зшивають Україну. Дякую кожному з вас за вашу невтомну й героїчну роботу, що бороните інформаційні кордони України від ворожої брехні та пропаганди. Ваш внесок у перемогу — неоціненний», - сказав Шмигаль.
Він додав, що цей труд дорого коштує, адже за час повномасштабного вторгнення загинуло понад 30 журналістів при різних обставинах. Їхню пам'ять присутні вшанували хвилиною мовчання.
Прем'єр-міністр висловив працівникам ЗМІ вдячність за їхню роботу, за те, що з перших днів активно включилися та давали людям інформацію.
«Я бажаю вам успіхів в тій справі, яку ви робите, я зараз не говорю про якесь кар'єрне зростання, я зараз говорю про те, щоб ми скоріше отримали перемогу і бажаний для нас усіх мир», - сказав Шмигаль.
Прем’єр-міністр вручив присутнім почесні грамоти й цінні подарунки.
Як повідомлялося, щороку 6 червня в Україні відзначається День журналіста.