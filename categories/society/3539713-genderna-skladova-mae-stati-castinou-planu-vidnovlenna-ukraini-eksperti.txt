Громадянське суспільство має зробити гендерну рівність та інклюзію частиною плану післявоєнного відновлення України.

Про це в Укрінформі говорили експерти під час пресконференції “Дорогою з Лугано: чи враховує план відновлення України інтереси всіх громадян?”, передає кореспондент Укрінформу.
Захід був організований Урядовою уповноваженою з питань гендерної політики Катериною Левченко, аби громадські експерти дали оцінку процесам підготовки плану відновлення України та поділилися враженнями від участі у Міжнародній конференції з питань відновлення України, яка відбулась в липні цього року в Лугано (Швейцарія).
Левченко наголосила, що принципи і умови міжнародної допомоги з відбудови включають застосування принципів гендерної рівності та інклюзії, які закріплені в підсумковій декларації Лугано.

«21 квітня відповідно до Указу Президента України була створена Національна рада з відновлення України від наслідків війни і розпочата робота над проєктами розділів плану заходів післявоєнного відновлення. Окремо є 24-ий розділ і створена група, яка називається «Права людини». Перед нами було поставлене завдання, щоб гендерна складова стала частиною цього плану», - зазначила вона.
За словами Левченко, майже половина робочих груп має гендерну складову.
Також вона зауважила, що за дорученням Прем’єр-міністра України всі матеріали, підготовлені 24 робочими групами, розміщені на урядовому порталі на сайті Кабінету міністрів. Вони відкриті до користування і документування. Тож до 1 вересня можна надсилати свої пропозиції чи зауваження.
Своєю чергою, представниця Посольства Канади Олена Трапезнікова, говорячи про допомогу Канади Україні, наголосила, що інклюзивність та права жінок є пріоритетною складовою політики канадського уряду. В тому числі це стосується політики міжнародної допомоги.

«Вся міжнародна допомога, яку уряд Канади надає Україні, так само базується на цих принципах. Всі проєкти міжнародного розвитку сфокусовані на права менш захищених та найбільш вразливих людей. Так само вся допомога, яка надається Канадою для України, є гендерно чутливою. Надзвичайно важливо, щоб план відновлення України врахував потреби всіх вразливих груп», - сказала Трапезнікова.
За її словами, дуже важливим є партнерство уряду України з громадянським суспільством як під час підготовки планів відновлення, так і під час їх реалізації.
Про необхідність того, щоб сам план відновлення був інклюзивним та забезпечив участь жінок у процесі майбутнього відновлення України, заявила представниця Українського жіночого фонду Наталія Карбовська.
«Цього року на конференції було велике представництво феміністичного українського руху - 5 представниць жіночих організацій. На конференції говорили про гендерну рівність, але говорили тільки у блоці соціальних реформ. Все ж додає оптимізму підсумкова декларація, яка містить ключові принципи, які визначають критерії та методи відновлення в Україні, і гендерна рівність та інклюзія — один із семи зазначених принципів. Тож сподіваємося, що реформи в Україні, плани реформ будуть розроблятися з урахуванням всіх цих принципів», - сказала Карбовська.
А Олександра Голуб з Ліги захисту прав жінок звернула увагу, що велика кількість дискусій відбулася саме в кулуарах. І хоч громадянське суспільство не було представлене в найважливіших панельних дискусіях у Лугано, присутність на заході такого високого рівня дала можливість поділитися своїм баченням з міжнародними партнерами.
«Питання гендерної рівності були сконцентровані в панелі, присвяченій соціальним питанням. Тож надалі не хотілося б, щоб питання гендерної рівності були в такому умовному гетто тільки соціальних питань. Якщо ми не будемо звертати на це увагу, інші громадські організації та уряд не будуть на це зважати. Тому для нас дуже цінно долучатися ще на моменті розробки документів. Моніторити і подавати пропозиції, щоб гендерна перспектива і права жінок були враховані в усіх секторах реформ, а не лише в традиційному — соціальному», - підкреслила Голуб.

Олена Суслова з Інформаційно-консультативного жіночого центру зазначила, що наразі бракує цілісного бачення гендерної перспективи, тому, на її думку, треба звернути увагу уряду на важливість розвитку експертного середовища.
У свою чергу, керівник проєкту Підтримки жінок, миру та безпеки в Україні Антон Ященко наголосив, що в підсумковому документі в Лугано зафіксовані принципи гендерної рівності та інклюзії. І це той наріжний елемент, який дозволить усім громадським організаціям враховувати ці принципи при допрацюванні планів відновлення України.
Як повідомлялося, в Лугано українська урядова делегація провела десятки переговорів, результатом яких стали домовленості стосовно підтримки нашої держави майже на 2 млрд доларів США.