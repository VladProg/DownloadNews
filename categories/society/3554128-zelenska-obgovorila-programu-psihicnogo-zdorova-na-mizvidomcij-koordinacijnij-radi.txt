Перша леді України Олена Зеленська обговорила створення Національної програми психічного здоров’я та психосоціальної підтримки з представниками міністерств відомств, міжнародних організацій, експертів на Міжвідомчій координаційній раді.

Про це вона повідомила у Телеграмі, передає Укрінформ.
"У кожного українця свій досвід війни. Однак тією чи іншою мірою стрес є у всіх, і подолати його наслідки, не дати йому перетворитися у важкий розлад можна завдяки своєчасній психологічній допомозі. Для цього ми створюємо Національну програму психічного здоров’я та психосоціальної підтримки. Про її втілення говорили на Міжвідомчій координаційній раді, де зібрали разом представників міністерств та відомств, міжнародних організацій, експертів", – зазначила Зеленська.
Вона уточнила, що робота на стратегічній сесії була спрямована на те, аби зрозуміти, як надавати послуги з психічного здоров’я різним цільовим групам населення так, щоб їх було зручно отримувати. Окрім цього, Зеленська підкреслила, що важливо було налагодити взаємодію між відомствами, щоб людина точно знала, куди вона може звернутися, і не губилася між службами.

За її словами, нині Україна збирає кращий світовий досвід і вчить фахівців, але все-таки має створити свою систему. "Щоб кожен соціальний працівник, медик, поліцейський, рятувальник на своєму місці став ще й психологом. Щоб психологічна допомога в Україні стала такою ж повсюдною, як і медична, і при цьому була доступною для кожного жителя країни", – пояснила дружина Президента України.
Як повідомлялося, створення Національної програми психічного здоров’я та психосоціальної підтримки було анонсовано наприкінці травня.
Фото: president.gov.ua