Члени Вищої ради правосуддя наголошують на необхідності негайного поновлення роботи Ради та продовження виконання ним конституційних функцій.

Про це повідомляється на сайті ВРП, передає Укрінформ.
Як зазначається, виконувач обов’язків голови Вищої ради правосуддя Віталій Саліхов, члени Ради Оксана Блажівська та Інна Плахтій "звертаються до суб’єктів формування ВРП та закликають Президента України, Верховну Раду України, з’їзд суддів України, з’їзд адвокатів України, всеукраїнську конференцію прокурорів, з’їзд представників юридичних вищих навчальних закладів та наукових установ вжити всіх необхідних заходів для заповнення вакансій за квотою кожного з них”.
Як наголошується, на сьогодні у складі Вищої ради правосуддя з 21 члена продовжують працювати лише три, які за рішенням Етичної ради визнані такими, що відповідають критеріям професійної етики та доброчесності, а також голова Верховного Суду (за посадою).
"За умов відсутності повноважного складу є неможливим виконання Вищою радою правосуддя як колегіальним органом функцій та повноважень, визначених Конституцією України та Законами України «Про Вищу раду правосуддя», «Про судоустрій і статус суддів»", - підкреслюють у ВРП, нагадавши, що законом здійснення окремих повноважень ВРП тимчасово покладено на голову Верховного Суду, а частину функцій передано Державній судовій адміністрації.
Проте залишаються заблокованими інші функції ВРП, зокрема надання згоди на затримання судді чи утримання його під вартою, ухвалення рішень про тимчасове відсторонення судді від здійснення правосуддя у зв’язку з притягненням до кримінальної відповідальності, вирішення питань про внесення Президенту подання щодо призначення на посаду суддів, звільнення суддів з посад, заявляють у ВРП.
“Без повноважного складу ВРП неможливо сформувати Вищу кваліфікаційну комісію суддів України, від якої залежить наповнення судів кадрами, неможливо виконати вимоги Закону № 1635-IX та сформувати Службу дисциплінарних інспекторів. Крім того, на цей час у Вищій раді правосуддя перебуває понад п’ять тисяч дисциплінарних скарг на дії суддів, які потребують розгляду та прийняття у визначені законом терміни відповідних рішень”, - ідеться в повідомленні.
“Вища рада правосуддя є ключовою ланкою у забезпеченні стабільності судової системи. Виконання нею функцій у повному обсязі є запорукою реалізації державної влади всіма конституційними інституціями”, - наголошують у ВРП.
Як повідомлялося, станом на початок листопада 2021 року в Україні сформували склад Етичної ради — це ключовий орган для реалізації судової реформи. До нього увійшли українські судді та юристи із західних країн. Упродовж пів року новий орган мав перевірити членів Вищої ради правосуддя.
На початку лютого 2022 року члени ВРП назвали неприйнятною участь у процедурах оцінювання, ініційованих Етичною радою, і заявили, що це спонукає достроково скласти повноваження більшість членів ВРП.
22 лютого 2022 року рішенням Вищої ради правосуддя припинено за власним бажанням повноваження десяти її членів. У такий спосіб ВРП припинила свої повноваження.
24 лютого в Етичній раді повідомили про перенесення співбесід із кандидатами на посаду члена ВРП, призначених на цю дату, та заявили, що Етична рада продовжує роботу в звичайному режимі.
26 квітня Етична рада ухвалила зміни до Регламенту у зв’язку з воєнним станом та призначила на 4 травня співбесіди з чотирма чинними членами ВРП.