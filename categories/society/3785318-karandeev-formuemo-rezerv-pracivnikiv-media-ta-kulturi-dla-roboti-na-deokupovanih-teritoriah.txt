Нині формується кадровий резерв тих працівників медіа та сфери культури, які згодом поїдуть на деокуповані українськими силами оборони території боротися за розум та серця людей, які тривалий час змушені були жити за “російськими правилами”.

На цьому наголосив т. в. о. міністра культури та інформаційної політики Ростислав Карандєєв на полях восьмого Donbas Media Forum, який проходить у Києві, повідомляє кореспондент Укрінформу.
“Така стратегія розробляється. Реалізаторами будь-якої стратегії є люди. Саме тому зараз ми формуємо свого роду кадровий резерв тих людей, які готові будуть долучитися до виконання державної місії щодо повернення в усіх зрозумілих сенсах наративів, починаючи від права, українського законодавства і завершуючи наративами української етнічності, української ідентифікації. Ці люди будуть за завданням МКІП працювати у сфері культури, у сфері медіа — повернуться або прийдуть за покликанням на деокуповані території та будуть проводити роботи у з людьми”, - сказав Карандєєв.
Він зазначив, що деякі з представників ЗМІ, які готові поїхати на ДОТ , присутні нині на Donbas Media Forum.
Керівник МКІП також висловив сподівання на те, що ця дводенна конференція певною мірою стане поштовхом для вироблення нових процедур, нових рецептів стосовно того, як буде краще діяти потім на ДОТ. Як показало життя, є проблеми із комунікаціями там, де люди були під окупацією. "Зокрема, це спостерігалося у Київській, Чернігівській, Сумській, Харківській та Херсонській областях. А уявімо собі, наскільки складно буде достукатися до людей, стати для них зрозумілими та прийнятними, для тих, хто вже дуже багато років проживає в окупації”, - додав т.в.о. міністра.
Крім того, підкреслив він, цей захід є дуже важливим для самих працівників ЗМІ. Потрібно, щоб журналісти спілкувалися один з одним, чули один одного. "Це свого роду таке внутрішньоцехова комунікація, яка дозволяє як удосконалюватися самим, так і допомагати іншим", - додав Карандєєв.
Восьмий Donbas Media Forum (DMF) присвячений вивченню трансформацій, які переживає українська медійна спільнота через повномасштабне вторгнення. Ця дводенна конференція проходить в офлайн форматі з онлайн-трансляцією головних панелей. Міністерство культури та інформаційної політики стало співорганізатором заходу, а його представники відомства беруть участь у низці дискусій.
Як повідомлялося, Donbas Media Forum-2023 - це щорічна конференція, яка збирає журналістів і медіаменеджерів України та світу. Захід дає можливість обговорити актуальні проблеми професії та налагодити комунікацію.