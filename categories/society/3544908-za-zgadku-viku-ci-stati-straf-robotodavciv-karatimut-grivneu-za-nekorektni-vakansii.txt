Кабінет Міністрів затвердив порядок сплати штрафів за порушення вимог до реклами послуг із працевлаштування.

Як передає Укрінформ, про це повідомляє Міністерство економіки України.
“Йдеться про недотримання заборони про згадування у рекламі про вакансії таких умов, як раса, колір шкіри, вік, стать, політичні, релігійні та інші переконання або інші ознаки, не пов’язані з характером роботи або умовами її виконання”, - уточнили у відомстві.
Так, у разі порушення цієї вимоги передбачений штраф у десятикратному розмірі мінімальної заробітної плати - 65 тисяч гривень.
Щоб стягнути кошти з рекламодавця, Державна служба з питань праці має підготувати розпорядчий документ про накладення штрафу на підставі акту перевірки і надіслати його рекламодавцю.
Санкція сплачується рекламодавцем у державний бюджет за місцем його реєстрації протягом 15 днів з дня отримання документу від Держпраці.
Порушник також має право звернутися до Держпраці або суду для оскарження рішення про штраф.
Як повідомляв Укрінформ, Кабінет Міністрів 5 серпня вніс зміни до програми підтримки переробних підприємств у межах проєкту "єРобота" і дозволив фізичним особам - підприємцям отримати гранти за цією програмою.