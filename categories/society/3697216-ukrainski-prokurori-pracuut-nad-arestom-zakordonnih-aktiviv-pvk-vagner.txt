Українські прокурори спільно з американськими колегами працюють над механізмами арешту закордонних активів пвк «вагнер».

Про це сказав генпрокурор Андрій Костін під час зустрічі з генпрокурором США Мерріком Гарландом, повідомляє пресслужба Офісу генпрокурора.
"Наш обов'язок — позбавити цю злочинну організацію ресурсів для фінансування бойових дій в Україні та подальшого підриву миру і безпеки у світі”, - цитує пресслужба генпрокурора.

Костін також привітав рішення США щодо призначення свого прокурора до Міжнародного центру з переслідування злочину агресії (ІСРА), який запрацює влітку в Гаазі на базі Євроюсту.
У ході зустрічі сторони обговорили напрацювання та наступні спільні кроки.

Як повідомляв Укрінформ, раніше російський проєкт Gulagu.net опублікував відео зізнань у вбивствах українських дітей у Бахмуті та Соледарі двох екскомандирів підрозділів "ПВК вагнер" - ексзасудженого з ІК-13 УФСВП росії з Саратовської області Азамата Улдарова і ексзасудженого з ІК-1 УФСВП росії з Воронезької області Олексія Савичева, які перебувають у росії.
Вони розповіли засновнику Gulagu.net Володимиру Осєчкіну подробиці розстрілу понад 20 українських дітей і підлітків, підривання ями з більш як 50 пораненими полоненими і тими, хто відмовився виконувати накази про вбивство українців, зачищення житлових будинків з убивством усіх, зокрема дітей.
Фото: ОГП, Телеграм