Імміграційне агентство Японії повідомило у вівторок, що з 1 грудня іноземці, які тікають із зон конфлікту, зокрема і з України, матимуть право на отримання статусу довготермінового резидента з робочою візою.

Як передає Укрінформ, про це повідомляє Kyodo.
Зазначається, що нові зміни закону про імміграцію були розроблені для допомоги отримання дозволу на проживання особам із зон конфлікту, обставини яких не відповідають вимогам щодо дозволу біженців.
Японія є підписантом Конвенції ООН про біженців 1951 року, яка зобов’язує країни-члени надавати їм захист, проте евакуйовані із України та інших країн зі схожими обставинами не відповідають опису біженців, зазначеному у Конвенції.
За даними Агентства імміграційних служб Японії, станом на 20 вересня в країні перебував 2091 український біженець, включаючи 1931 особу, що проживає за візою «для певної діяльності» протягом одного року. Дозвіл на їх перебування в Японії вирішувався міністром юстиції.
Як повідомляв Укрінформ, Нова Зеландія надасть посвідку на проживання українським біженцям, які прибули до країни за спеціальною візою, запровадженою після початку повномасштабного вторгнення Росії в Україну.