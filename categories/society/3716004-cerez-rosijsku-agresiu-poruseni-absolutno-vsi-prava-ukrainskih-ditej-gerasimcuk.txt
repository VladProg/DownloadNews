В Україні російські загарбники порушують всі права дітей і вже вбили 483 малюків, 989 важко поранили, 19,4 тис. депортували, а ще 394 дитини зниклі безвісти.

Про це сказала радниця-уповноважена Президента з прав дитини Дар'я Герасимчук на пресконференції в Медіацентрі Україна-Укрінформ.
«Сьогодні ми можемо сказати, що агресор має конкретне ім’я, зло має ім’я і це - Російська Федерація. Під час будь-якої війни страждають діти, але те, що відбувається в Україні, не можна описати словом «страждають». На сьогодні під час війни порушені абсолютно всі права дитини», - підкреслила дитяча омбудсвумен.
За її словами, росіяни вбивають, завдають поранень українським дітям, здійснюють сексуальне насилля над ними, викрадають, депортуючи та примусово переміщуючи.
Уповноважена глави держави нагадала, що відповідно до офіційної статистики росіяни вбили в Україні 483 дитини, 989 дітей зазнали важких поранень. Герасимчук пояснила, що це лише ті дані, які підтверджені на підконтрольній Україні території.
Також вона поінформувала, що 19 тис. 484 дитини були депортовані або примусово переміщені, ще 394 дитини зникли безвісти і зараз знаходяться в розшуку.
Уповноважена Президента розповіла, що за час повномасштабного російського вторгнення вдалося знайти 12 тис. 979 дітей, які перебували в розшуку, 371 дитину повернуто з депортації.
«На сьогодні їх 371, учора було 370, тому сьогодні моя душа особливо радіє, тому що я знаю, що одна одиничка, яка нібито в статистиці ні на що не впливає, вона про порятоване життя», - зауважила Герасимчук.
Вона додала, що від війни страждають всі українські діти, адже 7,5 млн дітей чекають когось з рідних із фронту, ще дуже велика кількість дітей сьогодні змушена прощатися з кимось із батьків, хто загинув від рук російського агресора, багато малюків не можуть ходити до своїх шкіл і гуртків, гратися на дитячих майданчиках та жити у своїх будинках, оскільки вони були зруйновані росіянами.
Герасимчук наголосила, що всі ці скоєні російськими загарбниками злочини є геноцидом українського народу.
Як повідомляв Укрінформ, 17 березня Палата попереднього провадження МКС видала ордери на арешт Путіна та Львової-Бєлової.
Президента рф та його уповноважену підозрюють у воєнних злочинах - депортації та незаконному переміщенні населення, зокрема дітей з тимчасово окупованої території України.