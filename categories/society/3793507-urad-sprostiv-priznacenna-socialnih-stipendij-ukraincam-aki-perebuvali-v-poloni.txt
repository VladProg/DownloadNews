Кабінет Міністрів спростив призначення соціальних стипендій та допомог для певних категорій громадян.

Про це повідомила пресслужба Міністерства соціальної політики, передає Укрінформ.
«Урядом ухвалено постанову, відповідно до якої з 1 січня 2024 року соціальні стипендії зможуть отримувати студенти закладів фахової передвищої та вищої освіти, які були в російському полоні, ув’язнені чи в будь-який інший спосіб позбавлені свободи через збройну агресію РФ проти України, а також їхні діти», - йдеться у повідомленні.
Отримати таку стипендію можна буде на підставі витягу з Єдиного реєстру осіб, стосовно яких встановлено факт позбавлення особистої свободи внаслідок збройної агресії проти України.
Цією ж постановою для дітей учасників бойових дій уточнено перелік документів, на підставі яких призначатиметься стипендія.
Крім того, оптимізовано процедуру отримання соціальної допомоги для осіб з інвалідністю з дитинства та дітей з інвалідністю, осіб, які не мають права на пенсію, та осіб з інвалідністю. У разі втрати паперових документів для призначення допомоги орган соцзахисту використає скановану копію виписки з акта огляду медико-соціальною експертною комісією (МСЕК) або медичного висновка про дитину з інвалідністю.
Як повідомлялося, уряд продовжив термін подання захисниками документів на призначення виплат до Дня Незалежності. Захисники, які мають право на отримання зазначеної виплати і не встигли подати необхідні документи, можуть це зробити до 10 грудня 2023 року.
Фото ілюстративне