За даними Міністерства соціальної політики України, на тимчасово окупованих територіях не мають змоги отримати пенсійні виплати близько 300 тис. пенсіонерів.

Про це в ефірі загальнонаціонального марафону повідомила міністр соціальної політики України Марина Лазебна, передає Укрінформ.
«Наразі по звітах банків та Укрпошти ми бачимо, що у нас приблизно 300 тис. людей, яким ми не можемо ні в який спосіб доставити пенсії. Але я підкреслюю, що ці пенсії все одно будуть чекати на своїх власників. Треба тільки виїхати з окупованих територій», — зазначила Лазебна.
Вона нагадала, що всі пенсійні та соціальні виплати на непідконтрольних територіях фінансуються на 100%.
«Попри війну ми залишаємося соціальною державою. Ми не скоротили жодної соціальної виплати на фоні скорочення економіки. Ми продовжуємо стовідсоткове фінансування всіх соціальних виплат незалежно від території, де проживає людина. Навіть якщо людина переїхала за кордон», — підкреслила міністр.
Вона також зазначила, що соціальними виплатами на непідконтрольних Україні територіях охоплені близько 300 тис. людей із соціально вразливих категорій — малозабезпечених, людей з інвалідністю, багатодітних родин, інших категорій.
«Якщо людина залишилася на окупованій території, у нас є механізм централізованого нарахування всіх виплат, адже місцеві органи соціального захисту там не працюють. Соціальними виплатами на непідконтрольній території охоплені приблизно 300 тис. людей, для яких на соціальні виплати ми перераховуємо близько пів мільярди гривень», — повідомила Лазебна.
Як повідомлялося, Кабінет Міністрів унормував питання виплат пенсії та інших соціальних виплат на територіях, де не працюють Ощадбанк та інші банки. Йдеться про виплати у межах територіальних громад, розташованих у районі проведення воєнних (бойових) дій, або таких, що перебувають у тимчасовій окупації, оточенні (блокуванні).
Мешканцям таких територій виплати здійснюватимуться через АТ «Укрпошта». Пенсії й інші соцвиплати виплачуватимуть з урахуванням технічної можливості та пріоритетності забезпечення безпеки життя і здоров’я працівників та клієнтів.