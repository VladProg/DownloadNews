У Києві відбулась церемонія нагородження переможців всеукраїнського конкурсу учнівських відеосюжетів «Репортер».

Про це повідомляє кореспондент Укрінформу.
"Я дуже вдячна, що у нас є можливість реалізувати такий конкурс в Україні. І коли ви вже є журналістами, від вас ця навичка вже нікуди не йде. Ви продовжуєте ставити питання, докопуватись до суті, шукати історії... Нам важливо створити спільноту талановитих, вмотивованих дітей, вже дорослих, які йдуть в поля, і створюють дійсно професійні матеріали", - сказала під час нагородження керівниця національного проєкту з медіаграмотності Міністерства культури та інформаційної політики «Фільтр» Валерія Ковтун.
Заступник міністра культури та інформаційної політики України Тарас Шевченко зазначив, що для МКІП тема медіаграмотності є одним з найважливіших пріоритетів. За його словами, на офіційному рівні це є частиною інформаційної безпеки.

"Найважливіший проєкт для держави, окрім перемоги, як на мене, є євроінтеграція. І з точки зору євроінтеграції розвиток медіаграмотності також на радарах Європейського Союзу", - сказав Шевченко.
Заступник Постійного представника ПРООН в Україні Христофорос Політіс зауважив, що саме молодь у такий важкий час для України зможе додати своїх зусиль для того, щоб євроінтеграційні прагнення України справдилися.






У Києві відбулась церемонія нагородження переможців всеукраїнського конкурсу учнівських відеосюжетів «Репортер» / Фото: Геннадій Мінченко, Укрінформ











































"Я хотів би виразити від ПРООН найкращі побажання для вас. Ви знаходитесь на старті своєї кар'єри, і ми всі вам бажаємо, щоб ваша кар'єра була надзвичайною і натхненною", - побажав переможцям конкурсу Політіс.

Нагороди отримали 10 переможців національного конкурсу учнівських відеосюжетів «Репортер». Переможці також отримали можливість провести три незабутніх дні в Києві, познайомитися з відомими українськими журналістами та інфлюенсерами.
Як повідомлялося, конкурс «Репортер» реалізується національним проєктом з медіаграмотності «Фільтр» за підтримки Програми розвитку ООН в Україні та фінансування уряду Японії.
За умовами конкурсу, необхідно було підготувати відеосюжет тривалістю до трьох хвилин на одну із наступних тем: «небанально про українську культуру», «як війна вплинула на спільноту мого міста чи села» та «моя євроінтеграція».