Служба безпеки України проводить контррозвідувальні (безпекові) заходи на території Свято-Успенської Києво-Печерської Лаври у Києві.

Як передає Укрінформ, про це СБУ повідомляє у Телеграмі.

Ці заходи відбуваються спільно з Національною поліцією та Національною гвардією в межах системної роботи СБУ з протидії підривній діяльності російських спецслужб в Україні.






СБУ проводить безпекові заходи у Києво-Печерській Лаврі / Фото: СБУ






















Зокрема, враховуючи збройну агресію рф, зростає ризик вчинення терористичних актів, диверсій, захоплення заручників, особливо в місцях великого скупчення громадян, пояснили у спецслужбі.
Тож вказані заходи проводяться для:

недопущення використання Лаври як осередку "русского мира;
перевірки даних про використання приміщень УПЦ для переховування диверсійно-розвідувальних груп, іноземних громадян, зберігання зброї тощо;
убезпечення населення від провокацій і терористичних актів.

За безпосередньої участі представників церкви правоохоронці: проводять огляд території та приміщень Лаври для виявлення заборонених до обігу предметів; здійснюють перевірку осіб на території Лаври щодо їхньої причетності до протиправної діяльності на шкоду державному суверенітету України.
Усі дії відбуваються в межах чинного законодавства.
Як наголосили в СБУ, у своїй діяльності Служба безпеки України дотримується принципу неупередженості до діяльності будь-якої релігійної конфесії та поважає право кожного громадянина на свободу світогляду і віросповідання, як це визначено Конституцією України.