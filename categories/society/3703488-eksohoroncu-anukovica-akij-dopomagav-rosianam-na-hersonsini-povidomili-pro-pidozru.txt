Служба безпеки України повідомила про підозру колишньому керівнику охорони президента-втікача Віктора Януковича, який після захоплення Херсона і частини Миколаївської області допомагав російським загарбникам у придушенні руху опору.

Як передає Укрінформ, про це повідомляє СБУ.
Слідчі СБУ зібрали доказову базу на ще одного колишнього посадовця, який переховується від правосуддя на території країни-агресора. Йдеться про В’ячеслава Заневського – колишнього керівника охорони Януковича.
За даними слідства, у липні минулого року на Заневського вийшов його син, який входив до складу угруповань рф на тимчасово захопленій частині півдня України. Він попросив батька посприяти російським каральним органам у виявленні місцевих українських патріотів, у тому числі учасників АТО і ветеранів Збройних сил України.
У відповідь Заневський сконтактував сина з двома своїми знайомими – очільниками створених агресором «мвс» і «державної служби безпеки» на тимчасово захопленій частині Херсонщини.
За даними СБУ, в подальшому вони передавали російським загарбникам персональні дані про місцевих жителів та сприяли викраденню людей. Також Заневський консультував військові підрозділи рф щодо тактики ведення бойових дій проти Сил оборони.
На підставі зібраних доказів слідчі СБУ повідомили фігуранту про підозру за ч. 1 ст. 111-2 Кримінального кодексу України (пособництво державі-агресору).
Як повідомляв Укрінформ, СБУ зібрала обгрунтовані докази вини ще двох керівників окупаційної адміністрації у тимчасово захопленій частині Херсонської області.