Європейська підтримка України є безперебійною: переважна більшість громадян ЄС підтримує поставки зброї Києву та висловлює готовність бачити Україну в ЄС.

Про це йдеться у дослідженні eupinions німецького Фонду Бертельсманна, яке оприлюднено 5 жовтня, передає кореспондент Укрінформу.
Так, більшість - 60 відсотків - підтримує поставки зброї з ЄС в Україну. Більше всього прихильників такої допомоги в Польщі - 84 відсотки опитаних, у Німеччині – 61 відсоток, менше всього - в Італії – лише 42 відсотки.

Готовність прийняти українських біженців залишається високою - 81 відсоток, хоча це на п'ять процентних пунктів менше, ніж у березні. Більше всього впала така готовність у Франції - на вісім процентних пунктів.

Більшість європейців – 66 відсотків - виступає за прийняття України до ЄС. При цьому, якщо це підтримують 84 відсотки поляків, то серед німців і французів показник становить 60 відсотків.

«Після нападу на Україну ЄС та його країни-члени продемонстрували єдність і здатність діяти, і вони продовжують це робити», – прокоментувала результати опитування керівниця проєкту Ізабель Гоффманн.
За її словами, цифри показують, що європейці виступають за рішучі дії на підтримку України. водночас, зауважує вона, економічний тягар на самих європейців зростає і буде збільшуватися в холодну пору року, здорожчання життя вже викликає занепокоєння у 44 відсотків європейців. Це стане стрес-тестом для потужної підтримки, якою політика щодо України користується з початку війни. «Існує ризик того, що бажання допомогти та особистий тягар конфліктуватимуть одне з одним і виникне потенціал політичного конфлікту», - каже Гоффманн.
Опитування eupinions проводилося в червні 2022 року в 7 державах. eupinions — це європейський інструмент дослідження громадської думки, для якого кожні три місяці опитуються близько 12 тисяч громадян ЄС.