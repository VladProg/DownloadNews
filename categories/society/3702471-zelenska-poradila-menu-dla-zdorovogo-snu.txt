Дружина Президента України Олена Зеленська розповіла, що слід вживати в їжу, щоб був здоровий сон.

Як передає Укрінформ, про це дружина Президента України Олена Зеленська написала у Телеграмі.
“Неможливо спати спокійно, коли вкладаєш дітей, а в голові нав‘язлива думка: чи буде сьогодні тривога? Коли весь день читаєш важкі новини й при цьому втомлюєшся на роботі. Мало хто з українців може сказати, що має хороший сон після більш як року в такому ритмі”, - зазначила перша леді.


За її словами, сон є найголовнішою складовою повноцінного відпочинку. Він дає тілу час і можливість добре відновитися. Хронічна нестача сну може спричинити проблеми з імунітетом і пам’яттю, підвищення рівня стресу. Поганий сон - перший маркер негараздів ментального здоров‘я.


“На порталі ЗнаЇмо є поради, як їжа може допомогти налагодити сон”, - зауважила Зеленська і додала, що дієтологи радять звернути увагу на продукти із магнієм — як-то шпинат чи горіхи. Обирати складні вуглеводи, як-то каші чи паста твердих сортів, і корисні для серця жири.
Як повідомляв Укрінформ, портал про здорове харчування у школах "Знаїмо" був запущений як частина реформи системи шкільного харчування, яка відбувається в Україні за ініціативи першої леді Олени Зеленської.