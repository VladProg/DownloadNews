Уповноважений Верховної Ради з прав людини Дмитро Лубінець провів зустріч з родичами та організаціями родин політв’язнів кремля.

Про це український омбудсмен написав у Фейсбуці, передає Укрінформ.

“Сьогодні в Офісі Омбудсмена України відбулась зустріч із родичами та організаціями родин політв’язнів кремля. Разом зі мною на зустрічі був присутній мій представник з прав людини в системі органів безпеки Олександр Кононенко та керівництво відповідного департаменту”, - зазначив він.
Лубінець уточнив, що звільнення цивільних громадян, які перебували у місцях позбавлення волі на території російської федерації та тимчасово захоплених росією територіях після лютого 2014 року до початку повномасштабного вторгнення в Україну у 2022 році, є вкрай складним.

“Однак, це не означає, що ми не докладаємо зусиль для того, щоб такі звільнення відбувалися. І вже є перші результати під час “жіночого обміну”, - написав Лубінець.
Він додав, що триває робота з міжнародними організаціями з питань військовополонених та цивільних заручників: “змушуємо їх працювати та ставати більш активними, приймаємо участь у роботі Координаційного штабу з питань поводження з військовополоненими, проводимо зустрічі із родинами та об'єднаннями родичів задля ефективної комунікації та отримання актуальної інформації”.

Представник Офісу Омбудсмена увійшов до складу Міжвідомчої комісії з розгляду питань, пов’язаних з визнанням осіб такими, що були позбавлені свободи внаслідок збройної агресії рф проти України.
“Війна триває 8 років і 8 місяців, а ті наші громадяни, які були засуджені у політичних справах вже знаходяться в неволі більше 6 років. І ми працюємо над поверненням кожного, незалежно від дати ув’язнення. Ми ретельно слідкуємо збираємо інформацію про умови утримання і реагуємо на кожен факт переміщення”, - зазначив Лубінець.
Український омбудсман повідомив родичам полонених також про деталі розмови з російською уповноваженою з прав людини тетяною москальковою. “Для мене важливо було почути, що встановлення такої комунікації підтримують саме ті люди, які чекають звільнення своїх рідних”, - заявив він.
За словами очільника Офісу Омбудсмана, родини полонених стурбовані новим обмеженням спілкування та можливості здійснювати передачі продуктів харчування та необхідних медикаментів для незаконно утримуваних. Уповноважений ВР з прав людини запевнив, що це буде предметом його обговорення з Москальковою.
“Наостанок, я хотів би сказати, що попри російську пропаганду, яка розповсюджується на окупованих територіях, варто пам’ятати, що Україні важливий кожен громадянин. Ми працюємо над поверненням як цивільних, так і військових. І, безумовно, в полі нашої уваги і ті громадяни, які постраждали за свою проукраїнську позицію і відстоювали Єдину Україну від 2014 року і зараз перебувають в місцях позбавлення волі”, - зазначив чиновник.
Як повідомлялося, 28 жовтня Лубінець заявив, що Представники Офісу Омбудсмена кожного дня зустрічаються з родинами наших полонених громадян.


Фото: Фейсбук Дмитра Лубінця