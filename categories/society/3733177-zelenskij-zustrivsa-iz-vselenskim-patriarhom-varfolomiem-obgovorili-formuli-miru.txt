Президент Володимир Зеленський обговорив із Вселенським Патріархом Варфоломієм реалізацію української Формули миру та повернення депортованих Росією дітей.

Про це глава держави повідомив у Телеграмі, передає Укрінформу.
«Зустріч із Вселенським Патріархом Варфоломієм. Обговорили реалізацію Формули миру та повернення дітей, які були депортовані окупантами та яких ми маємо повернути додому, до рідних, в Україну. Дякую за непохитну підтримку та молитви за мир, за засудження агресії та злочинів, усебічну допомогу українцям і українкам, які постраждали внаслідок війни!» - зазначив Зеленський.
У пресслужбі ОП зазначають, що глава держави поінформував Вселенського Патріарха про ситуацію на фронті й нещодавні злочини агресора проти цивільних українців.
Президент подякував Його Всесвятості за непохитну підтримку України, молитви за мир, засудження агресії та злочинів, усебічну допомогу українцям, які постраждали внаслідок війни.






Зеленський зустрівся зі Вселенським Патріархом Варфоломієм у Стамбулі / Фото: Офіс Президента














































«Сьогодні важливий день – наша боротьба триває вже 500 днів, із моменту повномасштабного вторгнення. Ми маємо підтримку Його Всесвятості, молитви за наших бійців, за народ, за наших людей, за життя в Україні», – сказав Зеленський.

Відео: ОПУ
Зі свого боку Патріарх Варфоломій відзначив важливість досягнення миру в Україні.
«Вселенський Патріархат як Матір-церква всіх православних в Україні завжди перебуває на їхньому боці», – наголосив Його Всесвятість і додав: «Хочу побажати, щоб повернулися всі полонені й усі діти, які зараз перебувають далеко від своїх домівок».
Як повідомляв Укрінформ, Президент Володимир Зеленський увечері 7 липня прибув із візитом у Туреччину та провів переговори з турецьким лідером Реджепом Таїпом Ердоганом.
Перед цим Зеленський відвідав Болгарію, Чехію, Словаччину.