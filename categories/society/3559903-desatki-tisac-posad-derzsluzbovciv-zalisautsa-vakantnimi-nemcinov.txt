В Україні нині залишається кілька десятків тисяч вакантних посад державних службовців, багато держслужбовців у вимушеному простої або працюють віддалено.

Про це повідомив міністр Кабінету Міністрів Олег Немчінов в ефірі інформаційного марафону «UAразом», передає кореспондент Укрінформу.
«Хибна думка, що від збільшення чи зменшення кількості держслужбовців, яких ми називаємо «чиновниками», може щось змінитися. Насправді важливо, як вони працюють якісно, які функції вони виконують. У нас зараз зберігається декілька десятків тисяч вакансій державних службовців, залишається багато держслужбовців, які знаходяться у вимушеному простої, і значна частина працює віддалено у зв’язку з об’єктивними причинами, зокрема це ті територіальні підрозділи, які базувалися раніше на тимчасово окупованій території», - зазначив він.
Немчінов поінформував, що вже закінчилася «діагностика» міністерств і ЦОВВ, які безпосередньо координуються Кабінетом Міністрів, є пропозиції як до скорочення функціоналу, у тому числі й штатної чисельності, так і один з антикорупційних органів, який отримав більше повноважень, вважає за необхідне збільшувати штатну структуру.
«Окремо майже всі органи відзначають збільшення ролі й навантаження підрозділів, які займатимуться адаптацією українського законодавства до європейського у зв’язку з набуттям Україною статусу кандидата в ЄС. Це потребуватиме як внутрішнього перерозподілу ресурсів, так, можливо, у деяких міністерствах і ЦОВВах залучення деяких фахівців», - пояснив урядовець.
Також, за його словами, багато міністерств, які мають розгалужені територіальні органи, подали пропозиції щодо об’єднання в міжрегіональні органи або ліквідацію, тому що за останні пів року багато процесів було цифровізовано, у деяких взагалі «відпала необхідність».
Як повідомляв Укрінформ, у липні уряд доручив міністру Кабінету Міністрів Олегу Немчінову продовжувати напрацювання пропозицій щодо реформування оплати праці державних службовців попри те, що нині Україна бореться із російськими загарбниками на своїй території.