За відсутності світла і зв'язку патрульна поліція сповіщатиме про сигнали повітряної тривоги через гучномовці, людей просять не лякатися і дослухатися.

Як передає Укрінформ, про це начальник Департаменту патрульної поліції Олексій Білошицький поінформував у Фейсбуці.
«У випадку масового або повного відключення електроенергії та відсутності зв’язку на певній території країни ДСНС буде розгортати спеціальні точки інформування і оповіщення. Але на це треба буде також певний час. Тому, на такі випадки, ми підготувались і будемо оповіщати вас через наші гучномовці про сигнали повітряної тривоги чи повідомляти іншу важливу інформацію», - зазначив Білошицький.
Він закликав громадян не нехтувати сигналами повітряної тривоги та іншою важливою інформацією.



Як повідомляв Укрінформ, 23 листопада російські війська завдали по Україні чергового масованого удару. Унаслідок ворожої атаки пошкоджень зазнали об'єкти енергетичної інфраструктури, відбулося тимчасове знеструмлення всіх атомних станцій, більшості теплових і гідроелектростанцій. Через це у населених пунктах відбуваються відключення світла.