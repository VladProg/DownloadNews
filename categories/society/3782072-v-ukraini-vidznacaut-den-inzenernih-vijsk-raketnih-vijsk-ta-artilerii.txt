В Україні 3 листопада відзначається День ракетних військ і артилерії, а також День інженерних військ.

Про це повідомляє Укрінформ.
День ракетних військ і артилерії встановлено Указом Президента 1997 року. З 2014 року українські артилеристи виконують завдання з відбиття російської агресії.
Нині підрозділи ракетних військ і артилерії змінили підходи до принципів та способів ведення бойових дій, напрацювали ефективну систему, коли з артилеристами й ракетниками комплексно взаємодіють усі інші засоби ураження — до авіації включно.

Відео: Оперативної інформації від підрозділів НГУ


Надані країнами-партнерами високоточні ракетно-артилерійські системи почали відігравати одну з ключових ролей. Завдяки їм було створено далекобійний «вогневий кулак».

За час російсько-української війни сотні військовослужбовців підрозділів ракетних військ і артилерії відзначені державними нагородами.

День інженерних військ встановлено в Україні згідно з Указом Президента від 27 жовтня 1999 року.




Відео: Генеральний штаб ЗСУ
Інженерні війська виконують надзвичайно складну та відповідальну місію - інженерне забезпечення підрозділів у кожному з видів та родів військ ЗСУ.
У загальній структурі ЗСУ вони належать до спеціальних військ. Інженерні війська – це війська переднього краю. У воєнний час атаку розпочинають саме вони, забезпечують мотострільцям і танкістам просування вперед. Військові інженери проробляють проходи в мінних полях і загородах ворога, розчищають завали і руйнування для забезпечення руху своїх військ, проводять розмінування місцевості, будівель, доріг, аеродромів, станцій, вулиць. У мирний час солдати інженерних військ працюють над виявленням і знищенням мін, снарядів, гранат; займаються утилізацією морально і фізично застарілих інженерних боєприпасів, техніки та майна.
Президент України Володимир Зеленський у День ракетних військ і артилерії, а також День інженерних військ подякував представникам відповідних підрозділів.
"Сьогодні (3 листопада – ред.) відзначаємо два важливі професійні дні – День ракетних військ і артилерії та День інженерних військ", – зазначив Зеленський.
Він підкреслив, що українські ракетні війська та артилерія стали одними з найсильніших у світі. "Попри перевагу ворога у ресурсах, наші воїни – максимально ефективні, вмотивовані. І своєю влучністю забезпечують потужні результати", – наголосив Президент України.
Водночас Зеленський зауважив, що українські інженерні війська щоденно у складних умовах виконують велику кількість різних завдань – для стійкості оборони України, просування вперед і поразки російських загарбників.
"Дякую всім підрозділам цих двох родів військ! Пишаємось вами!", – резюмував глава Української держави.
Голова Верховної Ради Руслан Стефанчук також привітав військовослужбовців ракетних військ і артилерії з професійним святом.
"Вітаю наших захисників та захисниць, які щодня надають підтримку нашій піхоті, вражають сили й засоби противника, знищують особовий склад і важку техніку ворога. Дякую кожному та кожній за героїзм, відданість, мужність та професіоналізм. Дякую за влучний вогонь і знищення бойового потенціалу супротивника. Ви наша непохитна міць", – зазначив спікер.
Він також ушанував воїнів, які віддали свої життя, виконуючи військовий обовʼязок.
Стефанчук додав, що вітає також війська інженерного забезпечення з професійним святом.
«День інженерних військ! Вітаю наших захисників і захисниць, які здійснюють інженерне забезпечення у найскладніших умовах, часто — впритул до ворога», - зазначив він.
Спікер українського парламенту висловив слова вдячності кожному й кожній, хто попри ризик і небезпеку, проводить інженерну розвідку місцевості й обʼєктів, займається обладнанням районів зосередження та рубежів, зводить переправи й безпечні проходи через мінні поля, розчищає шляхи від завалів і супроводжує військо.
«Дякую за ваш героїзм та щоденний подвиг. Вічна слава й вічна памʼять усім, хто загинув у боротьбі за незалежність і суверенітет України», - додав Голова ВР.
Головнокомандувач Збройних сил України Валерій Залужний подякував воїнам-інженерам, ракетникам і артилеристам за захист України.
«Дорогі бойові побратими! Сьогодні відзначаємо День інженерних військ, а також День ракетних військ та артилерії», - написав він.

Залужний подякував кожному воїну-інженеру, ракетнику, артилеристу за службу та захист України. «За те, що самовіддано зупиняєте ворожі навали, визволяєте нашу землю, уражаєте окупантів у найбільш болючі місця і демонструєте справжню силу і міць українського війська», - заявив він.