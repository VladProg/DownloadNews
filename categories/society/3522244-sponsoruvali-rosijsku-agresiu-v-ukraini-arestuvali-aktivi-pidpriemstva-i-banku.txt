За ініціативи Служби безпеки України заарештовані активи підприємства і банку, які спонсорували агресію російської федерації.

Як передає Укрінформ, про це повідомляє Служба безпеки України.
За матеріалами кібердепартаменту СБУ накладений арешт на рухоме та нерухоме майно і корпоративні права компанії-дистриб’ютора алкогольних напоїв та одного із комерційних банків, кінцевим бенефіціаром яких є громадянин рф.
"Встановлено, що частина прибутку цих підприємств йшла на підготовку та ведення війни проти України, а також на фінансування заходів рф, спрямованих на ослаблення нашої держави", - ідеться у повідомленні.

Загалом орієнтовна вартість арештованого судом майна обох юросіб сягає майже 880 млн грн, а корпоративних прав – понад 1,2 млрд грн.
У компанії-дистриб’ютора були заарештовані корпоративні права у вигляді 100% статутного капіталу у розмірі майже 125 млн грн, 9 легкових автомобілів на загальну суму понад 3 млн грн, 282 950 пляшок алкогольної продукції на загальну суму більше 24,5 млн грн, 5 рахунків, відкритих в українських банках.
Серед заарештованого майна комерційного банку: - 100% акцій загальною вартістю понад 1 млрд грн, будівля у центрі Києва загальною площею понад 3 тис. кв. м орієнтовною вартістю майже 850 млн грн, 5 транспортних засобів на загальну суму майже 1,5 млн грн.
СБУ продовжує досліджувати всі обставини діяльності цих підприємств у межах кримінального провадження, розпочатого за ч. 1 ст. 113 (диверсія) та ч. 1 ст. 437 (планування, підготовка, розв'язування та ведення агресивної війни) Кримінального кодексу України.
Тривають комплексні заходи з вилучення заблокованих активів на користь України.
Як повідомляв Укрінформ, Офіс генерального прокурора забезпечив накладення арешту на 315 залізничних контейнерів вартістю понад 10 млн грн та товарно-матеріальні цінності на суму понад 350 млн грн, які належать підприємствам російської федерації і білорусі.