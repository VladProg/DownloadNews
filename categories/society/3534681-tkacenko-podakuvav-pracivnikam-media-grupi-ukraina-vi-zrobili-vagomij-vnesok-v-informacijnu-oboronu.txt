Міністр культури та інформаційної політики Олександр Ткаченко подякував працівникам «Медіа Групи Україна» за вагомий внесок в інформаційну оборону країни під час війни.

Як передає Укрінформ, про це Ткаченко повідомив у Фейсбуці.
«Вчора (21 липня - ред.) Нацрада з питань телебачення і радіомовлення анулювала ліцензії національних телеканалів «Медіа Групи Україна». Вихід з медійного простору таких великих гравців як «МГУ» - це виклик для всього медійного середовища. Вже зараз на нас чекає багато роботи. А після війни, думаю, ми побачимо зовсім іншу картину медіа простору», - заявив міністр.

Він подякував всім журналістам, редакторам, операторам, ведучим, керівникам «МГУ» - всім, хто був дотичним до створення дійсно якісного продукту. «Ви зробили вагомий внесок в інформаційну оборону країни під час війни», - зазначив міністр.
Ткаченко також сподівається, що всі, хто створював цей продукт знайдуть своє місце на медіа ринку в Україні, або за її межами, але для України. «І ми ще обов'язково попрацюємо з вами», - додав він.
Як повідомлялося, 21 липня на засіданні Нацрада анулювала низку ліцензій для представників «Медіа Групи Україна». Окрім телеканалів, ліцензії на мовлення скасували для ПрАТ «Футбольний клуб «Шахтар» (Донецьк)» та провайдера програмної послуги IP-телебачення (IPTV) та потокового мультимедіа (OTT) ТОВ «ДІДЖІТАЛ СКРІНЗ».
Медіахолдинг Рената Ахметова «Медіа Група Україна» об'єднує канали «Україна», «Україна 24», «Футбол 1/2/3», НЛО TV, мультимедійну платформу «Сьогодні», «Новинну Групу Україна» та інші. Український бізнесмен 11 липня повідомив, що його інвестиційна компанія SCM виходить з медійного бізнесу, зазначивши, що таке рішення продиктоване законом проти олігархів. За день SCM офіційно оголосила, що розпочинає процедури припинення випуску друкованих ЗМІ та анулювання ліцензій «Медіа Групи Україна». Ідеться про всі державні ліцензії на мовлення та на провайдера програмної послуги, які були отримані МГУ від держави. Всі активи МГУ залишаються в її власності.