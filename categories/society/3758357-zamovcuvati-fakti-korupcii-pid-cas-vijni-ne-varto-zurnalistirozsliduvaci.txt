Українські журналісти-розслідувачі не повинні замовчувати інформацію про корупцію, адже це ганебне явище шкодить нашій країні, особливо в час повномасштабної війни.

Таку думку висловили гості програми «Укрінформ: вечірній стрім» під час чергового ефіру.
«Ми боремося за своє виживання, за свої гроші. У мене є один критерій будь-якого кроку, який я роблю публічно, – чи це наближає нас до перемоги? Мені одна розумна людина під час вторгнення порадила користуватися цим та перевіряти свої дії просто на те, чи наближає це нас до перемоги. Якщо так, то уперед і не сумнівайся! Просто роби це щиро, так, щоб тебе завжди могли перевірити. І я роблю це щиро», – сказав редактор видання «Наші гроші» Юрій Ніколов.

Журналістка видання «Цензор.НЕТ», яка увійшла до складу антикорупційної ради при Міноборони, Тетяна Ніколаєнко зазначила, що розслідувачі зазвичай ретельно перевіряють дані, перш ніж оприлюднити їх. «Має бути внутрішнє переконання в тому, що ти зробив все від себе залежне, щоб перевірити цю інформацію», – вважає вона.

Зі свого боку Ніколов радить обов'язково звертатися до усіх сторін, які фігурують у журналістському розслідуванні, надсилати запити на коментар. «Головне – «стріляти» тоді, коли ти відчуваєш, що маєш вже готову історію», – сказав журналіст.

Він також зазначив, що після публікації варто бути готовим до критики: «Досить спокійно ставитися до коментарів. Коли заводяться десятки ботів, які пишуть про тебе, і що? Як з цим жити? … Єдине, що можу порадити: на старті, ще до публікації, зробіть все від вас залежне, щоб ваше розслідування було захищене від всіх лаж та факапів. Коли ви спокійні й ні в чому не сумніваєтеся. Бо коли у вас є підтвердження, чого боятися?» – сказав редактор «Наших грошей».
Ніколаєнко підкреслила, що як журналіст не може дозволити собі замовчати корупційні випадки, які дають комусь можливість наповнювати свої кишені. Як приклад вона навела ситуацію, коли військовим на передову привезли неякісну тушкованку за завищеною ціною. Тоді бійці жалітися, що їсти її неможливо, і лише після того, як увагу на цю проблему звернула представниця ЗМІ, ситуацію вдалося виправити.
Вона також нагадала про розслідування щодо шахрайства на закупках у Міноборони ексзаступника міністра оборони Олександра Миронюка, у дивані якого знайшли майже мільйон доларів. «Картинка була гнітюча. Це все показав французький телеканал. Ми можемо припускати, що там не обійшлося без росіян. Але український журналіст точно не мав би промовчати про цю історію. Адже ці люди фактично заробляли на крові наших військових», – сказала Ніколаєнко.
«Якщо тилові пацюки крадуть ці гроші, у наших хлопців не буде снарядів. Наших хлопців в окопах перестріляють рашисти і на танках через 15 хвилин будуть тут», – додав Ніколов.
Журналісти підкреслили, що на початку повномасштабного вторгнення ЗМІ зосередилися на темі війни, а тема корупції відійшла на другий план. Та згодом працівники медіа побачили, що війна – війною, а хабарництво процвітає.
Зокрема, гості програми нагадали й про гучне розслідування Ніколова про «золоті яйця» (завищені ціни закупівлі продуктів для ЗСУ), завдяки якому вдалося не тільки зекономити для держбюджету значні кошти, а й відбулася кадрова чистка. «Пішли відставки губернаторів, таке було. І Захід через чотири дні це зрозумів, там були зроблені правильні висновки. Джо Байден подякував публічно Зеленському за боротьбу з корупцією», – нагадав Ніколов та додав, після того викриття Америка таки погодила передачу Україні танків Abrams, а Німеччина – Leopard.
Гості ефіру згадали й інші випадки, в тому числі обговорили скандал навколо того, що Міністерство оборони закупило восени минулого року в Туреччині літні куртки під виглядом нібито зимових та ще й утридорога. «Частина поставлених з Туреччини (курток – ред.) були лайном на риб'ячому хутрі. Частина. Я ж не кажу, що всі, частина курток була нормальною», – сказав Ніколов.
Як вважає Ніколаєнко, деякі гучні розслідування дали результат. Наприклад, після публікації історії про дорогі яйця міністр оборони змушений був створити антикорупційну раду, яка нині діє.
Журналісти-розслідувачі працюватимуть і надалі. Вони мріють про те, що нарешті в нашій країні буде невідворотність покарання за корупцію, і що колись фігуранти тих чи інших корупційних справ не будуть «губитися по дорозі до суду».
Як повідомляв Укрінформ, навколо Міністерства оборони неодноразово виникали корупційні скандали у сфері закупівель. Через це в січні 2023 року в медіа вперше з’явилася інформація про ймовірну відставку Олексія Резнікова з посади міністра оборони, однак тоді цього не сталося. У серпні ЗМІ знову почали поширювати інформацію про звільнення міністра. 4 вересня Резніков подав до Верховної Ради заяву про відставку з посади очільника Міноборони, а 5 вересня Рада його звільнила.
6 вересня Верховна Рада призначила колишнього голову Фонду державного майна Рустема Умєрова на посаду міністра оборони України.
Варто зазначити, що 31 серпня радник голови оборонного відомства Олексій Копитько повідомив, що Міністерство оборони подало до Господарського суду Києва позов щодо захисту ділової репутації з вимогою «спростувати недостовірну інформацію про нібито закупівлю яєць по 17 грн за штуку».
«Укрінформ: вечірній стрім» виходить в ефір на Ютуб-каналі Ukrinform TV. Це програма, де провідні експерти країни обговорюють актуальні події України та світу. Ведучий – журналіст Василь Самохвалов.