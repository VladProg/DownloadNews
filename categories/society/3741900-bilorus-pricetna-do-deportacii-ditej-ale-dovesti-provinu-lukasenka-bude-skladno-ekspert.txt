Виконавчий директор Української Гельсінської Спілки з прав людини Олександр Павліченко вважає, що Білорусь причетна до депортації Росією українських дітей, але юридично довести вину Лукашенка буде складно.

Таку думку він висловив в ефірі телемарафону «Єдині новини», передає Укрінформ.
«Повертаючись до питання ролі Білорусі, вони є безпосередньо співучасниками цього злочину. Власне, довести вину Лукашенка не в політичному, а в юридичному сенсі насправді буде непросто. Тут ставити питання про те, чи буде виданий ордер на арешт Лукашенка, мабуть, на сьогодні зарано, тому що питання треба ставити про розслідування того злочину загалом, який вчинили росіяни. І тоді у ході розслідування вже буде ставитися питання щодо всіх залучених до вчинення цього злочину», - сказав Павліченко.
За його словами, необхідно буде чітко визначити, скількох дітей вивезли в РБ та скількох саме не повернули. Скількох вивозили силою, а скількох - за згодою батьків або опікунів «І цей фактор може ставити під сумнів насильницький характер переміщення. Тут треба обережно підходити до цих визначень і оперувати не емоційними пропагандистським мотивованими дискурсами, а юридичними», - додав виконавчий директор Української Гельсінської Спілки з прав людини.
Водночас він звернув увагу на те, що раніше вже були випадки, коли батьки надали згоду на вивезення дітей на так званий відпочинок, а потім повернути було проблематично, бо їх вивозили, наприклад, до Криму або на території РФ. Згодом росіяни вимагали, щоб батьки або опікуни чи інші родичі самі приїздили забирати маленьких українців. «Це робилося для того, щоб витягнути цих дітей на територію Росії та закріпити їх на тій території, фактично вчиняючи оцей процес переведення їх в іншу ідентичність», - додав Павліченко.
Зрозуміло, додав виконавчий директор Української Гельсінської Спілки з прав людини, РФ дітей вивозить з гірших умов у кращі. Наприклад, звідти, де ведуться бойові дії, у безпечніші місця. Їм надають кращі умови поживання та харчування. «Тим паче, що це обставляється для пропагандистської мети різними бонусами для цих дітей: подарунки, розваги та інше», - додав директор Української Гельсінської Спілки з прав людини.
Як повідомлялося, голова Народного антикризового управління та представник Об'єднаного перехідного кабінету Білорусі Павло Латушко заявив, що додому повернулися не всі діти, які були вивезені з тимчасово окупованих Росією територій України в білоруські оздоровчі табори.
Наприкінці травня на пресконференції «Роль Білорусі у незаконному вивезенні українських дітей», яка відбулася в Укрінформі, Латушко сказав, що щонайменше 2 150 дітей з тимчасово захоплених територій України було примусово вивезено на територію Білорусі, де їм навʼязують антиукраїнські наративи й ідеологію рашизму.
18 липня депутати Європарламенту звернулися до Міжнародного кримінального суду у Гаазі із закликом видати ордери на арешт Олександра Лукашенка. У документі, ухваленому Комітетом Європарламенту із закордонних справ, йдеться, що Білорусь несе відповідальність за збитки, завдані Україні, та злочини, скоєні на її території. Крім того, депутати Європарламенту наголосили на ролі режиму Лукашенка у незаконній депортації українських дітей.
Перед тим Міжнародний кримінальний суд 17 березня видав ордер на арешт президента Росії Володимира Путіна та уповноваженої з прав дитини в РФ Марії Львової-Бєлової. Їх підозрюють у незаконній депортації дітей з окупованих територій України до Росії.
Віцепрем'єр-міністр - міністр з питань реінтеграції тимчасово окупованих територій Ірина Верещук заявила, що участь працівників білоруського Товариства Червоного Хреста у депортації українських дітей є міжнародним злочином.