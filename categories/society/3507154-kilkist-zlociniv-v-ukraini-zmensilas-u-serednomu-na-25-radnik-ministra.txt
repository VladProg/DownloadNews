Криміногенна ситуація в Україні останнім часом поліпшилася, кількість злочинів у середньому зменшилася на 25%.

Про це повідомив у телеефірі радник міністра внутрішніх справ Вадим Денисенко, передає кореспондент Укрінформу.
"Можемо говорити про те, що останнім часом, починаючи з 24 лютого, криміногенна ситуація у країні поліпшилася. Тобто реальна кількість злочинів зменшилася у середньому на 25 відсотків по країні", - сказав Денисенко.
За його словами, є порушники комендантської години. "Але говорити про те, що відбулися якісь екстраординарні випадки, на щастя, ми не можемо", - додав радник міністра.
Як повідомлялося, 14 травня начальник поліції Києва Іван Вигівський заявив, що від початку повномасштабного вторгнення рф в Україну у Києві спостерігається зниження рівня злочинності майже на 50%.