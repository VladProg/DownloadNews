Відтепер українці, які мешкають у Литві, можуть обміняти посвідчення водія за спрощеною процедурою.

Про це у Телеграмі повідомив міністр внутрішніх справ Ігор Клименко, передає Укрінформ.
"Отримати литовське посвідчення можна без складання теоретичних і практичних іспитів. Вчора набула чинності відповідна угода між Кабінетом міністрів України та урядом Литовської Республіки", - зазначив він.
За словами Клименка, аби скористатись послугою, у Литві потрібно звернутися до філій державного підприємства REGITRA, а в Україні - до Головного сервісного центру МВС.
"Аналогічна процедура вже доступна і для громадян Литви, які проживають в Україні. Її надають сервісні центри МВС", - поінформував міністр.
Глава МВС нагадав, що угоди про взаємне визнання та обмін посвідчень водія за спрощеною процедурою діють ще з чотирма країнами – Італією, Туреччиною, Іспанією та ОАЕ. "Плануємо і надалі налагоджувати співпрацю з іноземними урядами та розширювати цей список", - зазначив Клименко.
Як повідомлялося, українці в Польщі можуть замовити доставку посвідчення водія Укрпоштою.