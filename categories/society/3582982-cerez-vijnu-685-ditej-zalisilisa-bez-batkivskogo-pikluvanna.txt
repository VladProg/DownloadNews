Більшість із майже чотирьох тисяч дітей, які залишилися без батьківського піклування після початку повномасштабної війни росії проти України, влаштовуються під опіку рідних і близьких або в інші форми виховання.

Проте майже пів тисячі таких дітей знаходяться в закладах інституційного догляду, розповіла радниця-уповноважена Президента з прав дитини та дитячої реабілітації Дар'я Герасимчук в інтерв'ю Укрінформу.
"Із майже чотирьох тисяч дітей, які лишилися без батьківського піклування після 24 лютого, більш ніж половина були влаштовані саме в сімейні форми виховання, тобто це або під опіку рідних, близьких, знайомих, або до дитячих будинків сімейного типу, у прийомні сім’ї або на тимчасове влаштування. І тільки близько 500 дітей були влаштовані в заклади інституційного догляду", - сказала вона.
За її словами, перш за все, дитина повинна залишатися у колі своїх рідних і близьких, менше зазнаючи моральних травм.
Уповноважена Президента зазначила, що загалом в Україні понад 68 тис. дітей-сиріт та дітей, позбавлених батьківського піклування. При цьому вона пояснила, що за час від початку повномасштабного вторгнення станом на 1 вересня була 3781 дитина, яка залишилася без батьківського піклування, із них 685 дітей набули такого статусу внаслідок саме обставин воєнного стану.
Водночас Герасимчук підкреслила, що зараз досить велика частина територій є тимчасово захопленими, тому важко сказати точні дані щодо дітей, які залишилися без батьківського піклування.
Вона також поінформувала, що уряд розширив перелік підстав надання дітям статусу дитини, позбавленої батьківського піклування, врахувавши випадки, коли батьки не виконують свої обов’язки з виховання та утримання дитини з причин перебування на територіях, які розташовані в районі проведення воєнних (бойових) дій чи в тимчасовій окупації, оточенні, або коли батьки перебувають у розшуку як зниклі безвісти, є військовополоненими, взяті у заручники російськими органами влади, окупаційними адміністраціями чи збройними формуваннями.
Герасимчук наголосила, що такі діти не підлягають усиновленню, але влаштовуються в сімейні форми виховання та підтримуються державою.
Як відомо, 30 вересня в Україні щорічно відзначається День усиновлення.