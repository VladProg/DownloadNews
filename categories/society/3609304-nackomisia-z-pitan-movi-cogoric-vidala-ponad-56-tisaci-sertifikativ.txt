Національна комісія зі стандартів державної мови у 2022 році вже видала понад 56 тисяч сертифікатів, з них 24 тисячі від початку широкомасштабної війни рф проти України.

Про це повідомив голова Нацкомісії Володимир Мозгунов на пресконференції в Укрінформі.
"За 2022 рік станом на кінець жовтня ми видали 56 314 сертифікатів. З них 55 696 сертифікатів отримали громадяни України, яким сертифікат потрібен для виконання службових обов'язків. 618 сертифікатів отримали особи, які прагнуть набути громадянство України", - сказав Мозгунов.
За його словами, 24 тис. сертифікатів громадяни України отримали вже після 24 лютого, і це показник того, що українці усвідомлюють важливість такого іспиту.
Голова Нацкомісії також зазначив, що від початку війни зросла кількість тих, хто хоче набути громадянства України. Водночас Мозгунов зауважив, що іспит для таких осіб і для тих, кому сертифікат потрібен для виконання службових обов'язків, відрізняється. Зокрема, для осіб, які хочуть набути громадянство України, за змістом завдання виглядають таким чином, щоб можна було перевірити, чи особа здатна бути громадянином України.
Як повідомлялося, Верховна Рада підтримала за основу урядовий проєкт закону, яким передбачено необхідність складання іспитів на знання основ Конституції, історії України та української мови для отримання громадянства.
Кабінет Міністрів 27 липня зареєстрував проєкт закону про внесення змін до Законів "Про громадянство України" та "Про забезпечення функціонування української мови як державної" щодо умов прийняття до громадянства України (№ 7606). 22 вересня профільний комітет рекомендував прийняти його за основу.
Законопроєктом передбачено запровадження комплексного іспиту з основ Конституції України, історії України як умови для прийняття до громадянства. Також необхідною умовою є володіння державною мовою деякими категоріями осіб. Необхідний рівень володіння державною мовою визначатиметься Національною комісією зі стандартів державної мови.