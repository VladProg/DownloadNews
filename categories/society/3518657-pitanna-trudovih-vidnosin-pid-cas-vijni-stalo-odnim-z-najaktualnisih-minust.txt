Трудові питання під час війни на четвертому місці серед звернень до системи безоплатної правової допомоги (БПД).

Як передає Укрінформ, про це інформує пресслужба Міністерства юстиції України.
«Кількість звернень до системи надання безоплатної правової допомоги з трудових питань значно збільшилася. Якщо минулого року питання трудового права навіть не входили у ТОП-10 звернень до системи БПД, то під час воєнного стану ця категорія посідає вже четверте місце, поступаючись адміністративному праву, соціальному забезпеченню та сімейному праву», — зазначив в.о. директора Координаційного центру з надання правової допомоги Олександр Баранов.
Зазначається, що нині у багатьох працівників виникають запитання щодо порядку вступу у трудові відносини, розірвання трудового договору та оплати праці, адже велика кількість підприємств, установ та організацій були змушені зупинити свою діяльність або переміститись в інші населені пункти.
Із 24 лютого до 31 травня 2022 року до системи БПД надійшло понад 11,5 тис. звернень клієнтів за категорією трудове право.
“Враховуючи теперішні реалії, збільшилась кількість запитань щодо підстав та порядку звільнення працівників, у тому числі дистанційно. Так, практично кожне четверте звернення стосовно трудових прав (24,1%) – щодо розірвання трудового договору, звільнення. Кожне п’яте (22,2%) стосується військової служби – військовий облік, мобілізація, бронювання тощо”, - йдеться в повідомленні.
За інформацією Мін’юсту, питання відпусток із загальної кількості звернень з трудових прав становить 16,5%.
Повідомляється, що майже така ж кількість звернень – 16,3% – надійшла щодо оплати праці, 10,5% - стосуються трудового договору, призначення на посаду або прийняття на роботу.
Як повідомлялося, за інформацією Міжнародної організації праці (МОП) від початку російської агресії в Україні було втрачено 4,8 мільйона робочих місць.