Міністр культури та інформаційної політики Олександр Ткаченко обговорив із віцепрезиденткою Європейської комісії з питань цінностей та прозорості Вєрою Юровою запровадження нових санкцій проти російських каналів.

Про це Ткаченко повідомив під час пресбрифінгу в Медіацентрі «Україна» у Львові, передає кореспондент Укрінформу.
«Сьогодні ми обговорювали питання про подальше запровадження санкцій проти російських телеканалів в Європейському Союзі. Перший крок вже було зроблено – це санкції проти “Russia Today» і згодом після цього телеканалів «росія 24» та «росія», вони мовили на європейському сателітному супутнику. Але зараз ми говоримо про подальші кроки: мова йде про «Перший канал», «НТВ», «РенТВ» та інші пропагандистські канали, яким не місце у цивілізованому світі», - сказав Ткаченко.

У свою чергу віцепрезидентка Європейської комісії з питань цінностей та прозорості Вєра Юрова акцентувала, що ЄС вже зробив дві речі стосовно російського втручання і дезінформації. По-перше, ратифікували санкції, які впровадили Балтійські держави, а по-друге, санкціонували «Спутник», “Russia Today» та ще кілька російських каналів, що дуже критикувалося в Європі.
«Нас звинувачували у цензурі, в обмеженні свободи медіа. Це неправда. Ми тимчасово санкціонуємо так звані засоби масової інформації, які просто стали зброєю путіна. Ми не можемо більше дозволити собі наївність. Саме тому вдалися до цих безпрецедентних кроків», - сказала Юрова.
Вона додала, що наразі ЄС працює над сьомим списком санкцій проти рф. У ньому можливі рішення в енергетичній сфері та імпорту, але разом з тим важлива увага буде приділена медіа. Юрова наголосила, що сьогоднішня зустріч з Ткаченком, була надзвичайно корисною, адже завдяки цій розмові вона зрозуміла, «хто поширює найтоксичнішу брехню і хто повинен опинитися в санкційному списку».
Щодо протистояння Європи російській пропаганді та залякуванням, єврокомісар розповіла, що було зроблено чимало кроків, особливо в цифровому просторі ЄС.
«Ми запровадили законодавство, яке збільшує відповідальність для цифрових платформ, щоб ними не можна було користуватися для поширення масової брехні, яка створюється в москві чи петербурзі чи ще десь. Крім цього ми створили систему, яку називаємо Кодекс практики з дезінформації, де ми звертаємося також до рекламної індустрії, бо вважаємо, що творці дезінформації не повинні отримувати гроші. Також ми закликаємо професійних журналістів відповідальніше ставитися до факт-чекінгу, робити правдиві репортажі, щоб у європейців був вибір і вони не вірили всьому, що читають», - додала Юрова.
Як повідомляв Укрінформ, Національна рада Латвії з електронних засобів масової інформації виключила зі списку ретрансляції в країні два десятки російських телеканалів.
2 березня Євросоюз ухвалив заборонити мовлення на своїй території російських дезінформаційних ресурсів "Russia Today" та "Супутник".