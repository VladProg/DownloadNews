Дитячий фонд ООН (ЮНІСЕФ) у поточному році допоміг налагодити безпечне водопостачання та послуги санітарії для понад 4,5 мільйона людей в Україні.

Про це йдеться в пресрелізі, який є у розпорядженні Укрінформу.
«У 2023 році ЮНІСЕФ допоміг налагодити безпечне водопостачання та послуги санітарії для понад 4,5 мільйона людей, надаючи технічну підтримку водоканалам, відновлюючи пошкоджену інфраструктуру та постачаючи необхідне обладнання та хімікати для очищення води. У 2022 році завдяки такій допомозі безпечну питну воду отримали приблизно 4,65 мільйона людей», - ідеться у повідомленні.
Зазначається, що ЮНІСЕФ із партнерами одними з перших прибули до Херсона 6 червня 2023 року після прориву греблі Каховської ГЕС. Вони надали негайну підтримку сім'ям, які були змушені покинути свої домівки. Відтоді фонд та партнери розширили масштаби своєї діяльності.

ЮНІСЕФ надав місцевими комунальним службам технічне обладнання для відновлення пошкоджених об'єктів інфраструктури. Були здійснені заходи з підтримки понад 50 водоканалів по всій країні. Зокрема, постачання обладнання та матеріалів, а також підтримка у проєктуванні та відновленні об'єктів.
Фонд також надав підтримку 1,9 млн людей, забезпечивши їх необхідними санітарними засобами WASH.






ЮНІСЕФ допомагає задовольнити нагальні потреби у сфері водопостачання та санітарії в Україні




























«Допомога включала роздачу гігієнічних наборів для осіб різних вікових груп, підгузків, засобів менструальної гігієни, контейнерів для води та таблеток для очищення води, а також передбачала доставку води у пляшках та підвіз води в автоцистернах. Крім того, спеціальні гігієнічні набори отримали колективні центри, медичні заклади та школи», - наголосили у фонді.
У 2022 році життєво важливі товари та послуги отримали 1,6 мільйона людей в Україні, які постраждали від війни та були змушені покинути свої домівки.
Як повідомляв Укрінформ, Дитячий фонд ООН (ЮНІСЕФ) планує наступного року виділити 450 млн доларів на підтримку прифронтових регіонів.