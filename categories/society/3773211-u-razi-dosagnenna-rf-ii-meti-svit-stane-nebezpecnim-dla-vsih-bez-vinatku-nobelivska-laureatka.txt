У разі досягнення Росією своєї мети, людство опиниться у світі, який буде небезпечним для всіх без винятку.

Таку думку висловила лауреатка Нобелівської премії миру, правозахисниця Олександра Матвійчук під час конференції TEDWomen, передає Укрінформ із посиланням на Матвійчук у Фейсбуці.
Як зауважила правозахисниця, Росія намагається переконати весь світ, що країна з потужним збройним потенціалом та ядерною зброєю може порушувати світовий порядок, диктувати свої правила міжнародній спільноті і навіть примусово змінювати міжнародно визнані кордони.
Матвійчук переконана, що досягнення Росією своєї мети надихатиме авторитарних лідерів у різних частинах світу зробити те саме.
«Міжнародна система миру та безпеки більше не функціонує. Демократичним урядам доведеться вкладати гроші не в освіту, охорону здоров'я, культуру або розвиток бізнесу, не в розв'язання глобальних проблем, таких як зміна клімату або соціальна нерівність, а в озброєння», – вважає вона.
На думку Нобелівської лауреатки, «ми будемо свідками збільшення кількості ядерних держав, появи роботизованих армій і нової зброї масового знищення».
«Якщо Росія досягне своєї мети, і цей сценарій здійсниться, ми опинимося в світі, який буде небезпечним для всіх без винятку», – наголосила Матвійчук.
Як повідомляв Укрінформ, Олександра Матвійчук увійшла до цьогорічного списку ста найвпливовіших людей планети за версією журналу Time.