За результатами опитування, проведеного Мережею українських освітніх хабів, за кордоном 63,4% учнів паралельно здобувають українську освіту.

Як передає Укрінформ, про це йдеться в релізі Мережі Українських Освітніх Хабів, переданому Укрінформу.
Зазначається, що під час Міжнародної освітньої конференції Подяки були оприлюднені результати опитування серед 6 783 українських батьків і опікунів, які тимчасово проживають в 11 країнах ЄС та Великій Британії. Опитування було анонімне, проведено Мережею українських освітніх хабів серед користувачів освітніх послуг, які тимчасово знаходяться за кордоном.
За його результатами, 91,4% батьків чи опікунів відповіли, що їхні діти відвідують місцеві школи за кордоном; 63,4% батьків відповіли, що їхні діти паралельно навчаються дистанційно в українських школах.
Наступного навчального року 73,8% батьків, які мають дітей шкільного віку, ще планують залишатись у країнах тимчасового перебування.
"Цікаво, що на запитання, скільки предметів наразі має дитина в місцевій школі у порівнянні з українською, 67,3% респондентів зазначили, що суттєво менше. Наприклад, в 11 класі польської школи дитина має 7 предметів, а паралельно в українській школі – 12 предметів", - зауважили в Мережі українських освітніх хабів.
Подібна ситуація і з домашніми завданнями - 48,2% батьків зазначили, що навчаючись наразі у місцевих закладах освіти, їх діти витрачають до години на домашні завдання в день, а ще 25,7% зазначили, що дитина взагалі не витрачає час на домашні завдання. У той же час 41,6% відповіли, що навчаючись в Україні, їхні діти витрачали від 2 до 5 годин на домашні завдання щоденно.
Як повідомляв Укрінформ, у Міністерстві освіти та науки роз'яснили, що після повернення з-за кордону дитину можна зарахувати в ту саму школу. При цьому школа не може відмовити у зарахуванні дітей. Потрібні предмети до зарахування школярі можуть скласти додатково та продовжити вчитися в Україні.