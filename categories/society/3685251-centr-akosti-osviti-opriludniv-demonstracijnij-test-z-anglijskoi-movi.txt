Український центр оцінювання якості освіти оприлюднив демостраційний варіант тесту з англійської мови у складі Національного мультипредметного тесту.

Про це йдеться на сайті УЦОЯО, передає Укрінформ.
"Пропонуємо потенційним учасникам тестування виконати завдання з англійської мови. Онлайновий тест із цього предмета вже доступний на сайті Львівського регіонального центру оцінювання якості освіти за посиланням", - йдеться у повідомленні.

Як під час проходження демонстраційного тесту, так і на реальному тестуванні абітурієнт зможе вибирати послідовність виконання завдань, за потреби повертатися до того чи іншого завдання, змінювати варіант відповіді, а після завершення роботи отримати результат тестування з цього предмета.
Демонстраційний варіант тесту з англійської мови можна завантажити на свій пристрій.
В УЦОЯО звернули увагу абітурєнтів на те, що в тестах з іноземних мов на реальному тестуванні не буде завдань з відкритою формою відповіді, як не буде і завдань з аудіювання.
Як повідомляв Укрінформ, Міністерство освіти і науки затвердило календарний план організації та проведення у 2023 році національного мультипредметного тесту (НМТ). Тестування проходитиме у дві сесії: основна: 5 червня – 23 червня; додаткова: 11–24 липня.
УЦОЯО вже підготував демонстраційні варіанти завдань з обох предметів обов’язкового блоку НМТ: з української мови, з математики, а також з двох предметів на вибір ー з історії України та з фізики.