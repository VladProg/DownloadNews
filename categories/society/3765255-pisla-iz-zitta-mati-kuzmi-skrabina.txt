На 77-му році життя померла мати фронтмена гурту “Скрябін” Андрія Кузьменка (Кузьми) Ольга Кузьменко.

Про це повідомляє у Фейсбуку гурт “Скрябін”, передає Укрінформ.
"Сьогодні пішла з життя мама Кузьми, Ольга Михайлівна. Ця втрата важка для нас усіх. Ольга Михайлівна була справді чудовою і душевною людиною з великим серцем", - ідеться у дописі.
За інформацією з відкритих джерел, Ольга Кузьменко народилася у квітні 1947 року у селі Сіде Львівської області. Закінчила Дрогобицький інститут музичного мистецтва. Працювала вчителькою Новояворівської музичної школи.
Після загибелі сина у ДТП вона написала три книги, присвячені йому.
Андрій Кузьменко загинув 2 лютого 2015 року у ДТП біля села Лозуватка Криворізького району Дніпропетровської області. Тодішній Президент України Петро Порошенко нагородив його орденом "За заслуги" I ступеня (посмертно).
У серпні 2020 року Президент Володимир Зеленський надав Андрію Кузьменку звання Героя України.
Фото: https://www.facebook.com/skryabinofficial