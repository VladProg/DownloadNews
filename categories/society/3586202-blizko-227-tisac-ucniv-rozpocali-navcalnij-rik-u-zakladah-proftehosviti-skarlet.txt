В Україні близько 227 тис. учнів розпочали новий навчальний рік у професійно-технічних закладах освіти.

Як передає Укрінформ, про це міністр освіти і науки Сергій Шкарлет повідомив у Телеграмі.
​За його словами, цьогоріч вступна кампанія до профтехів триватиме до 1 листопада, однак 83 тисячі 170 учнів, які вступили до закладів ПТО, вже розпочали навчання. "Сподіваємось, що кількість першокурсників збільшиться, адже час ще є", - зазначив міністр.
Загалом близько 227 тисяч учнів розпочали новий навчальний рік у професійно-технічних закладах освіти. Сьогодні функціонують 564 заклади. З них освітню діяльність у традиційному форматі здійснюють 157 профтехів, 287 – у змішаному і 120 - дистанційно.
"Тішить, що у 80% закладів заняття відбуваються в очному або змішаному режимах. Якщо раніше дистанційний формат викликав труднощі в навчанні учнів, то зараз педагоги і майстри готові ефективно викладати як теорію, так і практику онлайн. Для цього ми регулярно навчаємо їх цифровим навичкам, пояснюємо, як створювати онлайн-контент. Також готуємося до запуску онлайн-платформи "Професійна освіта онлайн", яка допоможе учням навчатися робітничим професіям швидко і безперешкодно", - зауважив очільник МОН.
Шкарлет нагадав, що у щорічному зверненні Президент Єврокомісії Урсула фон дер Ляєн запропонувала оголосити 2023 рік Європейським роком навичок, аби більше зосередитися на інвестиціях у розвиток робітничих професій та підвищення кваліфікації фахівців.
За його словами, агресія рф "значно актуалізувала попит на таких працівників. Представники робітничих спеціальностей затребувані в усіх регіонах України. І ми працюємо над підвищенням престижу професійно-технічної освіти, модернізацією мереж закладів та розвитком дуальної форми профосвіти".
Шкарлет закликав вступників "не зволікати з вибором майбутньої професії і приєднуватися до команди тих, хто будуватиме надсучасну Україну".
Як повідомляв Укрінформ, станом на 4 жовтня в Україні понад 330 тис. дітей відвідують заклади дошкільної освіти очно, 250 тис. навчаються онлайн і понад 74 тис. – змішано.