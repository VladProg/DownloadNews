Інвестиційна компанія SCM виходить із медіа бізнесу в Україні.

Як передає Укрінформ, про це йдеться в заяві засновника та акціонера SCM Ріната Ахметова, оприлюдненій на сайті компанії.
"Я прийняв вимушене рішення про вихід моєї інвестиційної компанії SCM з медійного бізнесу. Цього тижня Медіа Група Україна відмовиться на користь держави від усіх ефірних і супутникових телевізійних ліцензій наших каналів і від ліцензій наших друкованих медіа в Україні. Ми також припинимо діяльність онлайн-медіа МГУ", – заявив Ахметов.

За його словами, таке рішення зумовлене набранням чинності закону "Про запобігання загрозам національній безпеці, пов’язаним із надмірним впливом осіб, які мають значну економічну та політичну вагу в суспільному житті (олігархів)".
"Як найбільший приватний інвестор в економіку України я неодноразово казав, що не був, не є й не буду олігархом", – підкреслив він.
Бізнесмен зауважив, що "короткий шестимісячний термін, визначений законом для продажу медіаактивів, і російська воєнна агресія проти України не дають можливості компанії SCM продати медіабізнес на ринкових умовах".
Згідно з інформацією на сайті Медіа Групи Україна, до неї входять: національний ефірний телеканал "Україна"; розважальний молодіжний телеканал "НЛО TV"; тематичний телеканал "Індиго TV"; тематичні телеканали "Футбол 1/2/3", представлені також у HD-версії; загальнонаціональний інформаційний телеканал "Україна 24"; регіональний "34 телеканал"; оператор супутникового мовлення Xtra TV; ОТТ-платформа OLL.TV; міжнародні канали "Ukraine 1", "Ukriane 2", "NLO TV 2"; продакшн-компанії "Теле Про", "Допоможемо ТБ"; медіаагентство повного циклу "Медіа Партнерство Баінг"; сайт segodnya.ua; кросплатформений проєкт Vogue UA.
Як повідомляв Укрінформ, у листопаді 2021 року Президент Володимир Зеленський підписав Закон "Про запобігання загрозам національній безпеці, пов'язаним із надмірним впливом осіб, які мають значну економічну або політичну вагу в суспільному житті (олігархів)".
Документ забезпечує правові рамки для відокремлення великого бізнесу від політичної боротьби та для обмеження деструктивного впливу привілейованих (олігархічних) інтересів на економічне життя України. Також встановлює критерії для визначення олігархів та вимоги до прозорості контактів політичних діячів і посадових осіб з олігархами або їхніми представниками.
29 червня 2022 року Президент Володимир Зеленський увів у дію рішення РНБО про реєстр олігархів, порядок його формування та ведення, підписавши відповідний указ.