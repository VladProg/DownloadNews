Після затримання Голови Верховного Суду Всеволода Князєва до директора Національного антикорупційного бюро Семена Кривоноса зателефонував Президент Володимир Зеленський, щоби прояснити ситуацію.

Про це розповів директор НАБУ Семен Кривонос в інтерв’ю Укрінформу.
“Якщо говорити про мою розмову з Президентом, то вона була, після затримання Голови Верховного Суду та початку обшуків у будівлі Верховного Суду. Він мені сам подзвонив і як керівник держави поцікавився, що там відбувається у Верховному Суді. Я повідомив Президенту, що затриманий керівник судової гілки влади на одержанні хабаря. Це був весь контекст розмови”, - сказав він.
На запитання, яка була реакція Президента, Кривонос відповів, що глава держави ”дуже рівно та зважено до цього поставився”, здивування не висловив.
“Він спитав, у чому там суть. Говорю: це - отримання хабаря. Він каже: “Окей, добре”. Не було ніяких емоцій - ні негативних, ні позитивних, чи ще чогось такого. Це була дуже витримана розмова”, - зазначив директор НАБУ.
Кривонос додав, що слідчі дії у Голови ВС відбулися без санкції суду, оскільки обшуки були невідкладні.
Як повідомлялося, 15 травня НАБУ і САП заявили про викриття схеми одержання неправомірної вигоди керівництвом та суддями Верховного Суду. Правоохоронці затримали Голову ВС Князєва та вилучили 2,7 млн дол. США.
16 травня під час пленуму Верховного Суду 140 суддів підтримали висловлення недовіри Князєву. Судді також ухвалили постанову пленуму ВС про припинення його повноважень.
18 травня Вища рада правосуддя задовольнила подання САП про надання дозволу на утримання Князєва під вартою.
Того ж дня Вищий антикорупційний суд обрав йому запобіжний захід у вигляді тримання під вартою з можливістю внесення 107,3 млн грн застави.
Апеляційна палата ВАКС зменшила розмір застави до 75 млн грн.
Президент Володимир Зеленський на пресконференції 6 червня висловив думку, що затримання ексголови Верховного Суду Всеволода Князєва за одержання неправомірної вигоди - "це приклад, що ніхто нічого не ховає".