Українці створили ресурс для початківців-волонтерів, де зібрали рекомендації для тих, хто нічого не розуміє про допомогу військовим і не знає, що і якої якості треба купувати на фронт.

Про це у Фейсбуці повідомив волонтер, один із засновників центру туризму та пригод ХерсON Олексій Білецький, передає Укрінформ.
«Виникла ідея створити ресурс, на якому буде зібрано мінімум необхідної інформації для початківців-волонтерів... І наш досвід, і досвід знайомих експертів дав нам можливість зробити те, що між собою ми називаємо «Методичка волонтера», - йдеться у повідомленні.
Створений ресурс - це база знань для тих, хто зовсім нічого не розуміє про допомогу військовим. Волонтери описали 150 різних речей. Це майже 200 сторінок у форматі Word.
Як зазначається, вийшло 9 розділів та 150 статей, які допоможуть тим, хто не повною мірою розуміє, що і якої якості треба купувати на фронт. У статтях відразу є не тільки пояснення «що воно таке», а й орієнтовні ціни, адреси, де це можна придбати, та нормальні аналоги, якщо в наявності чогось не буде.
Як підкреслюється, це не рекламний або комерційний проєкт, це збірка експертних рекомендацій, яка повинна спростити життя волонтерам-початківцям або членам родин військових. А головне, цей сайт зекономить їм гроші і час, переконані ті, хто його створив.
Як повідомляв Укрінформ, херсонські волонтери організувалися, щоб відкачувати воду з підвалів будинків, одна бригада вже розпочала роботу в обласному центрі.