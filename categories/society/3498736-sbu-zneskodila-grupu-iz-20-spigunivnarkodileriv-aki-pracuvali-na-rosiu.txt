Служба безпеки України знешкодила у Києві та Чернігові злочинну групу, яка передавала росіянам розвідувальні дані та щомісяця переправляла в росію понад 3 млн грн від збуту оптових партій амфетаміну.

Як передає Укрінформ, про це СБУ повідомляє у Телеграмі.
Кошти фігуранти виводили через російську біржу криптовалют, а їхніми кінцевими отримувачами були особи, підконтрольні представникам спецслужб рф.
Крім того, у складі групи діяла розгалужена мережа наркодилерів, яких ворог використовував для збору даних про дислокацію та переміщення українських військ.
Загалом до групи входили більш як 20 осіб. Свій "товар" вони реалізовували на території Київської, Чернігівської та Сумської областей. Для пошуку клієнтів створили декілька спеціалізованих телеграм-каналів.

Двох організаторів затримано. Вирішується питання щодо повідомлення їм про підозру та обрання запобіжного заходу.
Як повідомляв Укрінформ, СБУ у Києві припинила діяльність проросійського інтернет-агітатора, який поширював фейкові антиукраїнські відеоматеріали і дописи та закликав до зміни територіальних меж України.