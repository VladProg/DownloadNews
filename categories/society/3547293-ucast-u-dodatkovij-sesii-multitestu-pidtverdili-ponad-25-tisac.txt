Участь у додатковій сесії національного мультипредметного тесту підтвердили понад 25 тисяч осіб.

Про це у Телеграмі повідомив міністр освіти і науки Сергій Шкарлет, передає Укрінформ.

"Із 25 тис. 333 потенційних учасників додаткової сесії НМТ бажання складати тест у тимчасових екзаменаційних центрах в Україні підтвердили 21 тис. 710 осіб, а за кордоном – 3623", - йдеться у повідомленні.
Шкарлет нагадав, що основна сесія НМТ тривала з 22 липня до 4 серпня, результати отримали 187 тис. 345 учасників. Оцінювання відбувалося в понад 250 населених пунктах України і в більш ніж 40 містах Європи. Під час основної сесії понад 19 тис. українців склали тест за кордоном. Вступники продемонстрували високий рівень знань.
"200 балів з одного предмета отримали 7462 учасники, з двох предметів – 1855 учасників, з трьох предметів – 510 учасників. З математики 200 балів набрали 5965 учасників, з української мови – 2852 учасники, з історії України – 3885 учасників", - зазначив міністр.



Як повідомлялося, 10 серпня завершується другий етап підтвердження участі у додатковій сесії НМТ.