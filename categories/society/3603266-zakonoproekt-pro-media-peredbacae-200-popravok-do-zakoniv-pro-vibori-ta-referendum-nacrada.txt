Законопроєкт "Про медіа", який нині готується до другого читання у Верховній Раді, передбачає внесення змін до низки інших законодавчих актів, зокрема до Виборчого кодексу і Закону "Про всеукраїнський референдум".

Як передає Укрінформ з посиланням на пресслужбу Національної ради з питань телебачення і радіомовлення, до цієї частини законопроєкту подали близько 200 поправок.
"Зміни до виборчого законодавства і законодавства про референдум необхідні для системності та уніфікації медіареформи, зокрема в частині повноважень регулятора. Йдеться про створення компетентного регуляторного органу для всіх типів медіа, а тому є потреба у законодавчих змінах на системному рівні", – йдеться у повідомленні за результатами круглого столу "Закон "Про медіа" та зміни до Виборчого кодексу: виклики та можливості", який відбувся 27 жовтня.
Голова Нацради Ольга Герасим'юк зазначила, що законодавчі вимоги в частині агітації, висвітлення у медіа виборчих процесів мають сприяти "подоланню надмірного впливу приватних інтересів для появи балансу під час висвітлення виборів і сприяти чесній політичній конкуренції". За її словами, потрібно чітко обмежити поширення закликів до насильства, ненависті та ксенофобії особливо у час передвиборних перегонів.
Також під час заходу голова Комітету Верховної Ради з питань гуманітарної та інформаційної політики Микита Потураєв підкреслив, що наразі нагального вирішення потребує питання забезпечення рівноправного, конкурентного, прозорого політичного процесу, що ґрунтується на роботі медіа, особливо під час виборів.
Зазначається, що над поправками працювала інклюзивна група, включно з юристами, народними депутатами, співробітниками медіарегулятора із залученням міжнародних партнерів і представників медіабізнесу. Координатором роботи виступив член Нацради Олександр Бурмагін.
Як повідомлялося, Верховна Рада планує ухвалити законопроєкт "Про медіа" в другому читанні до кінця 2022 року. Наразі документ перебуває на розгляді Європейської комісії.
За даними заступниці Голови Верховної Ради Олени Кондратюк, загалом до другого читання законопроєкту народні депутати подали понад 2300 правок. Кондратюк зауважила, що проєкт закону "Про медіа" "доволі дискусійний".
Верховна Рада ухвалила в першому читанні законопроєкт про медіа № 2693-д 30 серпня.