Головнокомандувач Збройних сил України Валерій Залужний наголошує, що українська піхота є прикладом стійкості, відваги, братерства та незламності духу.

Як передає Укрінформ, про це Залужний написав у Телеграмі з нагоди Дня піхоти ЗСУ.
За словами Залужного, піхота – це основа війська. Стрілецькі, механізовані, мотопіхотні, гірсько-штурмові підрозділи щоденно, у важких боях, гідно дають відсіч російським загарбникам.
"Дорогі бойові побратими та посестри! Ви - приклад стійкості, відваги, братерства та незламності духу. Ви зустрічаєте противника в окопах та на спостережних пунктах. Ви вгризаєтеся в землю на передніх рубежах. Ви зупиняєте наступи ворожої техніки. Ви не маєте страху, бо дивитеся в очі ворогу. Під дощем і снігом, артобстрілами та авіаударами - ви бороните Україну", - заявив Залужний і подякував кожному піхотинцю.
Як повідомлялось, 6 травня українські піхотинці відзначають професійне свято – День піхоти Збройних сил України, яке було встановлене у 2019 році тодішнім Президентом Петром Порошенком.
Фото: zsu.gov.ua