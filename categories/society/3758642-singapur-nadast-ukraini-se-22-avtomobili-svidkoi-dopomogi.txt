Міністерство закордонних справ Республіки Сінгапур оголосило про надання урядом країни нового пакету гуманітарної допомоги Україні, який складається з 22 автомобілів швидкої допомоги.

Про це повідомляє зовнішньополітичне відомство Сінгапуру, передає Укрінформ.
«У відповідь на запит України уряд Сінгапуру виділить пакет гуманітарної допомоги, до якого входять 22 автомобілі швидкої допомоги. Пакет допомоги був сформований урядом Сінгапуру на підтримку міжнародних зусиль, враховуючи гуманітарну кризу та потреби України», - повідомили в МЗС Сінгапуру.
Посол України в Республіці Сінгапур Катерина Зеленко подякувала за новий пакет гуманітарної допомоги для України і зазначила, що автомобілі швидкої допомоги допоможуть врятувати життя українців, які мужньо протистоять неспровокованій та невиправданій російській агресії.
Як повідомлялося, Міністерство внутрішніх справ і Міністерство оборони Сінгапуру у липня сформувало пакет допомоги Україні, який включав карети швидкої допомоги, пожежні машини, міношукачі, рятувальне та медичне обладнання.