Міжнародний захист у цьому році було надано 16 громадянам РФ, які наразі перебувають в Україні.

Про це в інтерв’ю «Цензор.нет» поінформувала голова Державної міграційної служби України Наталія Науменко, передає Укрінформ.
«Торік чотирьом білорусам було надано міжнародний захист, а відмовлено – п’ятьом. І цього року п’ять отримали захист в Україні, двом відмовлено. Шести росіянам минулого року надано захист, двадцяти семи - відмовлено. Цього року шістнадцяти надано захист, тридцяти трьом – відмовлено», - зазначила вона.
Відповідаючи на питання, чому міграційна служба відмовляє у наданні цього захисту, голова ДМСУ заявила, що є різні історії, і всі вони - індивідуальні.
«По-перше, суспільство взагалі досить таки жорстко ставиться до країни-агресора. Ми зобов’язані ретельно їх перевіряти, бо це – безпека нашої країни, безпека наших громадян. Причому перевірка здійснюється не тільки міграційною службою, а й правоохоронними органами», - поінформувала Науменко.
За її словами, є і другий бік медалі - ті, хто перебував у країні нелегально до початку повномасштабного вторгнення, тепер намагаються врегулювати свій правовий статус шляхом подання заяви на отримання міжнародного захисту.
«Не обов’язково вони на це мають право, просто намагаються використати хоч якусь можливість легалізуватися на території України. Це приблизно так: я не можу отримати посвідку на тимчасове проживання у зв’язку з працевлаштуванням, бо процедури стали жорсткішими, то я буду просити захисту. Я не можу отримати посвідку у зв’язку з навчанням, тому проситиму захисту», - розповіла вона.
Очільниця міграційної служби сказала, що це не означає, що ці люди не мають права на отримання такого статусу - в кожному випадку треба з’ясовувати окремо.
Як повідомлялося, 17 червня 2022 року Президент Володимир Зеленський заявив, що Україна запровадить візовий режим для громадян РФ. Того ж дня Кабінет міністрів припинив дію угоди з РФ про безвізовий режим. Із 1 липня 2022 року рішення уряду України про припинення безвізових поїздок для росіян почало діяти.