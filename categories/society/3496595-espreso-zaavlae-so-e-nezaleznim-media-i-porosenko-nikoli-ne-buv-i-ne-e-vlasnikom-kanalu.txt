Телеканал "Еспресо" заявляє, що є окремим незалежним медіа, і експрезидент України Петро Порошенко ніколи не був і не є власником каналу.

Про це йдеться в переданій Укрінформу позиції “Еспресо” у відповідь на заяву радника глави Офісу Президента Михайла Подоляка про причини відключення з цифрового ефіру трьох каналів з так званого пулу Порошенка ("5 канал", "Прямий" та "Еспресо").
Зокрема, Подоляк заявив, що "5 канал", "Прямий" та "Еспресо", які відносять до пулу Порошенка, вимкнули з цифрового ефіру через "нарцисизм" п’ятого Президента України.
“Канал «Еспресо» хоче нагадати, що є окремим незалежним медіа. Порошенко ніколи не був і не є власником каналу «Еспресо» чи особою, пов’язаною з нашим каналом в будь-який спосіб. Структура власності телеканалу «Еспресо» є прозорою, а редакційна політика позбавлена будь-яких впливів”, - наголошується в заяві.
У документі йдеться, що “представники Апарату РНБО на парламентському комітеті 13 травня з цього питання офіційно повідомили, що у рішенні РНБО про єдину інформаційну політику немає нічого про вимкнення каналів. Ми неодноразово підкреслювали, що з 26 лютого транслювали «Єдині новини» в обсязі не менше половини свого ефірного часу і продовжуємо це робити зараз. Під час власних прямих ефірів ми долучаємо до розмови як представників влади, так і опозиційних політиків, в тому числі п’ятого Президента, а також готуємо інтерв’ю з послами європейських країн та іншими поважними особами, що можуть допомагати Україні. При цьому ми розуміємо обставини воєнного стану і не допускаємо ситуацій, що можуть зашкодити національним інтересам”.
В “Еспресо” вважають, що “заява радника глави Офісу Президента Подоляка - це підтвердження того, що відключення «Еспресо» з Т2 має політичний характер та є переслідуванням свободи слова в Україні, а жодні законні підстави для цього відсутні”.
Водночас, йдеться в заяві, “ми переконані, що в Україні не має мати місце цензура і загроза діяльності незалежного проукраїнського медіа, особливо в період війни. Ми платимо надто велику ціну, захищаючи свою незалежність та демократичні цінності. Незаконне обмеження мовлення українського телеканалу, мотивоване виключно політичною доцільністю, не відповідає ознакам демократичного суспільства та несе пряму загрозу євроінтеграційним прагненням України”.
“Еспресо” вимагає, що “відповідна заява радника Офісу Президента та дії осіб, які "порекомендували" Концерну РРТ в незаконний спосіб відключити Еспресо з Т2” мають стати предметом розгляду правоохоронних органів і РНБО.
Як повідомлялося, телеканали "Прямий", "5 канал", "Еспресо" заявили, що 4 квітня Концерн радіомовлення, радіозв’язку і телебачення (РРТ) вимкнув їхнє мовлення в цифровій мережі Т2. У відкритому листі журналісти "Прямого" і "П’ятого" заявили, що відключення є незаконним, оскільки не існує жодного документа, який би давав підстави концерну РРТ відключати телеканали. Вони звернулися до Президента Володимира Зеленського і закликали його дати оцінку діям концерну.
Телеканал "Еспресо" також заявив, що Концерн РРТ без жодних законних підстав вимкнув цифрове мовлення і не надав жодного пояснення. На "Еспресо" констатували, що ні Нацрада, ні Міністерство оборони, яке відповідно до закону регулює режим воєнного стану, ні РНБО або будь-які інші уповноважені державні органи не приймали жодних рішень щодо відключення телеканалу.
Національна рада з питань телебачення і радіомовлення повідомила в коментарі Укрінформу, що не ухвалювала рішення про вимкнення телеканалів «Прямий», «5 канал» та «Еспресо». У концерні РРТ Укрінформу порадили звертатися за інформацією з цього приводу до Нацради та РНБО, на свій запит з цього приводу до РНБО агентство поки що не отримало коментаря.