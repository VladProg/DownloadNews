Оптимальний термін для отримання бустерної дози вакцини від коронавірусу - від 6 до 9 місяців після основного курсу вакцинації. Та якщо пройшло більше 9 місяців, повторювати курс не потрібно.

Про це у телемарафоні розповів Головний державний санітарний лікар Ігор Кузін, передає Укрінформ.
"Якщо від отримання базового курсу щеплення пройшло більше 6 місяців, треба отримати бустерну дозу. Оптимальний термін - від 6 до 9 місяців. Цей термін рекомендований, він якраз сприяє тому, що імунітет буде найбільш комплексним та повним. Якщо ви пропустили цей термін, тобто більше 9 місяців - нічого страшного. Курс проходити заново не потрібно", - сказав він.
Кузін підкреслив - такий алгоритм діє як для дорослих, так і для дітей. Він додав, що деяка категорія громадян може отримати і другий бустер.
"Зараз ми офіційно прийняли можливість введення другої бустерної дози. Поки що вона рекомендована людям від 60 років, а також людям з імуно-супресивними станами, які підвищують ризик важкого перебігу коронавірусу. Для бустерного щеплення наразі - сприятливий сезон", - розповів Кузін.
Знайти найближчий пункт масової вакцинації можна за номером НСЗУ 16-77. Кузін додав, що препаратів достатньо.
"Вакцин в Україні достатньо. Прищеплюємо препаратами Pfizer та Coronavak. Також цього тижня ми очікуємо розвезення однодозної вакцини Jonson", - повідомив головний санлікар.
Як повідомлялося раніше, за останній тиждень захворюваність на коронавірус в України зросла на 40%.