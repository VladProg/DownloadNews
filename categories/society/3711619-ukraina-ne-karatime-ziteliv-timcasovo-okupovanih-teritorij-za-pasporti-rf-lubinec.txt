Україна не буде карати громадян, які не змогли виїхати з тимчасово окупованих територій та отримали російські паспорти задля виживання.

Про це в ефірі загальнонаціонального телемарафону "Єдині новини" сказав Уповноважений ВР з прав людини Дмитро Лубінець, передає Укрінформ.
"Якщо ви за різних підстав не можете виїхати, а для того, щоб вижити, вас змушують отримати російський паспорт - беріть і виживайте. Головне - ми як держава не визнаємо цей паспорт, ми в жодному разі не будемо карати за саме наявність російського паспорта у громадянина України. Ми робили окремий аналіз судових вироків, які виносяться щодо колабораційної діяльності. Там немає жодної людини, яку покарали б просто за наявність російського паспорта. За участь в органах влади, за складання списків українських активістів, українських дітей для депортації - за це ми будемо карати", - сказав Лубінець.
Як повідомляв Укрінформ, Лубінець підтвердив факти примусового переселення українців, в тому числі дітей, з Херсонської та Запорізької областей у тимчасово окупований Крим.
За словами омбудсмана, росіяни роблять це для того, щоб створити "живий щит" навколо своїх військових об'єктів.