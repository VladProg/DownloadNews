Український ветеран сьогодні – молода людина, тому система ветеранської підтримки, яка орієнтується на людей похилого віку, потребує докорінних змін.

Про це в інтерв’ю Укрінформу розповіла директор проєктів громадської організації “Простір можливостей” Оксана Коляда.
«У нас кардинально змінився портрет ветерана. До 2014-го року це були дуже старі люди віком за 90 років. І вся система ветеранської підтримки в Україні, ще пострадянська, була побудована під таких людей», - сказала Коляда.
Вона зазначила, що сьогодні український ветеран – це молода людина віком у середньому 25+, у багатьох із яких попереду все повноцінне життя. І від того, що саме держава запропонує їм після повернення з війни, наскільки ефективною буде їхня реінтеграція у цивільне життя, залежатиме, чи вирішать вони залишитися в Україні, чи поїдуть за кордон.
На переконання Коляди, Україні потрібно відходити від патерналістського підходу до соціальної підтримки людей, які воювали, до проактивної політики.
«Якщо ми дамо цим людям можливість та інструменти фінансової незалежності, всі оплатять комірне, проїзд, лікування, автомобіль, квартиру тощо», - наголосила вона.
До того ж переформатування чинного забезпечення потреб ветеранів – в освіті, охороні здоров’я, житлі, працевлаштуванні, у чітку систему проактивної якісної підтримки стало б стимулом для служби у ЗСУ.
«По великому рахунку, ветеранська політика – це не про соціалку, а про національну безпеку. Те, як держава опікується тими, хто воює, їхніми родинами, тими, хто повертається, прямо впливає на те, чи підуть інші служити в ЗСУ», - підкреслила експерт.
Як повідомлялося, Комітет Верховної Ради з питань соціальної політики та захисту прав ветеранів рекомендуватиме парламенту включити до порядку денного законопроєкт щодо спрощення процедури присвоєння статусу ветерана.