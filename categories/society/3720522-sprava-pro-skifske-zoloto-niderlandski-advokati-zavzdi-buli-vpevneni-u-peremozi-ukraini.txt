Нідерландські адвокати, які представляють інтереси України у справі про “скіфське золото”, наголосили, що завжди вірили у перемогу України у Верховному суді Нідерландів.

Про це в ексклюзивному коментарі кореспонденту Укрінформу в Гаазі сказав один з нідерландських адвокатів, які представляють інтереси України у справі про “скіфське золото”, Маартен Сандерс.
“Верховний суд підтвердив, що наказ 292 держави України встановлює справедливий баланс між інтересами держави в захисті своєї культурної спадщини та обмеженням прав музеїв.
Боротьба тривала майже 9 років, але ми завжди були впевнені, що переможемо. Тому дуже приємно отримати це останнє рішення”, - сказав він.
Нідерландський адвокат також зазначив, що це дуже гарні новини для України в такі важкі часи.
“Особливо в ці важкі для України часи це дуже хороша новина. Ми завжди говорили, що Україні в чомусь таки пощастило, що ця частина кримських скарбів на момент окупації опинилася в Амстердамі. Це було одне з небагатьох активів, яке не вдалося захопити військовою силою. Можна сказати, що це тепер підтримав наш Верховний суд”, - наголосив Сандерс.
Як повідомляв Укрінформ, Верховний суд Нідерландів оголосив остаточне рішення у справі про приналежність “скіфського золота”.
Суд повністю відмовив у касаційній скарзі кримських музеїв і залишив у силі рішення апеляції, яким було задоволено позовні вимоги України.
Після багатьох років судових баталій Верховний суд Нідерландів зобов’язав музей Алларда Пірсона передати Національному музею історії України музейні експонати з виставки “Крим – золотий острів у Чорному морі”.
Варто зазначити, що над поверненням експонатів додому з 2014 року працювали команди Мін'юсту, Мінкульту, МЗС, адвокатів нідерландської фірми Bergh Stoop & Sanders та українського адвокатського об’єднання “Сергій Козьяков та Партнери”.
26 січня 2022 року так звані російські кримські музеї в тимчасово окупованому Криму подали касаційну скаргу на рішення Апеляційного суду Амстердама щодо повернення колекції “скіфського золота” Україні.
“Скіфське золото” мають повернути Україні. Таке рішення ухвалив Апеляційний суд Амстердама 26 жовтня 2021 року.
Юридична війна за експонати почалася після того, як ще до окупації півострова Росією, 2013 року, цінну колекцію було вивезено з Криму на виставку в Нідерланди. Виставка «Крим: золото і таємниці Чорного моря» складалася з колекцій п’яти музеїв, один з яких розташований у Києві, а чотири – у Криму (Сімферополь, Керч, Бахчисарай і Херсонес). Виставка проходила у музеї Алларда Пірсона в Амстердамі.
Поки триває судова тяганина, колекція, орієнтовна вартість якої 10 млн євро, зберігалася у музеї Алларда Пірсона.