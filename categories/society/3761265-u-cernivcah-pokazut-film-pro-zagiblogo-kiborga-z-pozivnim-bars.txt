У Чернівцях вперше покажуть документальний фільм "Барс. Незакінчена справа" про загиблого на фронті військового Валерія Красняна.

Про це у Фейсбуці повідомляє Буковинська кінокомісія, передає Укрінформ.
"У Чернівцях відбудеться прем’єрний показ документального фільму режисерки Марії Яремчук під назвою "Барс. Незакінчена справа". Запрошуємо на цю подію 23 вересня о 17:00 у Культурно-мистецькому центр імені Івана Миколайчука",- йдеться у повідомленні.
Там зазначають, що героєм стрічки є Валерій Краснян - взірець українця і гідний приклад для наслідування наступним поколінням. Легендарний буковинець, "кіборг", воїн-доброволець, громадський діяч, удостоєний найвищої народної відзнаки в Україні – ордену "Народний герой".
"Це фільм про справжнє і про справжнього. Він жив поруч із нами, а коли в країну прийшло лихо, не роздумуючи і не вагаючись взяв у руки зброю і пішов доводити свою любов до України на фронт", - додали організатори показу.
Валерій Краснян із позивним "Барс" загинув на Харківщині 24 листопада 2022 року під час виконання бойового завдання. Чернівецький "кіборг", який з 2014 року брав участь у боях за місто Щастя, Веселу Гору, Металіст, Савур-Могилу та вивозив поранених з-під Іловайська, підірвався на міні.
Тизер фільму "Барс. Незакінчена справа" можна переглянути за посиланням.
Кадр з фільму