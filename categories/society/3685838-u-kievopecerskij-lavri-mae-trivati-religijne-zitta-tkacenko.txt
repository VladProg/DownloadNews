У Києво-Печерській лаврі має продовжуватися духовне чернече життя та богослужіння, а у який спосіб це відбуватиметься, стане зрозуміло найближчим часом.

Про це міністр культури та інформаційної політики Олександр Ткаченко сказав в інтерв’ю РБК-Україна, передає Укрінформ.
«Ми поки що розглядаємо питання, що у Лаврі має продовжуватися служіння та релігійне життя. Такі періодичні служби надихають вірян», - сказав Ткаченко.
За його словами, питання довгострокової оренди приміщень Лаври Православною церквою України (ПЦУ) наразі не розглядається. Але з депутатами обговорюються можливі зміни до закону, щоб у Мінкульту була змога передавати релігійним організаціям у безкоштовне користування державне майно.
"Далеко не завжди релігійні організації можуть її (оренду, - ред.) потягнути з фінансової точки зору. Але, крім Нижньої лаври, у нас закінчилися угоди користування майном і в Чернігові, і в одному з храмів в Почаєві. Ми зараз над цим якраз працюємо стосовно припинення дії таких угод і підписання відповідних актів прийому-передачі", - додав Ткаченко.
Щодо лаври у Києві, то зараз, як пояснив міністр, міжвідомча комісія досліджує збереження майна, у тому числі понад 800 музейних експонатів.
"Важливий акцент - це державне майно. І держава має точно розуміти, що воно збережено, що воно перебуває у належному стані, в тому числі й музейний фонд, і до нього є доступ громадськості", - сказав міністр.
Як повідомлялося, ченців УПЦ Московського патріархату зобов'язали залишити Києво-Печерську лавру до 29 березня, оскільки оренду продовжувати не планують.