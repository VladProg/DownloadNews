Україна подала понад 130 заявок на реалізацію проєктів із захисту довкілля у межах європейської програми LIFE.

Про це заявив міністр захисту довкілля та природних ресурсів України Руслан Стрілець під час міжнародної конференції "United for justice. United for nature", повідомляє кореспондент Укрінформу.
"У перший рік було подано понад 130 заявок (для участі у програмі LIFE - ред.), але на жаль жодна не дійшла до перемоги", - сказав Стрілець.
Він зазначив, що деякі з них будуть допрацьовані й подані знову. За словами міністра, водночас у межах програми вже буде реалізовано один проєкт за участю України та Чехії.
"Є вже один проєкт Life, який є переможцем і отримає певне фінансування, й там Україна є учасником консорціуму", - наголосив очільник Міндовкілля.
Як повідомляв Укрінформ, Україна у червні 2022 року підписала з Європейським Союзом угоду про приєднання до міжнародної екологічної програми LIFE, яка дозволяє залучити фінансування на природоохоронні проєкти та проєкти із захисту довкілля.