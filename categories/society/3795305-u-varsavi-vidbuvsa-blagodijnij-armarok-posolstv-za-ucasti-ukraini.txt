У Варшаві в неділю під патронатом дружини президента Польщі Агати Корнгаузер-Дуди відбувся щорічний благодійний ярмарок за участю понад 50-ти посольств, зокрема посольства України.

На українському національному стенді та стенді фундації Uniters були представлені різноманітні українські продукти, сувеніри, вироби ручної роботи, українська кухня, передає кореспондент Укрінформу.
Як зазначив у коментарі агентству посол України в Польщі Василь Зварич, одна з цьогорічних цілей ярмарку – збір коштів для українських дітей, які зараз перебувають у Польщі. За його словами, в цій акції взяла участь також українська фундація Uniters, яка допомагає українським дітям. Тому за результатами всього ярмарку частина коштів піде на допомогу цій фундації.






У Варшаві відбувся благодійний ярмарок посольств за участі України / Фото: Юрій Банахевич, Укрінформ








































“Крім того, ми використовуємо цей ярмарок для популяризації української культури, історії, національної спадщини”,- наголосив Зварич підкреслюючи важливість цього заходу, адже на ньому представлений весь світ.
Голова фундації Uniters Галина Анрушков повідомила, що на стенді фундації на ярмарку усі бажаючі могли придбати ляльки-мотанки, біжутерію, українську символіку, книги для дітей, українські солодощі тощо.
“Ми збираємо гроші на подарунки. Наближається наша акція “Свята без тата”, і цього року в її межах організовуємо акцію “Свята на лінію вогню”. Ми даруватимемо подарунки дітям, які перебувають на лінії фронту, адже в нас ще багато дітей, які живуть у підвалах, у темряві, без води і світла. Військові до цих дітей довозитимуть подарунки”,- наголосила Анрушков.

Дружина президента Польщі Агата Корнгаузер-Дуда відвідала український національний стенд та стенд фундації Uniters. Під час розмови з українськими волонтерами вона підкреслила, що допомога Україні й українським дітям є важливим аспектом її діяльності. Зокрема, вона звернула увагу, що разом з першою леді України Оленою Зеленською вони патронують підготовку українських медиків в Польщі.
На ярмарку виступив український гурт “Мальви”, до якого входять виконавці з різних куточків України.