Евакуйованих сиріт та дітей без батьківського піклування після повернення в Україну слід влаштовувати у сім’ї, а не до спеціалізованих закладів.

Про це йшлося під час засідання Координаційного штабу з питань захисту прав дитини в умовах воєнного стану, передає Укрінформ із посиланням на Міністерство з питань реінтеграції тимчасово окупованих територій.
Засідання пройшло під головуванням віцепрем’єр – міністра з питань реінтеграції тимчасово окупованих територій Ірини Верещук.
«Учасники засідання акцентували на тому, що при поверненні дітей слід влаштовувати в сім’ї, а не до інституцій, особливо якщо вони не обладнані бомбосховищами», - ідеться в повідомленні.
Також підкреслювалося, що всі дії місцевих адміністрацій з повернення дітей мають вчинятися винятково в межах законодавства та координуватися Національною соціальною сервісною службою України.
Серед іншого, на засіданні штабу обговорювалося впровадження Єдиної інформаційно-аналітичної системи «Діти» та діяльність міжнародних благодійних організацій, які опікуються допомогою дітям.
Як повідомляв Укрінформ, за даними станом на квітень, РФ незаконно утримує на підконтрольній їй території понад 4,3 тисячі дітей-сиріт з України.
Фото: Людмила Денісова, Телеграм