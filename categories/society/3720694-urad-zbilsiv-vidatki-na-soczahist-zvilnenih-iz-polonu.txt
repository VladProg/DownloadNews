Кабінет Міністрів збільшив обсяг видатків на соціальний захист звільнених із полону українців.

Про це повідомляє Укрінформ із посиланням на Міністерство з питань реінтеграції тимчасово окупованих територій.
«За рахунок перерозподілу видатків держбюджету залучено додаткові кошти в обсязі понад 21 млн гривень на соціальний захист осіб, позбавлених особистої свободи внаслідок збройної агресії рф проти України», - йдеться у повідомленні.
Головним розпорядником коштів відповідної програми є Мінреінтеграції.
Зазначається, що гроші будуть спрямовані на виплати щорічної державної допомоги особам, стосовно яких встановлено факт позбавлення особистої свободи внаслідок збройної агресії проти України, або членам їхніх сімей під час перебування таких осіб в місцях несвободи.
Також за рахунок цих грошей буде забезпечено військових і цивільних полонених пакунками з речами першої потреби, які вони отримують одразу після звільнення.
Як повідомлялося, у травні Мінреінтеграції перерахувало понад 20 мільйонів гривень звільненим з полону громадянам.
Позбавлені свободи внаслідок агресії рф особи можуть отримувати 100 тис. грн щорічно під час перебування у полоні та 100 тис. грн одноразово після звільнення. Крім того, у разі смерті такої особи передбачена одноразова домопога її сім’ї від держави у сумі 100 тис. грн.