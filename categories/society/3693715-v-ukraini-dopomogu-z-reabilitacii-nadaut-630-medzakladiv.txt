В Україні реабілітаційну допомогу в умовах стаціонару можна отримати у 244 медичних закладах, в амбулаторних умовах - у 386 медзакладах.

Про це в ефірі загальнонаціонального телемарафону "Єдині ноивни" повідомив голова департаменту МОЗ з високотехнологічної меддопомоги та інновацій Василь Стрілка, передає кореспондент Укрінформу.
"Держава гарантує оплату послуг з реабілітації у межах Програми медичних гарантій. На сьогоднішній день ми маємо 244 заклади охорони здоров'я, які уклали договір з НСЗУ на надання реабілітаційних послуг у стаціонарних умовах. У кожному з цих закладів людина може отримати безкоштовну реабілітаційну допомогу. Також є 386 закладів на надання реабілітаційної допомоги в амбулаторних умовах", - сказав Стрілка.
За його словами, зараз система охорони здоров'я спроможна надавати реабілітаційні послуги у стаціонарних умовах 8 тисячам пацієнтів одночасно.
Ключовим при наданні реабілітаційних послуг, як зауважив Стрілка, є те, що людина має отримувати не менше трьох годин реабілітації на день. Тариф на надання послуг з реабілітації становить 33 тисячі грн в стаціонарних умовах при двох та більше напрямках реабілітації. За одним напрямком реабілітації - 19 700 грн. В цю суму входить не менше 14 днів реабілітаційної допомоги. Держава гарантує два реабілітаційні цикли на рік. Якщо людина потребує більш тривалої реабілітації за двома і більше напрямках, то тривалість реабілітаційної допомоги становить не менше 21 дня, двічі на рік.
Стрілка додав, що зараз МОЗ розглядає можливість зняти обмеження щодо двох реабілітаційних циклів на рік, оскільки є багато пацієнтів, яким потрібна більш довготривала реабілітація.
Як повідомляв Укрінформ, донори з усього світу за 11 місяців пожертвували на підтримку медичної сфери України понад ₴1,3 мільярда через платформу United24.