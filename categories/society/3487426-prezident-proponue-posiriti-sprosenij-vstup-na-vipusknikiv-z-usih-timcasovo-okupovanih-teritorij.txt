Президент Володимир Зеленський вважає, що вступники з усіх тимчасово окупованих росією територій, повинні мати змогу вступати до українських вишів за спрощеною схемою.

Таку думку він висловив під час онлайн-зустрічі зі студентами та ректорами українських ЗВО, повідомляє Укрінформ із посиланням на пресслужбу глави Української держави.
Так, Зеленський нагадав, що у 2020 році був запроваджений спрощений механізм вступу до українських вишів для випускників із тимчасово окупованих територій Донецької, Луганської областей та Автономної Республіки Крим. На його переконання, такі ж можливості мають бути в абітурієнтів із тимчасово окупованих територій Херсонської та Запорізької областей.
"Потрібно відпрацювати питання переліку тимчасово окупованих територій. Я дам доручення підготувати необхідні рішення", – наголосив Президент.
Окрім того, реагуючи на звернення студентів, Глава держави поставив завдання міністру освіти та науки України Сергію Шкарлету, який був присутній на зустрічі, розробити механізм розв'язання питання з оплатою за контрактами для студентів із територій, які опинилися під окупацією.
"На сьогодні Херсонщину ми визнаємо тимчасово окупованою територією. Тому мені незрозуміло, чому студент із Херсонщини має платити гроші", – зауважив Зеленський.
Глава держави запропонував розробити таке рішення, яке допоможе зняти таку проблему для студентів із тимчасово окупованих районів Херсонської, Запорізької, Харківської областей і Донбасу.
Президент також зазначив, що йому подобається девіз "Освіта попри війну" та закликав українських студентів продовжувати навчатися, незважаючи на бойові дії. Він наголосив, що Україні потрібні розумні, освічені, фахові люди.
"Студентство має продовжувати здобувати знання. Я бажаю вам взяти всі знання, які тільки можна. Це також дуже важлива робота на благо нашої держави. Нам потрібні глибокі люди, які розбираються у своїх фахових речах. Люди, які можуть справді відродити Україну, виробництва, технології", – глава Української держави.
Зустріч Президента зі студентами та ректорами відбулась у режимі відеоконференції. До неї долучилися представники вищих навчальних закладів із Дніпра, Івано-Франківська, Кривого Рогу, Львова, Одеси, Харкова, Чернігова та Києва. Студенти мали можливість поставити Главі держави свої запитання.
Фото: president.gov.ua