З 1 жовтня в Україні зростуть мінімальні заробітна плата та пенсія.

Про це ПФУ повідомив на своїй сторінці у Фейсбуці, передає Укрінформ.
Зокрема, повідомляється про перерахунки пенсійних виплат у зв’язку зі зміною розміру мінімальної заробітної плати з 6 500 грн до 6 700 грн.
Так, з 1 жовтня мінімальний розмір пенсії за віком у пенсіонерів, які досягли віку 65 років і більше та які мають страховий стаж не менше 35 років для чоловіків, не менше 30 років для жінок, становитиме 2 680 грн.
Крім того, з 1 жовтня отримувачам пенсії, яким виповнилося 70 років, встановлюється щомісячна компенсаційна виплата в розмірі до 300 грн (у межах 10 340,35 грн) до досягнення ними віку 75 років.


У ПФУ підкреслюють, що ця щомісячна компенсаційна виплата встановлюється незалежно від виду пенсії, закону, згідно з яким призначена пенсія, від тривалості страхового стажу та від факту роботи.
Також із 1 жовтня для пенсіонерів, яким виповнилося 70 років, встановлюється мінімальна пенсія на рівні 3 тис. грн за наявності повного страхового стажу або пропорційно набутому страховому стажу. Тим особам, у кого розмір пенсійної виплати з урахуванням надбавок, підвищень, інших доплат до пенсії, встановлених законодавством (крім пенсій за особливі заслуги перед Україною), не досягає 3 тис. грн, встановлюватиметься доплата до пенсії в сумі, що не вистачає до зазначеного розміру.
Зростуть з 1 жовтня 2022 року і мінімальні розміри «військових» пенсій по інвалідності. Зокрема, мінімальні пенсії для людей з інвалідністю внаслідок війни в залежності від групи інвалідності та військового звання становитимуть від 4 396 грн до 6 532,50 грн. Для інших – в залежності від групи інвалідності та звання - від 4 186 грн до 5 986,50 грн.
Збільшиться також і розмір Єдиного соціального внеску (ЄСВ). З 1 жовтня він становитиме 1474 гривні (22% від 6700 грн).
Нині це стосується переважно роботодавців, які нараховують ЄСВ на зарплати найманих працівників. ФОП, які також зобов'язані платити ЄСВ, були звільнені від цієї вимоги з 1 березня 2022 року до припинення війни, а також протягом наступних 12 місяців. Втім, вони можуть робити це добровільно для зарахування страхового стажу.
Крім того, з 1 жовтня 2022 року зростають і штрафи за порушення трудового законодавства, адже їхні розміри прив'язані до розміру мінімальної зарплатні.
Як повідомлялося, сукупні видатки на програми соціальної підтримки (враховуючи видатки Пенсійного фонду України та Фонду соціального страхування України) у 2023 році становлять 791,0 млрд грн, що становить 12,4% від прогнозного обсягу ВВП.