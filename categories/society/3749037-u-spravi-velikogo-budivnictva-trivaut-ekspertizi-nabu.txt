Національне антикорупційне бюро розслідує низку проваджень щодо реалізації інфраструктурних проєктів «Великого будівництва» у 2020-2022 роках, тривають експертизи.

Про це повідомив директор НАБУ Семен Кривонос на брифінгу у Медіацентрі Україна – Укрінформ.
«Велике будівництво» - це умовна назва інфраструктурних проєктів. У нас є низка кримінальних проваджень, зараз точну кількість експертиз, що призначені в межах кожного з них, я не назву, але по більш резонансних експертизи тривають. Думаю, що після отримання відповідних висновків ми зможемо говорити про причетних осіб до цих справ, а також про підозрюваних», - зазначив він.
За словами Кривоноса, вже є підозрювані в низці проваджень, які стосуються виконання інфраструктурних проєктів протягом 2020-2022 років.
Як повідомляв Укрінформ, програма «Велике будівництво» розпочалась навесні 2020 року з ініціативи Президента Володимира Зеленського, її метою була розбудова в Україні якісної соціальної інфраструктури (шкіл, садочків, лікарень, спортивних об'єктів) та оновлення доріг по всій країні.