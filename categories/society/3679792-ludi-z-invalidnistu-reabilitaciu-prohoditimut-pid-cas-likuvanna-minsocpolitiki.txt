Міністерства соціальної політики та охорони здоров’я налагодили співпрацю з надання реабілітаційних послуг для осіб з інвалідністю ще на етапі лікування у медзакладах.

Про це повідомила міністр соціальної політики Оксана Жолнович під час круглого столу в Укрінформі.
«До сьогодні в Україні лікування осіб, що отримали інвалідність, реабілітація, а ще й забезпечення допоміжними засобами для цієї реабілітації були розведені у просторі та в часі. Щоб отримати засоби забезпечення, людині потрібно було пройти кілька установ, кілька структур... Так не має бути. Тож ми спільно з МОЗ налагодили співпрацю з питання забезпечення таких людей реабілітаційними послугами безпосередньо в лікувальних закладах», - сказала міністр.
За її словами, наразі ще на етапі лікування маломобільних людей з інвалідністю до них має бути залучений фахівець із протезування, а також соціальний працівник, який допоможе зібрати всю необхідну інформацію для подальшої реабілітації.
«Щоб не потрібно було шукати інформацію через друзів, інтернет, а отримати все максимально спрощено, максимально швидко та професійно. Ми маємо бути ближчими до людини, що зазнала травми, і дати їй можливість соціалізуватися якомога швидше, а не як раніше, коли проходило до року, поки людина отримає все, що передбачено для неї законом. А за цей час вона, ймовірно, вже втратила і роботу, і можливість соціалізуватися чи адаптуватися до нового життя», - підкреслила Жолнович.


Як повідомлялося, раніше Жолнович заявляла, що Міністерство соціальної політики має намір створити систему державних послуг, які б супроводжували всіх, хто потребує допомоги, зокрема ветеранів.