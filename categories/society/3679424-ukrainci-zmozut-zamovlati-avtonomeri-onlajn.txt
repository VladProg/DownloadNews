У автовласників України цього року з'явиться можливість онлайн замовляти платні або безкоштовні номерні знаки на авто.

Про це у Фейсбуці повідомив заступник міністра внутрішніх справ Богдан Драп'ятий, передає Укрінформ.
"Через три місяці, а саме 3 червня 2023 року, набуде чинності наказ МВС України від 17 січня 2023 року № 10, яким визначено механізм замовлення онлайн наявних у сервісному центрі МВС платних або безкоштовних номерних знаків", – заявив урядовець.
За його словами, автовласники в кілька кліків зможуть обрати й забронювати бажану комбінацію номерних знаків в "Електронному кабінеті водія" та одразу оплатити її, якщо було обрано платну комбінацію.
Упродовж 10 днів користувачеві буде необхідно закріпити цей номерний знак в обраному сервісному центрі МВС під час реєстраційних дій з транспортним засобом.
"Впровадження нового функціоналу стане черговим кроком у напрямку цифровізації, забезпеченні прозорого та зручного алгоритму отримання однієї з найбільш затребуваних послуг", – наголосив Драп'ятий.
Як повідомлялося, 12 січня начальник Головного сервісного центру МВС Микола Рудик поінформував, що сплатити за зберігання номерних знаків відтепер можна онлайн.