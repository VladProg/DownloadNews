У співпраці зі студією онлайн-освіти EdEra, МОН та за підтримки дитячого фонду ЮНІСЕФ, ГС «Освіторія» для шкільних вчителів, директорів і адміністрації стартував безкоштовний онлайн-курс про безпечну освіту під час війни.

Про це повідомляє Міністерство освіти та науки, передає Укрінформ.
"10 змістовних відео допоможуть учителям швидко поглибити знання щодо евакуаційних заходів, безпеки укриття, дистанційного і змішаного навчання, а також опанувати техніки психологічної підтримки та ефективної комунікації в умовах кризи", - йдеться у повідомленні.
Курс включає вичерпну та експертну інформацію про: алгоритм дій під час повітряної тривоги; організацію простору в укритті; активності для дітей в укритті; ефективні методики змішаного та онлайн-навчання; психологічну допомогу дітям; інструменти для підтримки ментального здоров’я вчителів; мінну безпеку для дітей; здоровий спосіб життя в умовах війни; взаємодію вчителів з батьками.
Реєстрація на курс за посиланням. Усі, хто успішно пройде навчання, отримають сертифікат із підвищення кваліфікації на 0,2 кредиту ЄКТС.
Як повідомляв Укрінформ, за підтримки організації «Save the Children» та в партнерстві з Міністерством освіти і науки України створено безкоштовний застосунок «Library for All» (Бібліотека для всіх), який допоможе дітям продовжувати навчання незалежно від місця перебування.