За сім місяців у межах проєкту Мінреінтеграції, Укрпошти та міжнародних організацій забезпечена виплата одноразової грошової допомоги мешканцям деокупованих територій на загальну суму більш як 300 мільйонів гривень.










Про це Прем’єр-міністр України Денис Шмигаль сказав на засіданні уряду у вівторок, передає Укрінформ.
«За останні сім місяців у межах спільного проєкту Мінреінтеграції, Укрпошти та міжнародних організацій забезпечено виплату одноразової грошової допомоги мешканцям деокупованих територій на загальну суму більш як 300 мільйонів гривень», - сказав Шмигаль.
Крім того, додав він, уряд ухвалить розпорядження для отримання цьогоріч другого гранту від США. Йдеться про 2,5 млрд доларів. Ці кошти надійдуть через проєкт Міжнародного банку реконструкції та розвитку, а також Міжнародної асоціації розвитку. «Ще 150 млн доларів нададуть інші наші партнери. Це дозволить залучити вже другий цього року транш у розмірі 2 млрд 660 млн доларів. На що підуть ці кошти? Зарплати нашим рятувальникам, вчителям, лікарям, на допомогу пенсіонерам, внутрішньо переміщеним особам, людям з інвалідністю та малозабезпеченим родинам», - сказав Прем'єр.
Шмигаль подякував США та всім партнерам за допомогу та зазначив, що в усіх напрямках активна співпраця продовжується, і це стосується не лише надання Україні фінансової підтримки.