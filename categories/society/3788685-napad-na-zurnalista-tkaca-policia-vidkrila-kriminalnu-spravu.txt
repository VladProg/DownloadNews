Поліція Київщини розпочала кримінальне провадження щодо перешкоджання журналістській діяльності за публікацією про напад на журналіста УП Михайла Ткача.

Про це йдеться у повідомленні Нацполіції, передає Укрінформ
"Під час моніторингу соціальних мереж поліцейськими була виявлена публікація одного з інтернет-видань щодо перешкоджання професійної діяльності журналіста під час конфлікту біля ресторанного закладу", - йдеться у повідомленні.
Зафіксована на відео подія сталась ввечері 17 листопада. Заяв та повідомлень про перешкоджання журналістській діяльності за цей час до поліції не надходило. Проте за фактом виявлення публікації про перешкоджання законній професійній діяльності журналістів слідчими ГУНП в Київській області розпочато кримінальне провадження (ч. 2 ст. 171 ККУ).
Також встановлено, що сьогодні, 18 листопада, журналіст видання звернувся до медичного закладу за допомогою через тілесні ушкодження, отримані в результаті конфлікту біля ресторанного закладу.
Медики повідомили про вказаний факт поліцію, як передбачає процедура у подібних випадках.
Розпочате досудове розслідування, у ході якого можлива додаткова кваліфікація справи.
Як повідомлялось, на журналіста "Української правди" Михайла Ткача було здійснено напад біля ресторану "Тандир" у селищі Козин Київської області.