В Україні налічується 3 мільйони людей з інвалідністю, за півтора року їх кількість збільшилася приблизно на 300 тисяч.

Про це повідомила міністерка соціальної політики Оксана Жолнович під час відкриття відновленої Державної реабілітаційної установи «Всеукраїнський центр комплексної реабілітації для осіб з інвалідністю», передає кореспондент Укрінформу.
“В Україні є 3 мільйони людей з інвалідністю. Було 2,7 мільнони. За півтора року ми бачимо приріст приблизно у 300 тисяч”, - сказала Жолнович.
Вона зазначила, що Україна потребує все більше фахівців з реабілітації, більше різних центрів і відділень, які б допомагали нашим людям відновлювати свою функціональність, бо кількість людей, що отримують травми, зростає.
Міністерка підкреслила, що враховуючи те, що Україна сьогодні витрачає кошти безпосередньо на оборону, на жаль, коштів на соціальні видатки і, зокрема, на ремонти реабілітаційних центрів по суті не залишається.
“Тому зараз дуже важливою є підтримка і допомога міжнародних партнерів, зокрема, міжнародних організацій”, - зауважила Жолнович.
Як повідомляв Укрінформ, за кошти американських благодійників у Львові на подвір’ї Центру соціальних послуг «Джерело» відкрили унікальний майданчик – доступний, цікавий та пізнавальний простір для дітей з інвалідністю.
Фото: Павло Багмут