В Україні сума збитків навколишній середі через збройну агресію РФ сягає 2,2 трильйона гривень та щодня зростає.

Про це на брифінгу в Одесі повідомив міністр захисту довкілля та природних ресурсів України Руслан Стрілець, передає Укрінформ.
«Загальна сума збитків по країні на сьогодні вже майже 2,2 трильйона гривень. Це колосальні цифри, які збільшується щодня. Ми вже маємо більше 2700 злочинів проти довкілля», - додав Стрілець.
Він зазначив, що половина збитків стосуються забруднення повітря.
«Один з основних треків, який ми робимо спільно з Держекоінспекцією та Офісом генпрокурора, це підрахунок збитків довкіллю внаслідок збройній агресії Росії для того щоб зафіксувати злочини проти довкілля країни-агресора та після нашої перемоги першими у світі отримати репарації саме за екологічні злочини», - наголосив міністр.
Як повідомляв Укрінформ, щоб повністю оцінити заподіяну російською агресією шкоду та підрахувати прямі й опосередковані збитки, Україні знадобиться 20-30 років.