Ратифікація Стамбульської конвенції запроваджує важливі механізми запобігання і протидії насильству.

Про це сказала під час брифінгу у Медіацентрі Україна — Укрінформ урядова уповноважена з питань ґендерної політики Катерина Левченко.
“Ми можемо говорити про важливі механізми запобігання і протидії насильству, які конвенція запроваджує. Це і зобов’язання допомоги, створення притулків, організація гарячих ліній, надання компенсацій постраждалим, криміналізація видів насильства”, - зазначила вона.
При цьому урядова уповноважена нагадала, що перед ратифікацією Стамбульської конвенції Україна привела у відповідність до неї своє національне законодавство.
За словами Левченко, відколи Стамбульську конвенцію ухвалили у 2011 році, її підписали 45 країн, серед яких 20 є членами ЄС.
Вона також відкинула критику, що лунає з приводу рішення про ратифікацію конвенції, наголосивши, що документ “допомагає боротися з насильством, а не погіршує ситуацію”.
“Ситуація в сім’ї, якщо говорити про домашнє насильство, погіршується саме від насильства, а не від боротьби з ним”, - підкреслила урядова уповноважена з питань ґендерної політики.
Як повідомляв Укрінформ, Верховна Рада 20 червня ратифікувала Конвенцію Ради Європи про запобігання насильству щодо жінок і домашньому насильству (Стамбульську конвенцію).
Конвенція є першим міжнародним законодавчим актом, що передбачає захист прав жінок. Метою документу є захистити жінок від усіх форм насильства та дискримінації, боротися за рівність між жінками й чоловіками, розробляти політику та заходи для захисту всіх жертв насильства й надання їм допомоги. Україна приєдналася до конвенції у 2011 році.