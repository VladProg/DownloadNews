Фахівці Державної служби з надзвичайних ситуацій надали поради, як безпечно повернутись у звільнені від російської армії населені пункти.

Як передає Укрінформ, про це ДСНС повідомила в Телеграмі.
У ДСНС наполегливо рекомендують дочекатися дозволу від органів місцевої влади та перевірки місцевості піротехнічними підрозділами ДСНС. Але якщо громадяни все ж вирішили повернутись до власної оселі, то їм необхідно насамперед звернутися до місцевих органів влади, щоб отримати інформацію про обстеження будинку та території навколо на наявність вибухонебезпечних предметів.
У разі відсутності такої інформації слід самостійно подати заявку на обстеження домівки спеціалістами ДСНС за номером 101 або у мобільному застосунку "Розмінування України". Завантажити додаток на смартфон можна за посиланнями: Android, Apple.
Після авторизації потрібно повідомити саперів про ймовірну загрозу в оселі та в режимі онлайн слідкувати за обробленням заявки.
"Всього кілька кліків можуть убезпечити ваше життя та життя ваших близьких", - підкреслили в ДСНС.
Як повідомляв Укрінформ, секретар Ради національної безпеки та оборони Олексій Данілов застеріг, що велика територія Херсонської області замінована росіянами, і закликав не поспішати повертатися на звільнені території, поки не дозволять Збройні сили України.