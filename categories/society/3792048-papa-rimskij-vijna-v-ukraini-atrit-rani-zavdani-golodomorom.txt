Папа Римський Франциск під час недільної зустрічі з паломниками, що відбувалася за допомогою телетрансляції, згадав про Голодомор.

Через захворювання понтифіка звернення від його імені зачитував співробітник Державного секретаріату Святого Престолу Паоло Брайда, повідомляє Укрінформ із посиланням на Vatican News.
«Вчора багатостраждальна Україна вшановувала пам'ять жертв Голодомору – геноциду, вчиненого радянським режимом, внаслідок якого 90 років тому мільйони людей померли голодною смертю. Ця нестерпна рана, замість того щоб загоїтися, стала ще болючішою через жорстокість війни, яка і далі завдає страждань цьому дорогому народові», – зазначив Папа у зверненні до вірних з нагоди проказування молитви «Ангел Господній».
Святіший Отець також закликав молитися за всі народи, які страждають від війни, «бо молитва – це сила миру, яка розбиває спіраль ненависті, розриває коло помсти і відкриває несподівані шляхи до примирення».
«Сьогодні ми дякуємо Богові за те, що між Ізраїлем і Палестиною нарешті настало перемир'я і деякі заручники були звільнені. Молімося, щоб усі вони були звільнені якнайшвидше – подумаймо про їхні сім'ї! – і щоб більше гуманітарної допомоги надходило в Газу, і щоб наполягалося на діалозі: це єдиний шлях, єдиний шлях досягти миру. Хто не хоче діалогу, той не хоче миру», – закликає Папа Римський.
Як повідомляв Укрінформ, Папа Римський Франциск через застуду в суботу після обіду пройшов у лікарні обстеження легень, усі робочі аудієнції понтифіка були скасовані.
25 листопада в Україні вшановували пам'ять жертв Голодоморів.