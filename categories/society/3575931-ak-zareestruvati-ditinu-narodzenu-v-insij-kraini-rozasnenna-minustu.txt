Державну реєстрацію народження дитини, яка з'явилася на світ за кордоном, проводять дипломатичні представництва або консульські установи України.

Як передає Укрінформ, про це інформує Міністерство юстиції у Фейсбуці.
“Державну реєстрацію актів цивільного стану, у тому числі народження фізичної особи та визначення її походження, відносно громадян України, які проживають або тимчасово перебувають за кордоном, проводять дипломатичні представництва або консульські установи України”, - ідеться в повідомленні.
Зазначається, що державна реєстрація народження дитини проводиться за письмовою або усною заявою батьків чи одного з них за місцем її народження або за місцем проживання батьків.
Документи, видані уповноваженими органами іноземних держав у встановленій формі, визнаються дійсними в Україні в разі їх легалізації, якщо інше не передбачено законом або міжнародним договором України.
“Враховуючи наведені положення законодавства, проведення відділом державної реєстрації актів цивільного стану України державної реєстрації малюка можливе, якщо реєстрація народження дитини, народженої в іншій державі, не була проведена компетентним органом такої держави або дипломатичним представництвом чи консульською установою України”, - додали в Мін'юсті.
Як повідомлялося, президентка Європейської комісії Урсула фон дер Ляєн заявила, що з 8 мільйонів українців, які прибули до країн Європейського Союзу з початку повномасштабного вторгнення, близько 5 мільйонів повернулися в Україну.