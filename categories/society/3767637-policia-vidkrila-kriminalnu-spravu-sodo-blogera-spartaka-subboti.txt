Поліція Києва відкрила кримінальне провадження щодо підроблення документів стосовно одного з відомих блогерів.

Про це у коментарі Укрінформу повідомила речниця відомства Юлія Гірдвіліс.
“У нас є провадження щодо одного з відомих блогерів за ч. 4 ст. 358 Кримінального кодексу України – це підроблення документів, печаток, штампів та бланків, збут чи використання підроблених документів. Кримінальне провадження розслідується Шевченківським управлінням поліції”, - зсказала вона.
Як повідомила пресслужба Міносвіти у відповідь на запит Громадського, досудове розслідування щодо факту можливих протиправних дій з боку блогера Спартака Субботи проводить Шевченківське управління поліції Головного управління Національної поліції в Києві.
Раніше Міністерство освіти України звернулося до поліції із проханням перевірки можливого факту підробки документів про іноземну освіту блогера Спартака Субботи, який позиціонував себе як кандидат наук та лікар-психолог.
До МОН надійшов запит на публічну інформацію щодо достовірності вказаних документів. Під час перевірки з’ясували, що у матеріалах атестаційної справи щодо присудження наукового ступеня Субботі С.О., наявні завірені належним чином копії документів. Тоді Міністерство надіслало запити до ДП “Інформаційно-іміджевий центр” та ДП “Інфоресурс”, аби підтвердити факт наявності у реєстрах вказаних документів про освіту.
МОН отримало відповіді від обох державних підприємств, що відомості про диплом магістра, копія якого прикладена до атестаційної справи, у Реєстрі документів про освіту в Єдиній державній електронній базі з питань освіти відсутні, а вказане у справі Свідоцтво про визнання в Україні іноземного документа про освіту Міністерство освіти і науки України не видавало.