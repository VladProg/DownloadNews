У Єдиному державному реєстрі судових рішень відновлений доступ до судових рішень у кримінальному судочинстві, в яких знеособлені відомості.




Як передає Укрінформ, про це інформує портал Судова влада, посилаючись на ДП “ІСС”.
“Державне підприємство "Інформаційні судові системи" інформує, що закінчило заходи щодо впровадження оновленої моделі системи автоматизованого знеособлення відомостей, які не можуть бути розголошені в текстах електронних примірників судових рішень у кримінальному судочинстві, що відкриті для загального доступу в Єдиному державному реєстрі судових рішень в умовах військового стану”, - ідеться в повідомленні.
Зазначається, що у вказаному реєстрі відновлений загальний доступ до електронних примірників судових рішень у кримінальному судочинстві.
Як повідомлялося, Єдиний державний реєстр судових рішень був закритий для загального доступу 24 лютого 2022 року, в день, коли почалась збройна агресія російської федерації проти України.
Державна судова адміністрація України з 20 червня 2022 року відновила загальний доступ до Єдиного державного реєстру судових рішень та роботу сервісу "Стан розгляду справ" у тестовому режимі.