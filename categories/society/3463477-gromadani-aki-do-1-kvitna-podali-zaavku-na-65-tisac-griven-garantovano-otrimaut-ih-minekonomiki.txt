У Мінекономіки запевнили, що громадяни, які до 1 квітня подали заявку на 6,5 тис. грн, гарантовано отримають їх.

Як передає Укрінформ, про це повідомляє Мінекономіки у Телеграмі.
​«Українці, які в період з 23 по 31 березня подали заявку щодо отримання 6,5 тисячі гривень в рамках програми єПідтримка та були внесені до відповідного реєстру, гарантовано отримають виплати. Міністерство економіки України докладає зусиль, аби кошти надійшли до одержувачів якнайшвидше»,- йдеться в повідомленні.
У Мінекономіки зазначають, що особи, які досі не отримали виплату, можуть перевірити, чи внесені їх дані до Реєстру отримувачів допомоги. Це можна зробити, звернувшись до Міністерства цифрової трансформації. Заявнику слід зазначити прізвище, ім’я, по батькові та реєстраційний номер облікової картки платника податків.
З додатковими питаннями щодо програми також можна звернутися до Міністерства економіки України, написавши на електронну адресу: 6500@me.gov.ua.
Як повідомлялося, термін прийому заявок на виплату 6,5 тисячі гривень у рамках програми єПідтримка сплив 31 березня. Право на отримання коштів мають застраховані особи, які офіційно працевлаштовані, та ФОПи, страхувальники яких відповідають усім наступним критеріям: перебувають на обліку як платники єдиного внеску на загальнообов’язкове державне соціальне страхування в регіонах, список яких затверджений урядом (Волинська, Донецька, Житомирська, Запорізька, Київська, Луганська, Миколаївська, Одеська, Сумська, Харківська, Херсонська, Чернігівська області та м. Київ).