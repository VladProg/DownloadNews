Уповноважений Верховної Ради з прав людини Дмитро Лубінець звернеться до Міжнародної Федерації Товариств Червоного Хреста і Червоного Півмісяця та Міжнародного комітету Червоного Хреста з вимогою виключити російський Червоний Хрест.

Про це він написав у Телеграмі, передає Укрінформ.
"У зв’язку із оголошеним російським Червоним Хрестом збором коштів для підтримки сімей мобілізованих та військовослужбовців, сьогодні, як омбудсмен України, відправляю звернення до Міжнародної Федерації Товариств Червоного Хреста і Червоного Півмісяця та Міжнародного комітету Червоного Хреста", - написав Лубінець.
За словами уповноваженого, він вимагає визнати діяльність російського Червоного Хреста такою, що порушує Женевські конвенції та статут МФТЧХ і ЧП; виключити російський ЧХ з Міжнародного руху Червоного Хреста і Червоного Півмісяця (МФТЧХ, МКЧХ); заборонити використання ним емблеми Червоного Хреста та Червоного Півмісяця через імітацію діяльності згідно з принципами Міжнародного руху, віроломство та неправомірне її використання.
Омбудсмен також вимагає припинити міжнародне фінансування російського Червоного Хреста та МКЧХ у рф.
Як повідомлялося, раніше речниця керівника Офісу Президента Дарина Зарівна повідомила, що російський Червоний Хрест збирає кошти на підтримку сімей мобілізованих росіян, яких відправляють на загарбницьку війну в Україну.
Водночас речник Міжнародного комітету Червоного Хреста Олександр Власенко у коментарі Укрінформу пояснив, що «російський Червоний Хрест», який проводить цей збір, і «російська делегація МКЧХ» - різні організації, які об’єднують тільки спільні принципи. За його словами, національні товариства Червоного Хреста абсолютно незалежні у своїй діяльності і не підпорядковуються та не звітують перед МКЧХ.
Керівник Офісу Президента Андрій Єрмак раніше поставив вимогу Міжнародному комітету Червоного Хреста до 17 жовтня направити свою місію до колонії в Оленівці на тимчасово окупованій території Донецької області, де утримують українських військовополонених.
Лубінець 17 жовтня заявив, що представники Міжнародного комітету Червоного Хреста не приїхали на лінію розмежування, де на них чекала делегація України.