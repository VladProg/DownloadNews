У Верховній Раді зареєстровано проєкт закону України «Про внесення змін до деяких законів України щодо визнання результатів навчання осіб, які проживають на тимчасово окупованій території України».

Про це повідомляє Представництво Президента в АРК, передає Укрінформ.
Проєктом закону передбачено механізм проходження атестації для визнання результатів навчання для осіб, що здобували освіту на тимчасово окупованих територіях.
"Це дає можливість мешканцям таких територій продовжити навчання в українських освітніх закладах або отримати певний освітньо-кваліфікаційний рівень. Перелік освітніх закладів, які проводитимуть таку атестацію, буде визначено урядом, як і перелік спеціальностей (професій), за якими проведення атестації не допускається", - йдеться у повідомленні.
Прийняття цього законопроєкту стане важливим кроком для захисту одного з базових прав людини - права на освіту, а також сприятиме реінтеграції мешканців тимчасового окупованих територій у освітній простір України, наголосили в представництві.
Як повідомляв Укрінформ, Президент Володимир Зеленський провів нараду щодо політики повернення Криму та відзначив, що кожна деталь деокупації Криму має бути наповнена конкретним змістом.