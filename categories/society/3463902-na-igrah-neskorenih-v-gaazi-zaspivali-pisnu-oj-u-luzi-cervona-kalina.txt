У Гаазі тренер української збірної з бігу та стрибків разом з волонтерами заспівали “Ой у лузі червона калина”, яка стала піснею-символом українського опору військовій агресії рф.

Як повідомляє кореспондент Укрінформу в Гаазі, українську пісню виконало тріо, яке сформувалося під час змагань.
До тріо увійшли волонтери Уляна Бунь і Андрій Коршний, які проживають в Нідерландах вже багато років, а також тренер з бігу та стрибків української команди Олена Яновська.
На пісню усі присутні відреагували бурхливими оплесками.
Як повідомляв Укрінформ, Ігри Нескорених проходять у Гаазі з 16 по 22 квітня 2022 року. Українська команда представлена у восьми видах спорту, зокрема у плаванні, бігу, штовханні ядра, стрільби з лука, баскетболі на візках.

Ігри нескорених – міжнародні спортивні змагання в паралімпійському стилі, започатковані британським принцом Гаррі, герцогом Сассекським, у 2014 році.
У змаганнях беруть участь військовослужбовці та ветерани, які дістали травми, поранення, контузії чи захворювання під час виконання бойових завдань при захисті батьківщини.
24 лютого російська федерація розпочала новий етап війни проти України. Ворог здійснює масовані обстріли й бомбардування мирних українських міст і сіл, жорстоко катує і вбиває мирне населення.