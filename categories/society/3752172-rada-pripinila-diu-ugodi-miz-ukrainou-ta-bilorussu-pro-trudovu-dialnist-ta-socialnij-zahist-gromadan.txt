Верховна Рада припинила дію угоди між урядами України та Республіки Білорусь про трудову діяльність та соціальний захист українців і білорусів, які працюють за межами своїх держав.

Про це народний депутат із парламентської фракції "Голос" Ярослав Железняк повідомив у Телеграмі, передає Укрінформ.
Він зазначив, що ухвалення закону "Про припинення дії Угоди між Урядом України та Урядом Республіки Білорусь про трудову діяльність та соціальний захист громадян України та Республіки Білорусь, які працюють за межами своїх держав, та Протоколу між Кабінетом Міністрів України та Урядом Республіки Білорусь про внесення змін і доповнень до Угоди між Урядом України та Урядом Республіки Білорусь про трудову діяльність та соціальний захист громадян України та Республіки Білорусь, які працюють за межами своїх держав" (№ 0211) підтримали 268 депутатів.
Угода була вчинена 30 вересня 2010 року в Мінську.
Як повідомляв Укрінформ, Верховна Рада 29 червня припинила дію угоди між Україною та Республікою Білорусь про взаємне забезпечення захисту державних секретів.