Правоохоронці вже майже викорінили в Україні таку шахрайську схему, як "ваш син у поліції".

Про це заявив голова Нацполіції Іван Вигівський в інтерв'ю Інтерфакс-Україна, передає Укрінформ.
"Розкривається шахрайств зараз в два рази більше, ми поступово цей вал злочинів збиваємо. Наприклад, такої схеми, як "ваш син в поліції", вже майже не існує", - стверджує він.
За його словами, поліція постійно виявляє і документує роботу шахрайських колцентрів, вилучає там техніку.
Але, як зазначив Вигівський, цей напрямок для злочинців є прибутковим, тому на місці ліквідованих колцентрів з’являються нові.
"Часто у цих шахрайських схемах беруть участь організовані злочинні групи, тому процес їх документування, на жаль, вимагає часу. Крім того, такі колцентри знаходяться не тільки на території України, а й на окупованих територіях та навіть за кордоном", - поінформував глава Нацполіції.
Як повідомлялося, у вересні поліція Київщини оголосила організатору фінансової піраміди підозру у чергових епізодах шахрайств.
Фото: npu.gov.ua