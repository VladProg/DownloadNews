Головнокомандувач Збройних сил України Валерій Залужний подякував українським жінкам за самовідданість на передовій та надійний тил, підкресливши, що кожна українка робить свій внесок для перемоги над ворогом.

Про це він написав у Телеграмі, передає Укрінформ.
«Українська жінка сьогодні — хто Вона? Захисниця, яка ризикує життям заради Батьківщини. Волонтерка, яка цілодобово надає безцінну допомогу. Лікарка, яка героїчно рятує життя. Учителька, завдяки якій маленькі українці пам’ятатимуть ДНК нашої нації. А ще — керівниця компанією, спортсменка, юристка, дизайнерка, журналістка чи успішна представниця будь-якої іншої професії. Мати, яка щосекунди просить у Бога захисту для своєї дитини. Дружина, яка чекає вдома. Або яку чекають вдома. Донька, яка пишається батьками, а також стала для них надійною опорою», — зазначив Залужний.
«Щодня ви робите безцінний внесок для нашої перемоги. Кожна на своєму фронті. Вдячний за самовідданість на передовій та надійний тил», — додав головнокомандувач ЗСУ.
Як повідомлялося, згідно з рішенням ООН від 1977 року, 8 березня відзначається у світі як Міжнародний день боротьби за права жінок і міжнародний мир.