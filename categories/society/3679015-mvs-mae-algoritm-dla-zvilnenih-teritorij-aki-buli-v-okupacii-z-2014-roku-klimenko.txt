Міністерство внутрішніх справ уже має алгоритм роботи на тих територіях, які з початку війни з росією – з 2014 року - перебувають під окупацією рф і які у майбутньому будуть звільнені від росіян.

Про це у телемарафоні "Єдині новини" заявив міністр внутрішніх справ Ігор Клименко, відповідаючи на питання про наявність цього алгоритму роботи у МВС, передає кореспондент Укрінформу.
«Такий алгоритм роботи є й у Міністерства внутрішніх справ – про те, що стосується саме функцій міністерства на майбутніх деокупованих територіях нашої держави. У нас є розрахунок і особового складу, персоналу наших служб», - заявив він.
За словами Клименка, МВС у цьому питанні працює у тісній взаємодії з Міноборони України і з іншими міністерствами.
«Бо це буде комплексна і рутинна робота на багато-багато років. І ми тут говоримо і про дошкільне виховання, і про повернення програм підготовки у школах, і про роботу адміністрацій, роботу правоохоронного сектору, роботу з колаборантами і з тими людьми, які перебували у нзф тощо. Тобто – про повне поновлення і встановлення державної влади на тимчасово наразі окупованих територіях нашої держави», - заявив глава МВС.
Відповідаючи на питання про бачення міністерства щодо відновлення безпечного простору після закінчення війни, Клименко уточнив, що найголовніше, що втратили українці – це спокій і безпеку.
«Ідеться і про (відчуття – ред.) особистої безпеки кожного громадянина. І тому ми пропонуємо разом з іншими міністерствами таку програму, яка буде забезпечувати саме відновлення відчуття безпеки кожного нашого громадянина. Це стосуватиметься і безпеки на кордоні, і мінної безпеки», - уточнив він.
Міністр зазначив, що наразі працівники МВС уже займаються питанням розмінування територій України, але йдеться і про глибоке гуманітарне розмінування, заявив урядовець.
«Це - величезні обсяги роботи щодо сільськогосподарських угідь, житлових будинків, адмінбудівель тощо. Тобто, зараз закінчується зима, і розмінування піде ще більшими темпами», - сказав глава МВС.
Клименко поінформував, що йдеться і про кордон, зокрема про відновлення кордонів.
«Частину кордонів ми вже відновлюємо. Але Україна і кожен українець мають бути впевнені, що кордони - недоторкані для колаборантів, дрг, для ворога. Тому ми робитимемо все, щоб наші кордони були максимально захищеними», - поінформував він.
Як повідомлялося, 4 березня Клименко заявив, що Міністерство внутрішніх справ уже розпочало розробку механізму відновлення безпечного простору в Україні після перемоги над рф.