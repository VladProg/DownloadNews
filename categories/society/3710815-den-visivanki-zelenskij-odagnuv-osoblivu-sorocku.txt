Президент Володимир Зеленський з нагоди Дня вишиванки, який припав на День вшанування пам'яті жертв депортації кримських татар, одягнув вишиванку з орнаментами про єдність українського і кримськотатарського народів.

Про це глава держави зазначив у Телеграмі, опублікувавши власне селфі у вишитій сорочці, повідомляє Укрінформ.
«Цього року – два сенси, об’єднані однією датою, 18 травня. 79 років тому у цей день радянська влада почала депортацію кримськотатарського народу. Народу, який хотіли стерти, позбавити дому, позбавити права на життя. Але народ зберігся. І житиме вільно! Сьогодні на мені особлива вишиванка – з орнаментами, які символізують єдність українського і кримськотатарського народів. Символи нашої сили і нашого прагнення жити у своєму домі», - підкреслив Зеленський.
Він побажав, щоб цьогорічний День вишиванки в Україні став нагадуванням про те, через що довелось пройти нашим людям та якою міцною є наша культура.
«Вічна памʼять усім нашим людям, чиї життя були забрані тоталітарними режимами! Шануємо наші народи, їхню силу та культуру!», - відзначив Президент.
Як повідомлялося, щороку в третій четвер травня відзначається День вишиванки.
18 травня в України встановлено також День пам’яті жертв геноциду кримськотатарського народу.