Понад 95% території зони відчуження Чорнобильської АЕС може бути заміновано, оскільки фахівці поки не можуть її обстежити.

Про це в коментарі Укрінформу сказав голова Державного агентства України з управління зоною відчуження Євген Крамаренко.
«Ми зараз із спеціалістами розмінували об’єкти, які необхідні для нашої повсякденної діяльності. Проте територія, яка знаходиться в лісистій місцевості, замінована. Нашими силами там розмінування не проводилося. Тому, умовно, 95-98% зони відчуження заміновано, оскільки вона не обстежена на наявність вибухових пристроїв», – сказав Крамаренко.
За його словами, розмінування цієї території може спричинити переміщення поверхневого шару, який забруднений радіонуклідами. Проте через досить значну площу, 2 600 кв. км, він не вийде за межі зони відчуження.
«Більше це (наявність вибухонебезпечних предметів - ред.) шкодить тваринам і людям, які підриваються на мінах», - застеріг Крамаренко.
Як повідомлялося, Чорнобильська зона відчуження перебувала в окупації з 24 лютого по 31 березня 2022 року.