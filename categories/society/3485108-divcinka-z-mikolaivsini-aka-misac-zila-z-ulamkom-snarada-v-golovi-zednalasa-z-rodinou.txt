Дівчинка Софія з Миколаївщини, яка прожила місяць з уламком російського снаряда в голові, з'єдналася з родиною.

Про це повідомив у Фейсбуці волонтер, уповноважений Президента з прав з прав дитини у 2014—2021 рр. Микола Кулеба, передає Укрінформ.
"Трапилося ще одне диво: братик і сестричка, які не бачилися від початку війни, нарешті зустрілися! Команда Save Ukraine провела цілу спецоперацію, аби об'єднати родину, що пережила справжнє пекло на землі", - написав Кулеба.
За його словами, 13-річна Соня майже 4 тижні жила з уламком російського снаряда в голові — між півкулями головного мозку. Її поранило вранці 5 березня, коли вони з мамою заклеювали вікна, щоб уберегти будинок від ударної хвилі. В цей час загарбники скинули бомби на їхнє село.
Дівчинку дивом вдалося врятувати фахівціям з НДСЛ "Охматдит", які за допомогою найсучаснішої техніки змогли дістати уламок з її голови. Всі 4 тижні у Софії майже не рухалися праві рука та нога, дуже боліла голова. Тепер її щодня возитимуть у лікарню до реабілітолога.
"Для мене було дуже важливо, що після всіх жахів, які пережила сім'я, дівчинка нарешті зустрілася зі своїм братиком. Впевнений, реабілітація Соні тепер проходитиме ще успішніше, і вона дуже скоро відновить своє здоров'я", - зазначив Кулеба, у будинку якого проживатиме родина.
Як повідомлялося, 24 лютого президент російської федерації володимир путін оголосив про початок повномасштабного вторгнення до України. Війська рф обстрілюють та знищують ключові об'єкти інфраструктури, здійснюють масовані обстріли житлових районів українських міст і сіл з використанням артилерії,реактивних систем залпового вогню та балістичних ракет.