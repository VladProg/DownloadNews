Верховна Рада України ухвалила Закон про очищення українського законодавства від термінологічної радянщини (№4284).

Як передає Укрінформ, про це свідчать дані на картці документа на сайті ВР.
Зазначається, що метою цього Закону є відрадянщення актів законодавства України - як шляхом внесення відповідних змін до існуючих законів, так і визнанням такими, що не застосовуються на території України, деяких нормативно-правових актів (або їх положень) органів державної влади і управління СРСР і УРСР, які, формально зберігаючи свою чинність, не здійснюють регулюючого впливу або, навпаки, є такими, що досі регулюють певне коло суспільних відносин, хоча і застосовувана термінологія у них та підходи до предметного врегулювання є застарілими, неактуальними й концептуально несумісними із законодавством України.
У пояснювальній записці до документа уточнюється, що наявність значного масиву актів, які не застосовуються на території України, тільки «засмічує» вітчизняне законодавче поле, що, власне, стає перепоною до ефективного здійснення систематизації та кодифікації українського законодавства, гальмує його адаптацію до законодавства Євросоюзу, що виступає одним із пріоритетних напрямів зовнішньої політики України.
Законом скасовано дію нормативно-правових актів радянського періоду і визнано такими, що не застосовуються на території України, загалом 1228 актів органів державної влади і управління СРСР і УРСР, окрім їх положень, що не суперечать Конституції України і Закону України «Про правонаступництво» та стосуються: суверенітету України та її територіальної цілісності в межах існуючого держкордону України, визначеного Конституцією та законами України, а також міжнародними договорами України, згода на обов’язковість яких надана ВРУ; адміністративно-територіального устрою України; опису, нагородження, вручення, правил носіння та передачі орденів, медалей, орденських стрічок та стрічок медалей на планках, знаків розрізнення, почесних звань, звань СРСР.
Реалізація Закону також передбачає розроблення та затвердження міністерствами та іншими центральними органами виконавчої влади низки нормативно-правових актів.
Зокрема, як уточнюється, обов’язок українського уряду - в установлені строки розробити та внести на розгляд Верховної Ради України проєкти Житлового кодексу України, Трудового кодексу України та Адміністративного деліктного кодексу України.
Документом також було внесено зміни до Кодексу законів про працю України та Житлового кодексу УРСР.
Прийняття Закону відповідає цілям європейської інтеграції, вважають автори Закону.
Серед ініціаторів цього документа – більше 50 народних депутатів разом із Головою Верховної Ради України Русланом Стефанчуком.