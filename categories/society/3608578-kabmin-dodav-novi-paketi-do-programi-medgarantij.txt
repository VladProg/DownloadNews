Кабінет Міністрів додав нові пакети до Програми медичних гарантій та збільшив тариф на стаціонарну реабілітацію.

Як передає Укрінформ, про це повідомляє Міністерство охорони здоров`я.
Зокрема, до Програми медичних гарантій включено новий пакет “Комплексна реабілітаційна допомога дорослим та дітям у стаціонарних умовах”.
“Законтрактуватися на нього лікарні можуть від 1 листопада до 31 грудня цього року. Відповідні зміни до Постанови №410 були ухвалені урядом”, - указали в МОЗ.
Зазначається, що завдяки цьому в українських медичних закладах застосовуватиметься європейський підхід в реабілітації, коли мультидисциплінарна команда фахівців комплексно працюватиме з пацієнтом не менше трьох годин. Саме така мультидисциплінарна та якісна реабілітаційна допомога дозволить в максимально короткі терміни повернути пацієнтів до повноцінного життя.
За словами міністра охорони здоров'я Віктора Ляшка, постанова також передбачає збільшення тарифу на реабілітацію у стаціонарних умовах до 44 тис. гривень. Держава нині перераховує за реабілітацію кожного пацієнта 10 тис. 500 гривень.
“За останні декілька років Україна розпочала активно створювати сучасну систему реабілітації, яка ґрунтується на доказовій реабілітації. З'являється багато прикладів передової практики, у практику надання реабілітаційних послуг вводиться мультидисциплінарний підхід та доказовість, частково оновлюється нормативно-правова база, актуалізуються вимоги до освіти та підготовки фахівців з реабілітації, які безпосередньо надають реабілітаційну допомогу. І сьогодні ми з урядом зробили наступний крок до розвитку реабілітаційних послуг, запроваджуючи ринкові тарифи на ці послуги, які будуть покриватися програмою медичних гарантій”, – повідомив Ляшко під час засідання уряду.
Лікарня, яка планує надавати послуги за пакетом “Комплексна реабілітаційна допомога дорослим та дітям у стаціонарних умовах”, має забезпечити необхідну кількість фахівців з реабілітації. Це критично важливо для надання кожному з пацієнтів щонайменше трьох годин реабілітаційних сесій щодня.
Також додано новий пакет “Супровід і лікування дорослих та дітей з психічними розладами на первинному рівні медичної допомоги”. Він дозволить збільшити капітаційну ставку для сімейних лікарів, які мають відповідну освіту, що підтверджує їхню можливість здійснювати ранню діагностику та надавати базову психологічну допомогу.
“Понад 9 місяців повномасштабної війни українці живуть із постійним відчуттям страху. Звісно, це суттєво вплинуло на психологічний стан мільйонів людей. Сьогодні ми зробили великий крок до того, аби психологічна допомога стала ближчою до кожного пацієнта, який її потребує. На новий пакет заклади можуть законтрактуватися вже з 1 листопада. Це дасть можливість надавати затребувані послуги пацієнтам вже у цьому році”, – сказав міністр охорони здоров'я.
Сімейний лікар зможе проводити оцінку психічного стану дорослих і дітей, надаватиме медичну та психологічну допомогу пацієнтам із розладами. Він займатиметься проведенням фармакологічних і психосоціальних втручань, зокрема короткострокової психологічної допомоги. Також він зможе проводити міжособистісну, когнітивно-поведінкову терапію та консультування за методом розв’язання проблем.
Якщо пацієнту потрібна більш спеціалізована психологічна допомога, сімейний лікар буде скеровувати його до профільних фахівців у відділення психологічної реабілітації та у спеціалізовані психіатричні відділення.
Укласти контракт із Нацслужбою здоров’я на пакет “Супровід і лікування дорослих та дітей з психічними розладами на первинному рівні медичної допомоги” зможуть медзаклади, в яких сімейні лікарі мають відповідний рівень підготовки за сертифікованим курсом.
Як повідомляв Укрінформ, з початку року майже 82 тис. українців отримали паліативну допомогу в стаціонарі, а також мобільну паліативну допомогу. Паліатив, окрім знеболення, включає спостереження за пацієнтом, турботу про його психологічний стан, правильне харчування, необхідні аналізи та обстеження, реабілітацію.