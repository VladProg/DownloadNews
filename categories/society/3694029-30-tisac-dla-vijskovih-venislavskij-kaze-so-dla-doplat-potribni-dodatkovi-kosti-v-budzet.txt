Для реалізації рішення про повернення щомісячної виплати в розмірі 30 тисяч гривень українським захисникам необхідно знайти додаткові джерела фінансування державного бюджету України.

Про це член Комітету Верховної Ради з питань національної безпеки, оборони та розвідки, представник Президента у парламенті Федір Веніславський заявив у коментарі Укрінформу.
“Наразі дуже складно робити якісь прогнози щодо реалізації відповідного рішення. Воно ухвалене та потребує підпису Президента. Будемо дивитися, яке рішення ухвалить Президент”, — сказав Веніславський.
Він підкреслив, що повернення виплат для захисників потребує великих видатків із державного бюджету. “Було дуже багато дискусій, коли ми скасовували ці виплати. Повернути їх — це означає, що держава має знайти близького 1 трильйона гривень на рік”, — додав народний депутат, зауваживши, що зараз непросто знайти джерело таких додаткових надходжень до держбюджету.
“Ми всі за те, щоб повернути виплати, але треба знайти джерела. Будемо думати...”, — підсумував він.
Як повідомляв Укрінформ, Верховна Рада 10 квітня під час розгляду законопроєкту "Про внесення змін до деяких законів України щодо удосконалення правового регулювання питань, пов'язаних із здійсненням заходів правового режиму воєнного стану" (№8312) підтримала правку про повернення щомісячних додаткових виплат у розмірі 30 тисяч гривень для військовослужбовців, поліцейських та працівників Державної служби з надзвичайних ситуацій незалежно від покладених на них завдань чи районів проходження служби.