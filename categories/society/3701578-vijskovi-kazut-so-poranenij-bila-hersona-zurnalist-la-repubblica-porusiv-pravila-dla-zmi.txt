Журналіст італійського видання La Repubblica Коррад Зуніно, який зазнав поранення на Херсонщині, ігнорував застереження українських військових та порушив правила поведінки ЗМІ в умовах бойових дій.

Як передає Укрінформ, про це у Фейсбуці повідомляє пресслужба ОК «Півднь».
«Іноземний журналіст, якого росіяни поранили на Херсонщині, ігнорував застереження українських військових. Загинув його український помічник-журналіст. Журналіст італійського видання La Repubblica Коррад Зуніно отримав поранення, а його помічник – український журналіст Богдан Бітік – загинув під час ворожого обстрілу Антонівського мосту. Медійники стали жертвами засідки, найімовірніше, російських снайперів», - йдеться в повідомленні.

Як зазначається, Центру стратегічних комунікацій та інформаційної безпеки стало відомо, що Зуніно не повідомив про свою роботу в місті відповідальних пресофіцерів, а також уже на місці проігнорував попередження українських військових про небезпеку та крики: «Danger, sir!».
У пресслужбі наголосили, що Зуніно, як керівник, був зобов’язаний проконтролювати, аби учасник його групи був не лише в жилеті з написом PRESS, а й з бронею всередині нього. Крім того, італійський журналіст порушив правила поведінки для преси в умовах бойових дій.
В ОК «Південь» також наголосили, що вбивство та поранення журналістів є черговим воєнним злочином рф.
Як повідомляв Укрінформ, напередодні, у середу, кореспондент італійського видання La Repubblica Коррадо Зуніно зазнав поранень на в'їзді в Херсон внаслідок обстрілу автомобіля, в якому він їхав зі своїм помічником. Очільник МЗС Італії Антоніо Таяні повідомив, що кореспондент зазнав поранення під час атаки безпілотника.
Національна спілка журналістів України повідомила, що під Херсоном 26 квітня загинув український фіксер Богдан Бітік, який допомагав італійському журналісту Коррадо Зуніно висвітлювати події, пов'язані з війною в Україні.