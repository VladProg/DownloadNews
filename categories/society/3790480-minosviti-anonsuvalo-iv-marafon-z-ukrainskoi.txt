З 1 до 24 грудня 2023 року триватиме IV Відкритий марафон з української мови..

Про це повідомила пресслуба Міносвіти, передає Укрінформ.
“З 1 до 24 грудня 2023 року триватиме IV Відкритий марафон з української мови”, - йдеться в повідомленні.
Його мета - розвинути в учнівства та студентства мотивацію і прагнення до вивчення української мови, сформувати компетентності комунікативних навичок у різних життєвих ситуаціях і сферах спілкування.
У МОН повідомили, що долучитися до марафону можуть учні 3-11 класів закладів загальної середньої освіти, учні закладів професійної (професійно-технічної) освіти, студенти закладів фахової передвищої та вищої освіти. Участь є добровільною та безоплатною.
Марафон проходитиме дистанційно на спеціальній платформі у форматі тестування за темами: І етап - «Культура слова (лексикологія, фразеологія)»; ІІ етап - «Граматика (синтаксис, морфологія, словотворення)»; ІІІ етап - «Правопис (орфографія, пунктуація, фонетика, орфоепія)»; ІV етап - «Робота з текстом».
Доєднатися до марафону можна протягом усього періоду проведення змагання. Однак завдання етапів марафону, які вже завершені відповідно до графіка, не будуть доступними для виконання.
На кожному етапі учасники відповідатимуть онлайн на питання і зможуть одразу побачити рейтинг і загальну турнірну таблицю всіх учасників у своїй категорії. У підсумку учасники отримають суму балів за результатами проходження завдань упродовж марафону.
Переможцями стануть ті учасники, які набрали найбільшу кількість балів у рейтинговому порядку та посіли 1-3 місця в кожній категорії марафону. Призери отримають дипломи, решта учасників - сертифікати.
Як повідомляв Укрінформ, за результатами дослідження, проведеного Державною службою якості освіти України та Уповноваженим із захисту державної мови, понад 90% учителів, батьків та учнів вважають рідною мовою українську.