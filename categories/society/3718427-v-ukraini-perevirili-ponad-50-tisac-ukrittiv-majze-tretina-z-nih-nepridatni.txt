В Україні станом на 5 червня рятувальники, поліцейські та представники місцевих органів виконавчої влади вже перевірили 50 195 укриттів, з яких 32% виявилися зачиненими або непридатними до використання.

Як передає Укрінформ, про це Міністерство внутрішніх справ повідомляє в Телеграмі.
“Обстежено 50195 укриттів (79%), з яких: 4679 (9% від перевірених) виявилися зачиненими. 11644 (23% від перевірених) – не придатні до використання”, - ідеться у повідомленні.


У Києві обстежили 2156 (48%) укриттів, з яких: 137 (6% від перевірених) виявилися зачиненими. 804 (37% від перевірених) – не придатні до використання.

Органи Національної поліції та Державної служби з надзвичайних ситуацій, а також представники місцевої влади продовжують здійснювати перевірку укриттів.


Як повідомляв Укрінформ, Президент України Володимир Зеленський доручив міністру з питань стратегічних галузей промисловості Олександру Камишіну провести повну ревізію всіх захисних споруд Києва, а міністру внутрішніх справ Ігорю Клименку - усіх споруд України.

Київський міський голова Віталій Кличко поінформував, що станом на ранок 5 червня перевірили понад 1600 укриттів.