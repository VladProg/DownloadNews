Чернігівський песик-сапер Патрон отримав на Каннському кінофестивалі премію Palm Dog Award.

Про це Державне агентство України з питань кіно повідомляє у Фейсбуці, передає Укрінформ.




“Премію Palm Dog вручають у Каннах найкращому собаці, котрий знявся у фільмі-учаснику кінофестивалю. Це щорічне неофіційне шоу нагород було започатковано 2001 року журналістом Тобі Роузом, натхненним його власним французьким фокстер’єром Маттлі, й нині є улюбленим для всіх задоволенням у передостанній день роботи Каннського кінофестивалю”, - ідеться в повідомленні.

У Держкіно зазначили, що Патрона нагородили відзнакою PalmDogManitarian, що вручається за зв'язок між людством і собаками.

Головну нагороду виграв Бріт, сріблястий пудель із фільму "Військовий поні" Джини Гаммелл та Райлі Кео.
Як повідомляв Укрінформ, 8 травня Президент Володимир Зеленський у присутності Прем’єр-міністра Канади Джастіна Трюдо вручив державні нагороди українським рятувальникам, які розміновують територію від російських мін, а також нагородив чернігівського песика-сапера Патрона, який допоміг виявити й знешкодити понад 200 вибухонебезпечних предметів.
Фото: Держкіно