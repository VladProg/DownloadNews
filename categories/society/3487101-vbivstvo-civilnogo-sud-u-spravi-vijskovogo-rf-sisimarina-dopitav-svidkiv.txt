Солом’янський райсуд Києва допитав двох свідків обвинувачення у справі російського військового Вадима Шишимаріна щодо вбивства цивільного мешканця Сумщини.

Про це повідомляє кореспондент Укрінформу.
Зокрема, суд допитав сусіда загиблого, який поінформував, що раніше бачив обвинуваченого.
Він, серед іншого, розповів про пересування російських військових по населеному пункту, про стрілянину, про те, як почули крик сусідки, яка плакала, і як після того побачив чоловіка, який лежав на столі без ознак життя, його пошкоджену голову - частина черепа у нього була відсутня.
Водночас він зазначив, що не бачив, хто стріляв. При цьому, за його словами, мешканці їхнього села, після того, як побачили у своєму селі колони техніки рф, намагалися бути вдома і нікуди не виходити.
Після цього суд допитав ще одного свідка – російського військовослужбовця Івана Мальдісова, який має звання рядового і воєнну посаду старшого механіка – водія МТЛБ.
Він уточнив, що знає обвинуваченого і потерпілу, і також розповів про колону техніки рф і про цивільне авто, у яке залізли 28 лютого росіяни. Свідок заявив, що Шишимарін спочатку не хотів стріляти у цивільного, але потім зробив це – під тиском іншого російського військовослужбовця, особа якого їм обом невідома. Окремо він поінформував, що він із обвинуваченим - з одного підрозділу.
Після цього суд оголосив, що має намір перейти до дослідження письмових доказів у справі.
Як повідомлялося, 24 лютого росія розпочала новий етап восьмирічної війни проти України – повномасштабний наступ. Ворог здійснює масовані обстріли та бомбардування мирних українських міст і сіл. ЗСУ, Національна гвардія, сили Територіальної оборони та весь український народ ефективно протистоять російським військам і завдають їм великих втрат.
Після початку війни проти росії було запроваджено масштабні санкції з боку світової спільноти.
Фото: Суспільне