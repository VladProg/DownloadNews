Керівник Офісу Президента Андрій Єрмак підтримав ідею проведення телемостів між населеними пунктами України та європейськими містами.

Як передає Укрінформ, про це повідомляє ОП.
За дорученням Президента України Володимира Зеленського Єрмак провів зустріч у режимі відеоконференції із представниками культури та спорту - режисерами, акторами, естрадними виконавцями, театральними діячами, керівниками музейних установ та композиторами.
Від імені глави держави керівник ОП подякував діячам культури за їхню активну громадянську позицію під час повномасштабного вторгнення рф в Україну, зауваживши, що сьогодні українські митці захищають Батьківщину в підрозділах оборони, виступають у бомбосховищах, перед українськими військовими та переселенцями.
Єрмак наголосив, що більшість представників сфери культури та спорту долучилися до волонтерської діяльності, збирають кошти для української армії та біженців, залучають міжнародну підтримку, нагадують світові про жахіття війни й важливість підтримки боротьби України за життя та свободу.
"Я переконаний, що завдяки нашим митцям і спортсменам увесь цивілізований світ продовжить об'єднуватися навколо України. Українська культурна індустрія отримає колосальний розвиток. Ми разом будемо створювати для цього всі умови", - заявив він.
Єрмак зазначив, що сьогодні рф руйнує українські історичні пам’ятки, музеї та спортивні об’єкти, але після перемоги України буде відбудований кожен заклад культури та спортивний комплекс.
"Зараз - історичний момент, тому що на Україну дивиться весь світ. Ми представляємо нашу героїчну націю, нашу героїчну країну. Дуже важливо, щоб цей інтерес переріс у спільні проєкти", - підкреслив очільник ОП.
Він зауважив, що сьогодні багато виконавців світового рівня хочуть виступати на одній сцені з українськими артистами.
Також Єрмак наголосив, що Президент Зеленський і його команда роблять усе для якнайшвидшого приєднання України до ЄС. У цьому контексті важливим є створення потужної групи друзів України за участю провідних країн світу.
Як зазначила телеведуча Марія Єфросініна, українські артисти мають вести активний діалог зі світовою спільнотою та розповідати історії про війну в Україні, щоб в інших державах не забували про цю трагедію.
Вона запропонувала проводити міжнародні марафони й телемости за участю виконавців із різних країн.
"Зараз - перехідний момент, пошук інтонації для того, щоб продовжувати говорити зі світом про те, що в Україні все ще страшна війна. Треба шукати цю інтонацію", - заявила Єфросініна.
Режисер Алан Бадоєв зауважив, що нині мистецтво має показати, як війна в Україні позначиться на подіях як в Європі, так і у світі. Для цього треба залучати міжнародні фестивальні та мистецькі майданчики.
"Треба, щоб вони зрозуміли: ми - це також ви, і це наша спільна проблема. Треба перейти від гасел і дописів до більш глибинного, "артового" впливу", - додав він.
Режисер запропонував провести телемости між невеликими населеними пунктами України та європейськими містами.
Єрмак висловив пропозицію щодо створення при Офісі Президента організаційної групи для проведення таких телемостів. Він нагадав, що країни-партнери підтримали ініціативу Зеленського щодо кураторської допомоги під час повоєнного відновлення населених пунктів України.
Зі свого боку лідер гурту "Антитіла" Тарас Тополя наголосив на важливості підтримки концертної індустрії у воєнний період, розв'язання законодавчих проблем щодо захисту авторських прав.
Також до зустрічі приєдналися артисти, які підтримують своїми виступами українських захисників у різних куточках країни. На сьогодні вони готуються до концертів у Дніпропетровській області.
Актор студії "Квартал 95" Олександр Пікалов, який захищає Україну в лавах Національної гвардії, закликав інших артистів долучатися до творчої підтримки українських захисників.
"Треба буде розширювати діапазон (концертів. - ред.), треба їхати в більш гарячі точки. Дайте можливість їхати вперед", - зазначив він.
Пікалов повідомив, що актор "Кварталу 95" Євген Кошовий виступає у групі, яка гастролює біля Житомира.
Співак Дмитро Шуров наголосив, що такі концерти мотивують українських захисників та піднімають їхній бойовий дух.
Акторка театру та кіно Ірма Вітовська висловилася за створення продукту, який буде спрямований на популяризацію української історії за кордоном та спростування російських наративів про Україну.
"Для нас це важливо як для сильного гравця, який не йде до Європи, а повертається до Європи. І чому ми повертаємося, чому ми претендуємо на Європу - їм (європейцям. - ред.) треба розтлумачити", - вважає вона.
Співачка Тіна Кароль розповіла про проєкт шоу, присвяченого питанню історичної самоідентифікації України.
"Шоу спрямоване на підтримку українських артистів, які залишилися без грошей і без сцени", - поінформувала вона.
Телеведучий Олександр Педан закликав акцентувати увагу на популяризації спортивних заходів під час війни. Зокрема запропонував проводити благодійні фестивалі та дитячі турніри на підтримку ЗСУ, зауваживши, що такі заходи можуть стати цікавим дозвіллям для дітей-переселенців.
Заступниця голови Київської міської державної адміністрації Олена Говорова зазначила, що завдяки Фонду солідарності на підтримку української олімпійської спільноти виділяються кошти на тренування спортсменів та їхню участь у міжнародних змаганнях.
"Багато країн відгукнулися на те, щоб наші спортсмени мали змогу тренуватися, змагатися, продовжувати свою спортивну кар’єру", - повідомила вона.
Головний режисер Національної опери України імені Тараса Шевченка Анатолій Солов’яненко поінформував, що актори опери та балету проводять гастролі за кордоном з метою підтримки української культури.
Поет Юрій Рибчинський наголосив, що попри війну українські митці мають продовжувати повноцінну творчу та концертну діяльність.
"Єдина зброя, яка в нас із колегами є, - це музика, це поезія, і це найшвидше, що може сьогодні піти на загал.… Головне, щоб кожен із нас робив свою справу заради перемоги", - підкреслив він.
Директор-художній керівник Івано-Франківського академічного обласного музично-драматичного театру імені Івана Франка Ростислав Держипільський зазначив, що артисти мають не лише виїздити на гастролі до населених пунктів на сході, а й виступати перед тимчасовими переселенцями у західних регіонах країни.
Директор Національного художнього музею України Юлія Литвинець наголосила на важливості вдосконалення безпекових норм зі збереження музейних експонатів.
За її словами, на сьогодні музей працює для закордонних відвідувачів і готує кілька нових проєктів. Зокрема в Іспанії на основі колекції Національного художнього музею заплановано реалізувати проєкт, присвячений українській національній ідентичності.
"Він (проєкт. - ред.) буде пов’язаний із тим, чим Україна відрізняється від росії, що Україна - це не росія і що наше мистецтво, особливо наш український авангард, є базовим авангардом для всього світу", - зауважила Литвинець.
Зі свого боку Андрій Єрмак запропонував створити окрему групу в Офісі Президента задля обговорення всіх питань та ініціатив, які були запропоновані під час зустрічі. Керівник ОП закликав долучатися до роботи цієї групи та висувати якомога більше творчих ініціатив.
"Ідемо до нашої перемоги. У будь-який час, якщо є питання та проблеми - звертайтеся", - додав він.
Як повідомляв Укрінформ, на європейських радіостанціях від початку повномасштабного вторгнення рф в Україну відбулося понад 190 трансляцій українських пісень та концертів.