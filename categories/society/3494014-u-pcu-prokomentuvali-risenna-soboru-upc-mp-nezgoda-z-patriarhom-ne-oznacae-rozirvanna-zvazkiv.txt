У Православній церкві України вважають, що оголошена Собором УПЦ МП незгода з патріархом кирилом ще не означає розірвання зв’язків з російською православною церквою.

Про це написав у Фейсбуці заступник голови Управління із зовнішніх церковних зв’язків ПЦУ, архиєпископ Чернігівський і Ніжинський Євстратій (Зоря).
"Підсумки "Собору УПЦ" можна коротко оцінити словами Митрополита Епіфанія у доповіді на архієрейському Соборі ПЦУ: "З великої хмари – малий дощ"... Вислови щодо російської агресії максимально м’які та округлі... На все, що вважали за потрібне сказати про війну, знайдено сорок слів! І жодного з них – про оцінку ідеології "русского мира" як основи агресії та про свою роль в поширенні цієї ідеології. "Висловлюємо незгоду" з позицією кирила – тобто не засуджуємо, не розриваємо зв’язок, а просто "висловлюємо незгоду", – зазначив архиєпископ Євстратій.
За його словами, Собор УПЦ МП "ні слова не сказав про автокефалію – навіть про теоретичне бажання її досягнення". "Зачистка Статуту" - це те саме, що відсутність слів "московський патріархат" в офіційній назві: спроба приховати те, що "УПЦ" залишається в юрисдикції московського патріархату", - заявив архиєрей.
Він також наголошує, що незрозумілим залишається, чи згадуватимуть у своїх богослужіннях представники УПЦ МП російського патріарха кирила. "Але судячи з формулювань постанов, митрополит Онуфрій буде поминати, а це означає подальшу залежність від Кирила всієї митрополії", – вважає архиєпископ.
Водночас він звертає увагу на те, що Собор УПЦ МП ставить три передумови "для діалогу": "Погодитися, що громади не будуть переходити з МП у ПЦУ, погодитися з тезами пропаганди МП проти ПЦУ, погодитися з тим, що ієрархія ПЦУ – "неканонічна". Тобто Собор відкидає пропозицію архиєрейського Собору ПЦУ про діалог без попередніх умов? Чекаємо роз’яснення".
При цьому, за словами владики Євстратія, затвердження Собором УПЦ усіх рішень за період від 2011 року "означає і затвердження того рішення УПЦ МП (за лекалом з москви), де сказано про розрив зі Вселенським Патріархатом".
Підсумовуючи, архиєрей так охарактеризував сьогоднішній Собор УПЦ (МП): "Гора родила мышь".
Як повідомлялося, 27 травня УПЦ МП провела Собор, на якому заявила про "самостійність і незалежність", а також висловила незгоду з позицією патріарха кирила щодо війни в Україні.
12 травня Синод УПЦ МП оприлюднив заяву, в якій назвав одним із приводів вторгнення росії в Україну політику попереднього президента Петра Порошенка й отримання Томосу про автокефалію ПЦУ.
У Державній службі з етнополітики та свободи совісті розцінили заяву УПЦ МП як таку, що ображає почуття вірян та виправдовує війну рф.
Православна церква України заявила, що діяльність Української православної церкви московського патріархату (рпц в Україні) сприяла просуванню ідеології "русского мира", яка є фундаментом російської агресії проти України. Війна ж рф проти України розпочалася задовго до отримання Томосу.
У Верховній Раді зареєстровано законопроєкт про заборону московського патріархату на території України.