Вчинені російськими військовими злочини сексуального насильства не мають терміну давності.

На цьому наголосив в інтерв'ю Українському радіо громадський радник Офісу віцепрем’єрки з питань європейської та євроатлантичної інтеграції України Ольги Стефанішиної Сергій Ніжинський, передає Укрінформ.
Він запевнив, що Україна робить усе можливе для фіксації цих злочинів і притягнення винних до відповідальності. Зокрема, понад 200 справ Офіс генерального прокуратури верифікував і передав до суду.
«Це 200 справ, які були офіційно, вже 203 чи 205 справ, які офіційно Офіс генерального прокурора верифікував і передав до суду. Є 93 тисячі дзвінків, які верифікуються Національною поліцією і які передаються, направляються у відповідні центри допомоги врятованим. Є гаряча лінія громадської організації "Ла Страда", яка систематизує ці злочини. Є кол-центр 1547 державний, який систематизує звернення громадян із протидії домашньому насильству і торгівлі людьми, а тепер ще й по сексуальних злочинах», - зазначив Ніжинський.
Водночас, за його словами, надається допомога постраждалим від сексуального насильства з боку окупантів.
«Нині в Україні діють соціальні центри, створені за рахунок міжнародних організацій, зокрема ООН. Це 11 центрів, які були створені протягом року. І це такий хаб, де людина, навіть без звернення до правоохоронних органів, може звернутися за допомогою – гуманітарною, медичною, юридичною, психологічною. Більше того, ми зараз ще в законодавстві просимо максимально робити це конфіденційно. Центри це роблять конфіденційно», - сказав Ніжинський.
Також він підкреслив, що злочини сексуального насильства не мають терміну давності.
"Уявіть собі ситуацію, коли людина звертається, а їй на телефонній лінії говорять про те, що якщо це сексуальний злочин, то у вас 3-4 дні максимум є, щоб його зафіксувати, бо це відповідна експертиза встановлює статевий акт. Але ми не говоримо про статевий акт і про зґвалтування. Ми говоримо абсолютно про інший вид злочинів, військових, які не мають терміну давності. Тому що злочини сексуального насильства не мають терміну давності й не треба прив'язувати це до експертиз", - пояснив громадський радник.
Як повідомлялося, за даними Офісу генпрокурора, станом на 11 серпня 2023 року з початку повномасштабної військової агресії РФ прокурори зафіксували 225 випадків сексуального насильства, скоєного російськими воєнними злочинцями. щодо чоловіків скоєно 79 таких злочинів, щодо жінок – 146, щодо неповнолітніх – 13 (12 дівчат та 1 хлопець). Розкрито 64 факти злочинів. Розкрито 64 факти злочинів.