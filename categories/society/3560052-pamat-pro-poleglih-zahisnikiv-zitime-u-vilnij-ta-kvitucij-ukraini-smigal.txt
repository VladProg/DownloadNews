Пам'ять про кожного полеглого захисника збережеться у серцях та житиме у квітучій та незалежній Україні.

Як передає Укрінформ, про це написав Прем'єр-міністр Денис Шмигаль у Телеграмі в День памʼяті захисників України.
"Сьогодні ми вшановуємо пам'ять захисників, що загинули у боротьбі за незалежність, суверенітет і територіальну цілісність України. Від воїнів Русі-України до козаків Сагайдачного й Хмельницького, від армії УНР до воїнів сьогодення", - наголосив Шмигаль.
Він зауважив, що пам'ять про кожного полеглого оборонця, про їхню відвагу та стійкість надійно берегтиметься в наших серцях та житиме у вільній, квітучій та незалежній Україні.
Також глава уряду нагадав, що рівно 8 років тому під Іловайськом загинули сотні українських військових, сотні були поранені або зникли безвісти. росія порушила домовленість про "зелений коридор" і віроломно розстріляла колону. Відтоді ворог більше не приховує своє лукаве обличчя. Обличчя терориста, словам і діям якого немає віри. Уся наша віра сьогодні — у захисників України, наголосив Шмигаль.
Як повідомлялося, 24 серпня 2019 року Президент Володимир Зеленський підписав указ про відзначення 29 серпня Дня пам’яті захисників України, які загинули в боротьбі за незалежність, суверенітет і територіальну цілісність України. Дата приурочена до дня виходу з оточення в Іловайську 29 серпня 2014 року.