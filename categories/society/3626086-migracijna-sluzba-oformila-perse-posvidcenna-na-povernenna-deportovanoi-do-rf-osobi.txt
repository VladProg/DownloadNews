Державна міграційна служба України оформила перше посвідчення на повернення в нашу державу особі, яку примусово вивезли до росії.

Про це у Фейсбуці повідомила пресслужба ДМСУ, передає Укрінформ.
“У рамках експериментального проєкту оформлено перше посвідчення на повернення в Україну особи, яку примусово вивезли в російську федерацію. Тож людина, яка стала заручником держави-агресора, отримала шанс на повернення додому! Україна повертає своїх”, - йдеться у повідомленні.
За даними Державної міграційної служби, унаслідок повномасштабного вторгнення рф понад 1 мільйон українців були депортовані з тимчасово захоплених територій. У цих людей вилучено, викрадено або знищено документи, які посвідчують їхню особу і підтверджують належність до громадянства України.
“Тому українці, рідні яких втратили українські документи, стали заручниками та були насильно вивезені на територію держави-агресора, можуть звернутися до територіального органу ДМС і оформити своїм рідним посвідчення на повернення в Україну”, - зазначають у відомстві.
Уточнюється, що оформлення такого посвідчення є безоплатним та здійснюється упродовж п’яти робочих днів з часу подання заяви-анкети встановленого зразка. Термін дії документа – до 3 місяців.
У ДМСУ висловили переконання, що цей важливий крок допоможе ідентифікувати та повернути на батьківщину тих осіб, які втратили паспортні документи і стали заручниками рф.
Як повідомлялося, з 14 листопада почала працювати експериментальна процедура оформлення посвідчення на повернення українців, які були депортовані до рф.
Фото: ДМСУ, Фейсбук