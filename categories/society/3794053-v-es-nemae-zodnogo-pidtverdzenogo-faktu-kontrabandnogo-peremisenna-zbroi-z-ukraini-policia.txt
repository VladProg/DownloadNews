На території Європейського союзу немає жодного підтвердженого факту контрабандного переміщення зброї військового зразка з території України.

Про це під час брифінгу в Медіацентрі Україна-Укрінформ на тему: «Чорний ринок зброї» як російський наратив та елемент інформаційної війни. Спростування міфів» повідомив начальник департаменту карного розшуку НПУ, генерал поліції третього рангу Вадим Дзюбинський.
«З початку повномасштабного вторгнення ми постійно бачимо намагання Росії вкидувати фейки щодо незаконного обігу зброї і України як чорного ринку зброю у світі. Зрозуміло, що наших європейських партнерів непокоїть можливий ризик витоку зброї з території України. Зрозуміло, що ми маємо зріст незаконного обігу зброї всередині держави в першу чергу, і це зумовлено війною, і це стосувалося б будь-якої країни, не тільки України, але я запевняю, що ми постійно у тісній співпраці з правоохоронними органами майже всіх європейських держав, з Європолом, з міжнародними організаціями, які опікуються незаконним обігом зброї, ми постійно з ними проводимо спільні зустрічі, заходи. У тому числі заплановано створення в Україні міжнародного інформаційного центру з незаконного обігу зброї, куди будуть входити представники поліції різних країн ЄС для оперативного обміну інформацією щодо обігу зброї, як легального так і нелегального. Днями відбулася зустріч з представниками правоохоронних органів інших держав, де ми вкотре отримали від них інформацію, що на території Європейського союзу немає жодного підтвердженого факту контрабандного переміщення зброї військового зразка з території України», - повідомив Дзюбинський.
Інформуючи про випадки незаконного обігу зброї на території України, представник Нацполіції відзначив, що з початку 2023 року з незаконного обігу вилучено 4793 одиниці вогнепальної зброї.
«Всі правоохоронні органи держави розуміють адекватні ризики, з якими ми стикаємося зараз, і з якими ми можемо зіткнутись після закінчення війни, після нашої перемоги. Ми розуміємо кількість зброї, яка перебуває зараз в державі, можливо якийсь відсоток перейде в незаконний обіг. Саме тому боротьба з незаконним обігом зброї є пріоритетним напрямком роботи всіх правоохоронних органів держави. Наразі Нацполіцією вилучено з незаконного обігу 4793 одиниці вогнепальної зброї. З них майже 1,5 тис - це автоматична зброя, майже тисяча – це короткоствольна», - повідомив Дзюбинський.
До повномасштабного вторгнення у легальному обігу було зареєстровано 1 млн 334 100 одиниць зброї, зареєстрованої у фізичних та юридичних осіб. «Звичайно, після повномасштабного вторгнення і після окупації окремих територій, велика кількість зброї потрапила в розряд викраденої або втраченої. Це саме та зброя, яка перебувала в громадян або у юридичних осіб на зберіганні. Також зброя, яка перебувала в чергових частинах, правоохоронних органах, які мають право на носіння і зберігання вогнепальної зброї, в ряді військових частин - ця вся зброя обліковується і перебуває у нас на обліку як викрадена або втрачена», - повідомив представник Нацполіції.
Як повідомляв Укрінформ, РФ проводить в світі масовану дезінфомраційну кампанію щодо начебто наявності в Україні «чорного ринку зброї».