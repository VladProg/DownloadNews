Петиція до Президента щодо присвоєння військовослужбовцю ЗСУ, спортсмену та вболівальнику "Динамо" Максиму Яловцову з позивним Регбіст звання Героя України (посмертно) набрала необхідні для розгляду 25 тисяч підписів.

Про це свідчать дані на сайті глави держави, повідомляє Укрінформ.
Петицію №22/167188-еп зареєстровано 21 жовтня, її автор Іван Фесенюк.
"Максим "Регбіст", військовослужбовець Збройних сил України, професійний український спортсмен, майстер спорту України з греплінгу, фрі-файту та ММА, багаторазовий призер чемпіонатів світу та Європи з панкратіону та бразильського джіу-джитсу, синій пояс bjj, тренер з боротьби та наставник багатьох українських чемпіонів, відомий блогер, приклад для всієї України. Інструктор з бойової підготовки, засновник Академії захисту цивільних Civil Safety, український націоналіст, любив Батьківщину, до кінця був вірний ідеї, фанат "Динамо" Київ (CAPITALS)", - зазначає автор петиції.
Він зауважив, що Регбіст загинув у тилу ворога під час виконання бойового завдання з визволення рідної землі, на яке багато хто не наважився піти.
"Мужній, сильний, незламний, душа будь-якої компанії, рішучий, безстрашний, завжди веселий, авторитет для всіх.
Велика втрата для нас всіх. Наш дорогий друг, пам'ятаємо, якою ціною маємо свободу, незалежність та спокійний сон. Дякуємо за все. Слава Україні! Слава Герою!" - йдеться у петиції.
Як повідомлялося, у боях із російськими загарбниками 21 вересня загинув один із лідерів фанатського руху київського "Динамо" Максим Яловцов.
До повномасштабної війни він займався змішаними єдиноборствами, був призером чемпіонату Європи-2021 з греплінгу, був майстром спорту з фрі-файту та панкратіону, володарем бронзової медалі чемпіонату Європи з бразильського джіу-джитсу.
18 жовтня у Михайлівському Золотоверхому монастирі відбулося прощання із захисником.
Фото: ОП