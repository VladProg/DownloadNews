Міжнародні експерти провели тренінги в Україні, а також запустили платформу “Bezpechna Ukraina” з інформаційними матеріалами та відео з гуманітарною метою, щоб допомогти людям в умовах війни.

Про це повідомляє кореспондент Укрінформу в Гаазі.
“Оригінальна концепція відеороликів виникла, коли наша команда з Dorcas направилася до Запоріжжя у супроводі Wodan International, німецької компанії, яка займається ризиками та безпекою. Wodan їздив, щоб провести тренінги з підвищення рівня обізнаності про середовище для наших співробітників у Запоріжжі, тоді як решта команди з Dorcas їздили, щоб реалізувати нові проєкти та контролювати існуючі, які наша команда та партнерські неурядові організації здійснюють у регіоні. У середині нашої подорожі ми отримали повідомлення, що російська армія мобілізує додаткові 100 підрозділів на околицях Запоріжжя, і почалися дискусії з Wodan щодо того, чи готове місто Запоріжжя до евакуації, якщо знадобиться масова евакуація. Після цього наші команди зустрілися з місцевою владою, щоб зрозуміти, що відбувається, і в результаті взялися навчати команду інструкторів, зокрема, як підготуватися до евакуації, що робити у разі ракетного удару, як поводитися у ворожому середовищі та як підготуватися та діяти у разі ядерної катастрофи”, - розповіла Укрінформу одна з організаторів проєкту Жаклін Талевська.
За її словами, місцева влада Запоріжжя розділила місто на понад 100 районів, створивши так звані територіальні інформаційні центри з призначенням відповідальних осіб на випадок масової евакуації.
“Багато людей, призначених для цього місцевою владою, стали учасниками навчання Dorcas.
Після цього було надруковано 800 000 брошур для розповсюдження, а понад 15 000 людей відвідали тренінги під керівництвом наших тренерів. Потім до нас приєдналася Mission East після того, як ми об'єдналися для реалізації аналогічних проєктів у Миколаєві та Харкові, де ми розширилися до створення відеоконтенту на різні теми. Всі розроблені теми були створені спеціально для українського контексту”, - розповіла вона.
Інформаційні відео можна переглянути за кількома тут: https://saferukraine.com і https://www.youtube.com/@BezpechnaUkraina/videos.
За словами організаторів, головна мета проєкту – зробити людей обізнаними та допомогти почуватися безпечніше, бути готовими і знати, як реагувати та діяти в різноманітних небезпечних ситуаціях.
Як повідомляв Укрінформ, усі українці, які потребують психологічної підтримки, можуть скористатись платформою «Розкажи мені», яка працює цілодобово й надає безкоштовну психологічну допомогу.