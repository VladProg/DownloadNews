Щоб дітям під час повітряних тривог було спокійніше, Міністерство освіти і науки України та Фонд Східна Європа запустили кампанію #BraveKidsUkraine, мета якої - створити максимально комфортні психологічні умови для перебування дітей в укриттях.

Про це Укрінформу повідомили у Фонді Східна Європа, який є співавтором кампанії.
«Ще торік ми усвідомили, що проблема подолання стресу під час повітряної тривоги стоїть дуже гостро. Тому ми з психологинею Світланою Ройз розробили для вчителів безкоштовний онлайн-курс, присвячений психологічній безпеці. А зараз, з початком нового навчального року, вирішили запровадити цю нову ініціативу. Бо розуміємо і знаємо, наскільки це важливо» — наголосив президент Фонду Східна Європа Віктор Лях.
У межах кампанії відомі люди, лідери думок, музиканти, актори та блогери з України та з-за кордону записують короткі відеоролики. Відео містять слова підтримки, побажання, вправи, ігри та цікаві завдання — усе легко повторити, перебуваючи у сховищі. Адже під час повітряної тривоги дітям може бути тривожно, стресово і навіть страшно, а ці ролики допоможуть не нервувати в укриттях.

Одним із перших, хто підтримав кампанію #BraveKidsUkraine, став міністр освіти і науки Оксен Лісовий. У відеозверненні до дітей він наголосив, що боятися — це нормально: і для дорослого, і для дитини. Навіть супергерої часом сумують й почуваються невпевнено.
«Один із фокусів роботи команди МОН — створення безпечних умов для дітей та освітян. 1,5 млрд грн уряд виділив на облаштування укриттів у школах. Водночас для нас важливо не лише забезпечити школярів сховищами, а й створити комфортні умови для перебування в них. Я пишаюся українськими дітьми — поколінням сміливих та надзвичайно стійких людей. Тож цю кампанію ми запустили для кожної української дитини: від дошкільнят до підлітків, адже хочемо, щоб попри все вони почувалися в укритті впевнено і спокійно», — зазначив Лісовий.
Ідея кампанії належить Фонду Східна Європа. Вона з’явилася, коли організація у вересні минулого року у співпраці з МОН, ДСНС та МВС почала облаштовувати укриття в навчальних закладах. Спілкуючись із дітьми та освітянами, експерти проєкту зрозуміли, наскільки важливим є не тільки побутовий, а й психологічний комфорт школярів у таких приміщеннях.
За словами дитячої психологині Світлани Ройз, оскільки цьогоріч до школи пішли діти, які торік навчались онлайн і серед яких є ті, котрі нещодавно повернулися до України та не мають досвіду перебування в укритті, необхідно подбати про їхній супровід і стабілізацію стану.
Ройз наголосила, що психологічна складова так само важлива, як і перебування у безпечному місці.
«Складно спрогнозувати, якою буде реакція конкретної дитини на стрес. Але стан дитини залежить і від тих дорослих, які поруч. Тому важливо мати багато різних інструментів, щоб скерувати активність дитини, дати конкретні практики й допомогти зменшити тривогу, повернути відчуття стійкості. І саме цей проєкт дає відчуття підтримки від авторитетних для дітей різного віку людей. Вони пропонують без повчання прості, іноді смішні, практики у формі, яку легко сприйняти. І дають змогу відчути себе стійкими, де б ми не були» — зазначила Ройз.
За словами ініціаторів кампанії, впоратися зі стресом та віднайти внутрішні сили дітям вже допомагають переможці «Євробачення-2022» Kalush Orchestra, переможниця «Євробачення-2016» Джамала, волонтер Сергій Притула, а також відомі британці — актор Стівен Фрай і дитяча письменниця й телеведуча BBC Нікола Девіс. Перелік лідерів думок, які підтримали #BraveKidsUkraine, постійно збільшується. Вони пропонують дітям не лише слова підтримки, а й цікаві завдання, вправи, ігри та челенджі.
Кампанія #BraveKidsUkraine є частиною програми «Безпечна школа», яку Фонд Східна Європа реалізує у співпраці з Міністерством освіти і науки, Державною службою з надзвичайних ситуацій та Міністерством внутрішніх справ. Реалізується за підтримки проєкту «Фенікс», що виконується коштом Європейського Союзу.