Внутрішньо переміщені особи можуть отримати соціальні послуги в будь-якому управлінні соцзахисту.

Як передає Укрінформ, про це повідомляє Міністерство з питань реінтеграції тимчасово окупованих територій України.
«Відтепер Єдина інформаційна система соціальної сфери (ЄІССС) стала доступною в управліннях соціального захисту населення по всій території України. Кожен переселенець може скористатися соціальними послугами за місцем свого фактичного перебування», — ідеться в повідомленні.
Зокрема, у будь-якому регіональному управлінні соціального захисту переселенці можуть швидко змінити в довідці ВПО неактуальне місце проживання та виправити в заяві на отримання такої довідки помилкові чи некоректні дані.
У будь-якому регіональному управлінні також можна з’ясувати й усунути причину затримки допомоги на проживання, легко перейти на обслуговування від одного до іншого управління соцзахисту в разі зміни місця фактичного перебування та за потреби знятися з обліку як ВПО.
Наголошується, що впровадження ЄІССС дозволяє централізувати призначення, нарахування та виплати для внутрішньо переміщених осіб, прискорюючи тим самим оформлення допомоги й вирішення всіх проблемних питань переселенців.
Як повідомляв Укрінформ, за даними Мінреінтеграції станом на жовтень, в Україні внутрішньо переміщеними через війну стали сім мільйонів осіб, один мільйон з них — діти.