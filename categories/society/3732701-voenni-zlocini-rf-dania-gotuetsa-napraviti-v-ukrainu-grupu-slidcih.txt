Данія восени направить в Україну групу слідчих, які збиратимуть дані для поточного розслідування скоєних в Україні російською армією воєнних злочинів.

Про це заявив посол Данії в Україні Олє Егберг Міккельсен у виступі на відкритті Всеукраїнського правозахисного форуму «Легіон права», повідомляє кореспондент Укрінформу.
«Данія готується направити команду слідчих в Україну, щоб підтримувати поточне розслідування воєнних злочинів (скоєних російськими військами в Україні – ред.) Це відбудеться восени», - сказав Міккельсен.
Він акцентував, що Данія активно підтримує роботу Міжнародного кримінального суду в Гаазі.
«Саме цей суд відіграватиме ключову роль у процесі притягнення до відповідальності всіх винних у злочинах, скоєних в Україні… Якщо ми не забезпечимо справедливість та підзвітність, то перемога (України у війні проти Росії – ред.) як така буде неповною», - зазначив посол Данії.
Міккельсен також нагадав, що цьогоріч відзначатиметься 75-та річниця ухвалення Загальної декларації прав людини. За його словами, з цієї нагоди Данський інститут прав людини запросить до Копенгагена представників міжнародних правозахисних організацій.
«Під час цієї зустрічі окремий фокус буде зроблено на боротьбі проти катувань. На превеликий жаль, ті жахи, які вчинила Росія в Бучі, Ірпені, лише за 20 км звідси, демонструють, що ми маємо робити більше, щоб забезпечити боротьбу з цим явищем, особливо у воєнному контексті», - зазначив дипломат.
Він висловив сподівання, що український омбудсмен Дмитро Лубінець візьме участь у цій зустрічі.
Як повідомлялося, у червні Україну відвідали дві команди слідчих та експертів з Франції, які збирали дані для розслідування скоєних росіянами в Україні злочинів у Міжнародному кримінальному суді.