В Україні 52% роботодавців вважають психологічні проблеми ветеранів з інвалідністю перепоною для їх працевлаштування.

Про це свідчать результати дослідження «Захисти захисника - чи готова Україна працевлаштовувати ветеранів з інвалідністю?», які представник благодійного фонду «Ти – з нами» Андрій Зайцев презентував в Укрінформі.
«Менше чверті роботодавців не бачать жодних особливостей, які б заважали працевлаштуванню ветеранів з інвалідністю. 24% з обережністю, але готові працевлаштовувати ветеранів з інвалідністю. 52% кажуть, що їх лякають психологічні проблеми, особливості поведінки ветеранів. 19% вважають серйозною перепоною алкоголізм та наркоманію, до яких, на їхню думку, схильні наші ветерани», - розповів Зайцев.
Дослідження показало, що працевлаштування цієї категорії ветеранів загалом ускладнюють ті самі причини, що стосуються всіх людей з інвалідністю. Це, зокрема, необхідність створювати спеціальні умови, адаптування робочого місця, відсутність бажання працювати або навчатися під вимоги роботодавців, проблеми зі звільненням.
Середня частка працівників з інвалідністю на всіх опитаних підприємствах становила трохи більш як 5%.
Зазначається, що середній рівень задоволеності роботодавців результатами праці людей з інвалідністю є досить високим і становить 3,8 бала за п'ятибальною шкалою. Водночас середній рівень задоволеності усіма працівниками коливається в діапазоні 3,5 - 4,5 бала.
Згідно з дослідженням, кожен 20-й роботодавець вважає, що держава має виплачувати ветеранам з інвалідністю гідну пенсію, аби вони могли зовсім не працювати.
Дослідження проводилося благодійним фондом «Ти – з нами» у квітні-липні шляхом анкетування та телефонного опитування в умовах анонімності власників і керівників бізнесу
У ньому взяли участь близько 500 роботодавців з усіх регіонів України, які представляють усі галузі економіки.