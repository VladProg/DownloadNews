В Естонії змогли працевлаштуватися 44% українських біженців віком 20-64 років, вони добре зарекомендували себе на ринку праці.

Як передає Укрінформ, про це з посиланням на дані міністерства соціальних справ Естонії повідомляє ERR.
Зазначається, що частка українських біженців, які влаштувалися на роботу в Естонії, значно вища, ніж у середньому по Європейському Союзу (30%).
При цьому трудова діяльність більшості з них триває вже понад двісті днів.
Водночас міністерство зауважує, що високий рівень освіти біженців не гарантує їм роботу, як би відповідала їхній кваліфікації. Проблема полягає у недостатньому знанні мови та браку можливостей для нагляду за дітьми на час роботи батьків.
Як повідомлялося, в Естонії під тимчасовим захистом перебувають понад 40 тисяч українських біженців. З них 58% працездатного віку - від 20 до 64 років.