Міністерство культури та інформаційної політики виявило під час перевірки низку порушень договору оренди, укладеного між УПЦ (МП) та заповідником "Києво-Печерська лавра", які є підставами до його розірвання.

Про це повідомляє пресслужба МКІП, передає Укрінформ.
"Міністерство культури та інформаційної політики України під час перевірки встановило ряд порушень з боку Свято-Успенської Києво-Печерської лаври (чоловічий монастир) Української православної церкви. Ці порушення можуть бути підставою для розірвання договору оренди про безоплатне користування релігійною організацією культовими будівлями та іншим майном, що є державною власністю", - заявили у МКІП.
Серед виявлених порушень - самовільна перебудова, добудова, перепланування пам’яток культурної спадщини, спорудження новобудов на території заповідника.
"Це порушення вимог частини 14 статті 5, статті 141, пункту 1 статті 24, пунктів 2, 3 статті 25, статті 26, статті 32, пункту 4 статті 33 Закону України «Про охорону культурної спадщини», частини четвертої статті 26 Закону України «Про регулювання містобудівної діяльності», статті 5 Закону України «Про основи містобудування», статті 28 Закону України «Про архітектурну діяльність», а також пунктів 2.2.3, 2.2.6, 2.2.7 Охоронних договорів", - наголосили у відомстві.
Крім того, було зафіксовано нецільове використання об’єкта державної власності, зокрема підвалу 1914 року. Також ідеться про неналежне утримання пам’ятки архітектури місцевого значення - книжкового складу, корпусу 113.
У міністерстві наголошують на порушенні умов підпункту 4 пункту 3.2 договору від 19.07.2013 № 2 щодо зобов’язання не передавати без дозволу заповідника (державної установи) майно третім особам (натомість передано корпуси в суборенду Митрополії УПЦ та Київській духовній академії та семінарії; зареєстровано 20 сторонніх юридичних осіб).
У МКІП нагадують, що на території Києво-Печерської лаври працює комісія з перевірки наявності, умов зберігання та стану збереженості культурних цінностей, що передавалися з Національного заповідника «Києво-Печерська лавра» до Свято-Успенської Києво-Печерської лаври (чоловічому монастирю) Української православної церкви.
Як повідомлялося, договір про оренду приміщень Києво-Печерської Лаври укладали УПЦ (МП) та заповідник. Підставою для його розірвання в односторонньому порядку є пункт 8.1. Відповідно до нього, у разі нецільового використання майна або утримання його в неналежному стані заповідник може розривати договір.
На підставі висновків Міжвідомчої робочої групи 10 березня заповідник повідомив Свято-Успенську Києво-Печерську лавру УПЦ (МП) про необхідність звільнити державні споруди до 29 березня.