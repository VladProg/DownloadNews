Благодійний фонд «Razom for Ukraine» в рамках програми «Razom Heroes» передав українським захисникам допомоги вже на 45 мільйонів доларів.

Про це повідомила співзасновниця благодійного фонду “Razom for Ukraine” Оля Яричківська під час пресконференції в Медіацентрі Україна-Укрінформ.
"Наша головна програма - “Razom Heroes”. Це програма допомоги захисникам, яку ми відкрили 24 лютого, коли почалось повномасштабне вторгнення. Ми вже довезли допомоги нашим захисникам на суму 45 млн доларів у рамках цієї програми", - сказала Яричківська.

Фонд вже передав сотні тонн засобів тактичної медицини, медичних препаратів та медикаментів, тисячі дронів, рацій, радіостанцій, пікапів, генераторів, портативних зарядних станцій та інших речей українським захисникам, службам надзвичайних ситуацій, лікарням і госпіталям.
Координатор програми “Razom Heroes” в Україні Тарас Гаталяк зазначив, що на фронт українським захисникам передали вже більше 15 тисяч рацій. "В переважній більшості це мотороли. Також на початку був дуже складний доступ до засобів зв'язку, рацій. Тож були хайтери та інші", - сказав він.

Координатор проєкту “Cars for Victory” в Україні Сергій Митрофанський зауважив, що потреби ЗСУ в автомобілях на сьогодні перевищують 30 тисяч одиниць.
"За даними тих медиків, яким ми передали наші автомобілі... Наші автомобілі вже евакуювали понад 1300 наших поранених героїв, і таким чином врятували їм життя", - сказав Митрофанський.

Благодійний фонд «Razom for Ukraine» є найбільшим американсько-українським фондом, який було засновано в Нью-Йорку у 2014 році.
Фото: Юлія Овсяннікова