Верховна Рада ратифікувала Угоду про асоційовану участь України у програмах «Горизонт Європа» та «Євратом».

Як повідомляє народний депутат Ярослав Железняк в Телеграмі, за відповідний законопроєкт №0142 проголосували 327 народних обранців.
Ратифікація дозволить завершити українською стороною внутрішньодержавні процедури, необхідні для набрання чинності Угоди про набуття асоційованого членства України у дев’ятій рамковій програмі Європейського Союзу з досліджень та інновацій «Горизонт Європа» (2021-2027 рр.) та Програмі з досліджень та навчання Європейського співтовариства з атомної енергії (2021-2025).
Асоційований статус України у згаданих програмах сприятиме залученню українських вчених та наукових установ до найбільшої програми Європейського Союзу з досліджень та інновацій, а також до європейських програм підтримки в рамках Об’єднаного дослідницького простору та Інноваційної ради.
Асоційована участь України в програмі «Горизонт Європа» та програмі «Євратом» передбачає сплату щорічних фінансових внесків до бюджетів відповідних програм.
Практична реалізація Угоди створить сприятливі умови для здійснення науково-дослідницької діяльності та комерціалізації розробок, зокрема в атомній енергетиці, розбудови національної інноваційної екосистеми; залучення фінансування на наукові та інноваційні проєкти.
За даними Міністерства освіти та науки, у 2021 році два українських науково-дослідних проєкти були профінансовані програмою «Горизонт Європа» на 800 тис. євро.


Головні цілі “Горизонт Європа” – розширення дослідницької бази, розвиток цифрових трансформацій, боротьба зі зміною клімату. 40% бюджету минулого року направлялися на напрями, пов'язані з цифровою трансформацією та кліматом. Йдеться про розвиток енергетичного сектору, радіаційної безпеки, радіокосмічної індустрії.