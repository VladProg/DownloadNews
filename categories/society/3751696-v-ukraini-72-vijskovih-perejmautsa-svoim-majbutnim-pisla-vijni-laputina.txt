В Україні 72% військових мають тривогу щодо життя після війни, 75% зіткнулися з проблемами проходження військово-лікарської комісії.

Про це поінформувала міністр у справах ветеранів Юлія Лапутіна під час VI Міжнародного ветеранського форуму "Україна. Захисники. Майбутнє", передає кореспондент Укрінформу.
"72% мають тривогу щодо життя після війни. 75% стикнулися з проблемами ВЛК. У людей є тривога стосовно того, хто їх зустріне в громаді, хто їх зустріне вдома. Адже може бути така ситуація, що людина повертається до себе в громаду, а її родина знаходиться за кордоном через військову агресію. Її підприємство зруйноване, вона не має роботи і не знає куди їй іти", - сказала Лапутіна.
Міністр зазначила, що у 2022 році 64 469 послуг із соціальної та психологічної допомоги було надано ветеранам війни. Крім того, за час роботи гарячої лінії Українського ветеранського фонду надійшло понад 15 тисяч звернень та проведено понад 700 юридичних консультацій.
За словами Лапутіної, вже запущено шість Центрів ветеранського розвитку та ще шість планується запустити до кінця року.
Вона додала, що після перемоги більше ніж чотири мільйони людей будуть дотичними до ветеранської політики.
Як повідомляв Укрінформ, у Вінницькій, Дніпропетровській, Львівській та Миколаївській областях 1 липня розпочався прийом заяв на конкурсний відбір кандидатів на посади помічників ветеранів.