Наразі 8 мільйонів українців перебувають у вимушеній еміграції, 90% з яких жінки та діти.

Про це заступниця Голови Верховної Ради Олена Кондратюк повідомила під час виступу на спеціальній події Українського жіночого конгресу "Участь жінок у відбудові", посилаючись на звіт офіційного представництва Організації Об'єднаних Націй в Україні, передає кореспондент Укрінформу.
«За останнім звітом, який оприлюднило офіційне представництво Організації Об'єднаних Націй в Україні, 5,4 мільйона стали внутрішньо переміщеними особами в Україні, з яких більшість – це жінки і діти», - поінформувала вона.
За словами Кондратюк, наразі 8 мільйонів українців перебувають у вимушеній еміграції, 90% з яких жінки та діти.
«1,2 мільйона українських дітей були змушені покинути свої домівки, що звісно, відбилося і на якості освіти», - акцентувала заступниця Голови ВР.
Водночас віцеспікерка українського парламенту зауважила, що для 51% вимушених мігрантів головним фактором повернення є завершення війни.
Кондратюк також нагадала, що десятки тисяч українських дітей з окупованих територій було примусово депортовано до Російської Федерації.
Окрім того, вона поінформувала, що більше ніж 2,4 мільйона осіб втратили роботу, з’явились нові вразливі категорії населення – молоді вдови, молоді ветерани, мешканці прифронтових територій.
«Ми мусимо думати і говорити про всіх них. Ми змушені ставити собі за мету – допомогти їм всім», - резюмувала заступниця Голови ВР.
Як повідомляв Укрінформ, абсолютна більшість українських біженців, які перебувають за кордоном, та внутрішньо переміщених осіб після більш як 500 днів війни планують або сподіваються повернутися додому.