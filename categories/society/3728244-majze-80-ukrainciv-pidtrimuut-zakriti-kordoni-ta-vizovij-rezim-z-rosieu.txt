Більшість українців (79%) вважають, що відносини з Росією мають бути із закритими кордонами, візами та митницями.

Про це свідчать результати опитування, проведеного Київським міжнародним інститутом соціології, передає Укрінформ.
Зазначається, що соціологи впродовж 15 років ставлять респондентам запитання, якими українці бачать відносини України з Росією.

“Перед Революцією гідності переважна більшість українців (70%) хотіли бачити країни незалежними, але дружніми державами. Лише 15% наполягали на тому, що відносини мають бути як з іншими державами – із закритими кордонами, візами, митницями. Причому досить істотна частка респондентів (12%) бажали навіть об’єднання в одну державу. Після окупації Криму і початку війни на Донбасі значно зросла частка тих, хто вважав, що відносини мають бути як з іншими державами (з 15% до 44%), хоча все одно 48% вважали, що країни мають лишатися дружніми (частка тих, хто виступав за об’єднання знизилася до 5%)”, - йдеться в повідомленні.

Водночас після широкомасштабного вторгнення до 79% зросла частка тих, хто хоче мати закриті кордони, візи та митницю з Росією. Цей показник ідентичний у липні 2022 року і травні 2023 року.

Лише 10% зараз хотіли б, щоб країни були дружніми, і лише 1% хотів би об’єднання країн в одну.

При цьому опитування показало, що закриті кордони з Росією хочуть мати 75% жителів сходу та 73% - півдня. До 2014 року в усіх регіонах переважна більшість українців бачили країни дружніми з відкритими кордонами, без віз і митниць.
Крім того, зазначається, що серед тих, хто вдома спілкується переважно або лише російською мовою, 70% вважають, що з Росією потрібно мати закриті кордони, візи та митниці.
Опитування було проведено впродовж 26 травня - 5 червня 2023 року методом телефонних інтерв’ю з використанням комп’ютера (computer-assistedtelephoneinterviews, CATI) на основі випадкової вибірки мобільних телефонних номерів. Опитано 984 респонденти віком від 18 років, що мешкають у всіх регіонах України (крім АР Крим). До вибірки не включалися жителі територій, які тимчасово не контролювалися владою України до 24 лютого 2022 року (АР Крим, м. Севастополь, окремі райони Донецької та Луганської областей), а також опитування не проводилося з громадянами, які виїхали за кордон після 24 лютого 2022 року.
Формально за звичайних обставин статистична похибка такої вибірки (з імовірністю 0,95 і з врахуванням дизайн-ефекту 1,1) не перевищувала 3,4% для показників, близьких до 50%, 3,0% для показників, близьких до 25%, 2,1% - для показників, близьких до 10%, 1,5% - для показників, близьких до 5%. За умов війни додається певне систематичне відхилення.