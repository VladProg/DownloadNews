На територіях, які тимчасово захоплені, або на тих територіях, де ведуться бойові дії, з урахуванням того, що може бути втрачений контакт із сімейним лікарем, дозволяється в умовах війни відпуск антибіотиків і без призначення лікаря.

Про це в ефірі українських телеканалів поінформувала заступник глави МОЗ Марія Карчевич, говорячи про рецепти на антибіотики, передає кореспондент Укрінформу.
«Виключенням є території, які знаходяться у тимчасовій окупації, або території, де ведуться бойові дії. Там, з урахуванням того, що може бути втрачений контакт із сімейним лікарем або немає доступу до аптеки, або медзакладу, дозволяється в умовах війни відпуск антибіотиків і без призначення лікаря, з урахуванням того, що життя і здоров’я людини є пріоритетом», - уточнила Карчевич.
За її словами, другим винятком щодо цього на період війни є закупівля волонтерами оптом ліків на потреби воєнного часу і на потреби фронту.
Відповідаючи на питання, хто буде контролювати, що це саме волонтери купують для військових ці ліки, заступник міністра заявила, що наразі чинними ліцензійними умовами передбачено, що волонтерські організації, військові адміністрації або ЗСУ можуть закупити їх оптом у суб’єктів, які мають ліцензію на оптову торгівлю.
«Тобто, це не аптечні заклади, це дистриб’ютори. Це передбачено чинними нормативно-правовими документами, і ця норма діє на період війни», - поінформувала вона.
Окремо чиновниця зазначила, що одним із кроків руху України до Євросоюзу є впровадження контрольованого відпуску рецептурних препаратів. За даними представниці МОЗ, першим етапом щодо цього є запуск електронного рецепту на антибіотики, який планувався ще навесні цього року.
«Але війна внесла певні корективи у наші плани. І ми розуміємо, що в умовах воєнної ситуації необхідно було впровадити перехідний період, коли діє паралельно і паперовий, і електронний рецепти. Бо ми розуміємо, що не всі заклади можуть мати технічну можливість і працювати з електронною системою охорони здоров’я, у певних закладах можуть бути проблеми з електроживленням», - сказала Карчевич.
Тому, як поінформувала заступник глави МОЗ, і впроваджується цей перехідний період, щоб заклади підготувалися, і щоб комунікаційно донести до людей питання необхідності вживання тих чи інших рецептурних препаратів за призначенням лікаря.
«Тому на цей період буде діяти і електронний, і паперовий рецепти», - уточнила вона.
Як повідомлялося, 19 липня у МОЗ поінформували, що уряд ухвалив рішення, згідно з яким аптеки відпускатимуть антибіотики за електронним рецептом.