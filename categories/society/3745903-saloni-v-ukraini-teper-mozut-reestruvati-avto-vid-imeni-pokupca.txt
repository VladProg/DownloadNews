В Україні набули чинності зміни до законодавства, відповідно до яких автосалони відтепер можуть реєструвати авто від імені покупця без нотаріального доручення.

Про це у Телеграмі повідомила пресслужба Головного сервісного центру Міністерства внутрішніх справ, передає Укрінформ.
«Нові зміни набули чинності. Тепер автосалони можуть реєструвати транспортні засоби від імені покупця без нотаріального доручення. Адже його можна підписати просто в автосалоні. А акт-приймання передачі формується за допомогою Єдиного державного реєстру. Також вже необов’язкові «транзитні» номерні знаки», - зазначається у повідомленні.
Тобто, як пояснили у ГСЦ, після оформлення необхідних документів між покупцем та продавцем представник автосалону може завітати до сервісного центру МВС замість покупця і отримати свідоцтво про реєстрацію транспортного засобу та номерні знаки на ім’я покупця.
Як повідомлялося, міністр внутрішніх справ Ігор Клименко заявив, що громадяни відтепер можуть обирати та бронювати бажаний номерний знак для авто онлайн.