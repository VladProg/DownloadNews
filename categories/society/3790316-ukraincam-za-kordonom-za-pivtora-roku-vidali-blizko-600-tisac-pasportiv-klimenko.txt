Від початку реалізації проєкту із швидкого забезпечення українців за кордоном документами працівники держпідприємства “Документ” оформили цим особам близько 600 тисяч паспортів.

Про це у Телеграмі повідомив міністр внутрішніх справ України Ігор Клименко, передає Укрінформ.
“За майже півтора року від старту проєкту, працівники ДП «Документ» оформили близько 600 тисяч паспортних документів. З них - понад 150 тисяч ID-карток та понад 420 тисяч закордонних паспортів. Більш як 100 тисяч українців скористалися послугою одночасного оформлення ID-картки та закордонного паспорта”, - повідомив він.

Клименко зазначив, що українці можуть оформити документи за кордоном у Польщі, Словаччині, Чехії, Туреччині, Німеччині, Іспанії та Італії.
Як повідомлялося, якщо особа перебуває за кордоном та не встигла своєчасно отримати замовлений у підрозділі Державної міграційної служби України (ДМСУ) закордонний паспорт або ID-картку, то забрати ці документи можна через закордонні дипломатичні установи України.