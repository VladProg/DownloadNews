Перевірка начальників Територіальних центрів комплектування та соціальної підтримки не повинна вплинути на роботу цих структур та процеси мобілізації в Україні.

Як передає Укрінформ, про це в ефірі телемарафону «Єдині новини» повідомив перший заступник міністра оборони України Олександр Павлюк.
«Головне в цій роботі – не порушити мобілізацію. До чого в першу чергу була увага російської агентури в 2014 році? Це… - до процесів мобілізації. Тому що вони були в шоці: чому і як ми змогли провести 6 черг мобілізації, враховуючи те, що в кінці 2013 року система військкоматів була настільки знищена, що вона неспроможна була виконати цю функцію. Так, в 2014 році всі обласні військові комісари були усунуті від посад і тільки протягом місяця, коли система дала збій, їх повернули на місце. Тому неможливо допустити такі процеси на даний момент, щоб це зашкодило виконанню бойової задачі, це дуже важливо. На скільки своєчасно будуть подані ресурси, підготовлені люди, настільки успішним буде виконання задач на передовій», - наголосив Павлюк.
Він також зауважив, що російська агентура активно працює в напрямку дискредитації роботи військкоматів, багато процесів в Україні підігріваються російськими ІПСО. Тому під час аналізу роботи ТЦК треба дуже уважно вивчати всю наявну інформацію.
Павлюк зазначив, що вже проводиться багато заходів для поліпшення ситуації. Так, із 203 голів ТЦК, за поточний рік 25 були замінені з тих чи інших причин. Водночас він зауважив, що проблема досвідчених кадрів стоїть гостро і часами заміна воєнкома не давала потрібного результату.
Перший заступник міністра оборони зазначив, що для отримання всебічної інформації вже створені гаряча лінія, електронна пошта та Телеграм-бот, куди громадяни можуть надавати дані про проблеми в тому чи іншому ТЦК. Водночас він запевнив, що інформація ретельно перевірятиметься, аби не створити передумови до неадекватних дій чи паралічу роботи центрів комплектування.
Павлюк повідомив, що громадяни можуть звертатись з питаннями та скаргами на гарячу лінію 0800 310 179, e-mail - tckreport@gmail.com , Телеграм-бот @tck_report_bot
Як повідомляв Укрінформ, начальник Одеського обласного територіального центру комплектування Євген Борисов був звільнений із займаної посади після оприлюднення інформації про те, що його родина під час повномасштабної війни придбала на іспанському узбережжі нерухомості та автівок на мільйони доларів. Про це свідчать витяги з іспанського реєстру. Сам Борисов заявляв, що не в курсі, чи є у його сім'ї майно в Іспанії.
Президент на засіданні Ставки доручив звільнити одеського військкома і перевірити інших очільників військкоматів.
Прем'єр-міністр Денис Шмигаль заявив, що буде утворено державну комісію на чолі із першим заступником міністра оборони, з правоохоронним блоком, із представником НАЗК, яка перевірить діяльність та майновий стан усіх військкомів та їхніх заступників.
Сьогодні перший заступник міністра оборони Олександр Павлюк повідомив, що створена робоча група з представників НАЗК, ДБР, СБУ, Нацполіції та ЗСУ, яка перевірить керівників Територіальних центрів комплектування та соціальної підтримки на доброчесність та ефективність виконання службових обов’язків.