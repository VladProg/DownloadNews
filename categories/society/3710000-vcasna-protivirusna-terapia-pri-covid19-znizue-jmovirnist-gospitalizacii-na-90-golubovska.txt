Раннє призначення противірусної терапії групам ризику знижує ймовірність госпіталізації при COVID-19 практично на 90 відсотків.

Про це в інтервʼю Укрінформу заявила інфекціоніст, доктор медичних наук, завідувачка кафедри інфекційних хвороб Національного медичного університету імені Богомольця, професор Ольга Голубовська.
«Мені шкода, що при такій кількості звернень до лікаря ще й досі деякі лікарі не призначають противірусну терапію, хоча можливості, ресурси і доступ є», - сказала вона.
Голубовська висловила жаль з приводу того, що окремі лікарі, які не стикаються з проблемою лікування важких пацієнтів з COVID-19, починають транслювати якісь неприйнятні рекомендації.
«Не можна так. У нас в країні є противірусна терапія, і вона доступна як на амбулаторному етапі, так і на стаціонарному. У нас є протокол і всі медики знають, про що йдеться. Більше того, ми одна з небагатьох країн, які на це пішли, і це дуже важливо – ми дозволили госпіталізацію людей з груп ризику за будь-якого перебігу захворювання відразу з моменту постановки діагнозу, не чекаючи дихальної недостатності. І це було зроблено саме для своєчасної терапії”, - зазначила Голубовська.
Вона наголосила, що в інфекційній патології запобігання захворюванню та запобігання тяжким формам захворювання, якщо людина вже захворіла, це – фундаментальний момент. “А якщо ми починаємо лікувати з реанімації, то, зрозуміло, що ефективність усіх методів лікування набагато нижча. Тим більше, COVID-19 це не грип, це – системне захворювання, при якому уражаються практично всі органи та системи. Звісно, все це індукується виключно вірусом, його треба придушувати», - сказала завідувачка кафедри інфекційних хвороб Національного медичного університету.
Як повідомлялося, з початку пандемії COVID-19 в Україні зафіксовано понад 5,5 млн випадків захворювання на коронавірусну хворобу.
Всесвітня організація охорони здоров’я 5 травня скасувала статус пандемії COVID-19.