У Києві працівники Служби безпеки України заблокували діяльність ІТ-компанії, яка розробляла програмне забезпечення для окупаційних адміністрацій на сході країни.

Як передає Укрінформ, про це СБУ повідомляє в Телеграмі.

Встановлено, що компанія постачала ворогу програмне забезпечення для збору комунальних платежів.
Одержані від жителів кошти керівники окупаційних адміністрацій направляли на фінансування незаконних збройних угруповань "лнр/днр", які беруть участь у повномасштабному вторгненні росії в Україну.

За допомогою нелегального програмного продукту загарбники перерахували до "бюджету" понад 10 млн грн.
Згідно з даними СБУ, незаконний бізнес організувала керівник компанії, яка укладала договори з представниками окупантів на обслуговування їхніх комп’ютерних систем.
Безпосередньо розробкою та адмініструванням програмного забезпечення займалися понад 10 працівників. Для маскування протиправної діяльності їх розосередили в різних регіонах, зокрема на тимчасово захоплених територіях.
Серед основних замовників послуг були захоплені російськими загарбниками підприємства та установи газо- та водопостачання.
Як повідомляв Укрінформ, раніше Служба безпеки України заблокувала діяльність компанії, яка обслуговувала транспортні літаки російської федерації, тим самим завадивши рф обійти санкції.