Національне агентство з питань запобігання корупції розпочало антикорупційну експертизу внесених урядом на розгляд Верховної Ради двох законопроєктів з питань антикорупційної політики, бо вважає, що вони суперечать євроінтеграційним прагненням України.

Про це повідомили у НАЗК, передає Укрінформ.
«Національне агентство з питань запобігання корупції розпочало проведення антикорупційної експертизи законопроєктів «Про внесення змін до статті 59 Закону України «Про запобігання корупції» щодо удосконалення порядку притягнення до відповідальності осіб, уповноважених на виконання функцій держави або місцевого самоврядування» №9586 та «Про внесення змін до Кодексу України про адміністративні правопорушення та інших законодавчих актів щодо удосконалення порядку притягнення до відповідальності осіб, уповноважених на виконання функцій держави або місцевого самоврядування» №9587», - йдеться у повідомленні.
У НАЗК вважають, що їх ухвалення суперечить євроінтеграційним прагненням України, унеможливлює виконання Державної антикорупційної програми на 2023-2025 рр. та ставить під загрозу злагодженість і скоординованість роботи органів державної влади у досягненні загальної мети – повноправного членства у Європейському Союзі, ОЕСР та НАТО.
“Крім того, законопроєкти схвалені Кабінетом Міністрів України з порушенням вимог регламенту уряду в частині їх погодження та визначення необхідності проведення антикорупційної експертизи Національним агентством”, - заявили у НАЗК.
Також у Нацагентстві вказали, що розробником цих законопроєктів є Міністерство юстиції, попри те, що це не є його компетенцією, адже єдиним органом центральної виконавчої влади, на який покладено функцію забезпечення формування державної антикорупційної політики як невід’ємної складової загальнодержавної політики, є НАЗК.
В Нацагентстві додали, що проведення антикорупційної експертизи є підставою для зупинення процедури розгляду або ухвалення законопроєктів на строк до десяти днів.
Відповідні листи НАЗК спрямувало Голові Верховної Ради Руслану Стефанчуку та керівникам профільних комітетів парламенту.
Як повідомлялося, 7 серпня Кабінет Міністрів на засіданні погодив і потім зареєстрував у Верховній Раді проєкти законів «Про внесення змін до статті 59 Закону «Про запобігання корупції» щодо удосконалення порядку притягнення до відповідальності осіб, уповноважених на виконання функцій держави або місцевого самоврядування» та «Про внесення змін до Кодексу України про адміністративні правопорушення та інших законодавчих актів щодо удосконалення порядку притягнення до відповідальності осіб, уповноважених на виконання функцій держави або місцевого самоврядування».
Фото: НАЗК