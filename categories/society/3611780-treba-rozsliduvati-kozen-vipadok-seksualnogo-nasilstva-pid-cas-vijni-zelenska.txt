Дружина Президента Олена Зеленська наголошує, що про сексуальне насильство під час війни треба говорити і розслідувати кожен випадок.

Як передає Укрінформ, про це Зеленська написала в Телеграмі.
“Сексуальне насильство під час війни. Важка тема. Тим більше про це треба говорити і розслідувати кожен випадок. Але робити це правильно і з максимальною підтримкою для постраждалих”, - підкреслила Зеленська.
“На думку психологів, людина, що пережила таке, може розповісти, а тим більше свідчити про це, лише коли почувається у цілковитій безпеці. Тож один із головних викликів – створити для постраждалих таку психологічну безпеку. Щоб вони відчули, що нарешті можуть говорити, і їх почують. Що загрози чи осуду немає”, - зазначила дружина Президента.
Вона поінформувала, що “про виклики щодо розслідування та протидії сексуальному насильству в умовах війни говорили сьогодні на засіданні урядової Комісії щодо забезпечення рівних прав та можливостей жінок і чоловіків, протидії будь-яким проявам насильства, надання допомоги постраждалим”.

Зеленська нагадала, що “роботу Комісії було розпочато ще до широкомасштабної агресії – з метою протидії домашньому і гендерно зумовленому насильству”.
“З того часу значно зросла кількість дзвінків на гарячу лінію 1547 – бо суспільство стало менш толерантним до насильства. А цього року Україна нарешті приєдналася до Стамбульської конвенції – “золотого стандарту” в питаннях боротьби з насильством. Та російське вторгнення вивело на порядок денний нові види цього злочину”, - зауважила дружина Президента.
“Тому саме в цей час ми як суспільство маємо вирішити: після всього, що переживає наша країна, після всього, що зробили з нашими співвітчизниками загарбники, ми не будемо терпимими до насильства вже ніколи. До жодного насильства у жодній формі. Так подолаємо його не лише на війні, але й у повсякденному житті”, - наголосила Зеленська.
У пресслужбі Президента поінформували, що на восьмому засіданні Комісії за участю першої леді представники міністерств та інших органів виконавчої влади, Верховної Ради, Офісу Генпрокурора, міжнародних організацій презентували результати роботи із запобігання та протидії різним видам насильства, а також погодили майбутні кроки щодо надання комплексної допомоги постраждалим, зокрема від сексуального насильства, пов’язаного з вторгненням.
Віцепрем’єр-міністр з питань європейської та євроатлантичної інтеграції Ольга Стефанішина поінформувала щодо перших результатів роботи зі створення мережі центрів допомоги врятованим. На сьогодні в Україні функціонує чотири такі центри (у Запоріжжі, Дніпрі, Львові та Києві), триває робота з масштабування мережі центрів на інші міста в Україні та за кордоном.
«Фактично, центри захисту мають слідувати за нашими громадянами, функціонувати всюди, де є українці та українки. Отже, важливо розбудовувати такі центри спільно з нашими міжнародними партнерами», - зауважила у цьому зв'язку дружина Президента.
Зі свого боку Стефанішина наголосила, що протягом восьми місяців Україна не зупиняла рух шляхом змін і трансформацій, зокрема пов'язаних із реагуванням на виклики у сфері гендерної рівності, протидії домашньому насильству та насильству, пов'язаному з конфліктом. Вона наголосила, що прикладом цього є нещодавня ратифікація Україною Стамбульської конвенції, яка набрала чинності 1 листопада і стала новим етапом у боротьбі з насильством.
«Ратифікація Конвенції стала довгоочікуваним етапом інтенсифікації роботи з протидії будь-яким видам насильства. Це дасть змогу посилити механізми реагування на сексуальне насильство, пов’язане з конфліктом, та домашнє насильство. Крім того, це додатковий інструмент захисту тимчасово переміщених українців за кордоном», – сказала віцепрем’єр-міністр.
Учасники зустрічі зазначили, що завдяки співпраці органів влади, суспільства та міжнародних партнерів іще до повномасштабного вторгнення вдалося досягти максимальної скоординованості та ефективності в питанні протидії насильству. Ухвалено важливі закони щодо забезпечення рівних прав чоловіків і жінок, протидії домашньому насильству, реалізовано низку проектів, спрямованих на викоренення гендерних стереотипів та стигми.
Участь у засіданні взяли Генеральний прокурор Андрій Костін, міністр соціальної політики Оксана Жолнович, міністр внутрішніх справ Денис Монастирський, уповноважений Верховної Ради з прав людини Дмитро Лубінець, народний депутат Марина Бардіна, голова представництва Фонду ООН у галузі народонаселення в Україні Хайме Надаль, повірена у справах посольства Канади в Україні Ешлі Малруні, заступниця глави місії посольства Швеції в Україні Марія Ліндгрен-Салтанова, виконувачка обов’язків директора місії USAID в Україні Сюзан Кутор.
Комісія з питань координації взаємодії органів виконавчої влади щодо забезпечення рівних прав та можливостей жінок і чоловіків створена за рішенням уряду від 2 вересня 2020 року як консультативно-дорадчий орган під головуванням віцепрем’єр-міністра з питань європейської та євроатлантичної інтеграції. Її основна мета – виконання Україною своїх зобов’язань у сфері дотримання гендерної рівності та сприяння посиленню координації роботи в цій сфері.
Як повідомляв Укрінформ, правоохоронні органи розпочали вже 43 кримінальні провадження щодо сексуальних злочинів росіян в Україні.