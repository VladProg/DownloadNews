Україна гідно пройшла найстрашніші пікові ситуації зі сплесками захворюваності на COVID-19 завдяки тому, що українська система охорони здоров’я заснована на “системі Семашка”.

Таку думку висловила в інтервʼю Укрінформу інфекціоністка, докторка медичних наук, завідувачка кафедри інфекційних хвороб Національного медичного університету імені Богомольця, професор Ольга Голубовська.
«У нас було не так страшно, тому що наша система охорони здоров’я заснована на “системі Семашка”, яку без кінця критикують, обзивають «совком». Але ця система формувалася у складні для країни часи – війни, революції, голод. Вона була розрахована на катастрофу, а саме: на можливість швидко прийняти величезну кількість людей», - наголосила Голубовська.
За її словами, в Україні кількість ліжок на тисячу населення у 5 разів більша, ніж у США, і утричі більша, ніж в Італії, Іспанії.
“Нам це хоча б трохи допомогло. Американці взагалі були в шоці, у них хворі лежали в каплицях, в гаражах – де тільки можна. І у всьому світі, як ви пам’ятаєте, госпіталізували людей - це була помилкова рекомендація, - коли вони вже починали задихатися. А якщо почати лікувати хворого, що вже вмирає, тоді і результати лікування будуть відповідні”, - зазначила вона.
При цьому вона також вказала, що в Україні госпітальна летальність набагато нижча, ніж госпітальна летальність у багатьох європейських країнах, а також у США. “Ми вийшли взагалі, я вважаю, гідно», - заявила Голубовська.
Як повідомлялося, Україна після розвалу СРСР успадкувала так звану медичну систему "імені Семашка". Суть цієї системи полягала в тому, що лікарні отримували фінансування, виходячи з кількості ліжко-місць, а не від кількості та якості наданих медичних послуг.
Нова медрефома в Україні передбачає, що тепер медичні заклади фінансуватимуть залежно від кількості пацієнтів, а не від кількості ліжко-місць.