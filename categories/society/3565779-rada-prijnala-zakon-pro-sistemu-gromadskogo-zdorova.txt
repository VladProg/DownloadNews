Верховна Рада вирішила врегулювати механізми створення ефективної системи громадського здоров'я.

За схвалення законопроєкту №4142 у другому читанні та в цілому проголосували 228 депутатів, передає Укрінформ.
У пояснювальній записці зазначається, що проєкт Закону розроблено з метою врегулювання механізмів створення ефективної системи громадського здоров’я в Україні, що сприятиме зміцненню здоров’я населення, запобіганню хворобам та збільшенню тривалості життя.
Зокрема, вводиться на законодавчому рівні поняття «громадське здоров’я» - як сфера знань та організована діяльність суб’єктів у системі громадського здоров’я щодо зміцнення здоров’я, запобігання хворобам та збільшення тривалості життя; визначаються суб’єкти правовідносин у системі громадського здоров’я.
Також закон визначає і розмежовує повноваження Кабінету Міністрів, Міністерства охорони здоров’я України, інших центральних органів виконавчої влади, місцевих органів виконавчої влади та органів місцевого самоврядування в системі громадського здоров’я; передбачає створення Координаційної ради з питань громадського здоров’я як постійного консультативно-дорадчого органу Міністерства охорони здоров’я щодо питань громадського здоров’я. Окрім того, визначає поняття компетентного органу у сфері громадського здоров’я; оперативні функції громадського здоров’я, тобто основні напрямки діяльності, які здійснюються в державі для забезпечення максимально високих показників здоров’я і благополуччя населення, а також найбільш повного дотримання принципу справедливості щодо здоров’я.
Документом визначено основні засади здійснення оперативної функції епідеміологічного нагляду, у тому числі формування інформаційного фонду громадського здоров’я як державного інформаційного ресурсу, що містить дані про стан здоров’я, благополуччя населення і показники середовища життєдіяльності. Закон також визначає основні засади здійснення оперативної функції моніторингу, готовності й реагування на небезпечні чинники та надзвичайні ситуації у сфері громадського здоров’я, у тому числі положення щодо виконання Міжнародних медико-санітарних правил та своєчасність реагування з метою локалізації та ліквідації таких загроз; закладає основні засади кадрового, наукового та фінансового забезпечення системи громадського здоров’я.
Закон дозволить створити систему громадського здоров’я та сприятиме зміцненню здоров’я населення, запобіганню хворобам та збільшенню тривалості життя; ефективному використанню коштів, передбачених у державному бюджеті для виконання функцій епідеміологічного нагляду, моніторингу, забезпечення готовності та реагування на небезпечні чинники та надзвичайні ситуації у сфері громадського здоров’я. А також сприятиме ефективному здійсненню повноважень центральних органів виконавчої влади та інших суб’єктів щодо вирішення питань у сфері громадського здоров’я; підтримки та розвитку комплексного підходу до розв’язання проблем громадського здоров’я, у тому числі шляхом залучення суб’єктів недержавного сектору до реалізації оперативних функції у сфері громадського здоров’я; збереженню функції забезпечення біологічної безпеки та біологічного захисту держави в частині, що стосується здоров’я людей, реагування на хімічні та токсикологічні загрози шляхом створення національної мережі установ з контролю та профілактики тощо.
Як повідомляв Укрінформ, користувачами платформи "Бережи себе", що забезпечує доступ до доказової інформації про здоров’я під час війни, стали вже понад мільйон українців.