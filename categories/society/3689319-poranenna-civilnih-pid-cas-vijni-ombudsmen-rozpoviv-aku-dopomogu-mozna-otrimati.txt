Уповноважений Верховної Ради з прав людини Дмитро Лубінець пояснив, на яку допомогу може розраховувати цивільна особа, що зазнала поранень під час війни.

Як передає Укрінформ, про це Лубінець написав у Телеграмі.
За його словами, Законом "Про протимінну діяльність в Україні" визначено термін "постраждалі від вибухонебезпечних предметів особи". Це окремі особи або групи осіб, які зазнали фізичних і психологічних травм, фінансових втрат або законні права та інтереси яких були порушені використанням і наявністю вибухонебезпечних предметів або члени сімей осіб, загиблих від вибухонебезпечних предметів.
"Статтею 10 цього закону передбачено надання такій категорії осіб допомоги - медичної, психологічної, професійної та соціальної, з метою зменшення наслідків ушкоджень, спричинених вибухонебезпечними предметами", - зазначив Лубінець.
Законом також передбачено надання постраждалим одноразової компенсації за шкоду, заподіяну здоров’ю, та щорічної допомоги на оздоровлення. Постраждалі мають проходити безоплатно психологічну або медико-психологічну реабілітацію.
Постраждалі діти мають право на позачергове обов’язкове забезпечення місцями у закладах дошкільної освіти. Державна соціальна допомога, призначена дітям з інвалідністю віком до 18 років, виплачується у підвищеному розмірі.
За словами Лубінця, постановою Кабінету Міністрів від 29 вересня 2021 року № 1020 "Деякі питання призначення і виплати одноразової компенсації та щорічної допомоги, передбачених Законом "Про протимінну діяльність в Україні" затверджено Порядок надання одноразової компенсації особам з інвалідністю та дітям з інвалідністю, постраждалим внаслідок дії вибухонебезпечних предметів, та Порядок надання щорічної допомоги на оздоровлення особам з інвалідністю та дітям з інвалідністю, постраждалим внаслідок дії вибухонебезпечних предметів.
"Одноразова компенсація призначається та виплачується постраждалій особі в розмірах, які залежать від встановленої групи інвалідності", - підкреслив омбудсмен.
Як повідомляв Укрінформ, Лубінець нагадав, як у разі виявлення фактів порушення чи перешкод для забезпечення прав і свобод людини подати звернення до його Офісу.