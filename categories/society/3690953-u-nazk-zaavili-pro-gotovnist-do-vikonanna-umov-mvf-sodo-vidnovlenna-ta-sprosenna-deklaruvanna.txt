Національне агентство з запобігання корупції готове до виконання умов МВФ щодо відновлення та спрощення декларування.

Про це йдеться на сайті Національної агенції з запобігання корупції, передає Укрінформ.
«Національне агентство з питань запобігання корупції давно наполягає на відновленні декларування і перевірок, вважаючи водночас що до кінця воєнного стану чутлива інформація з реєстру декларацій все ще має бути закрита для загального доступу... Зараз декларування добровільне, і понад 350 тис. публічних службовців за власним вибором вже подали декларації за 2021 рік. Відновлення обов’язку декларування критично необхідне, адже значна частина декларантів все ж таки ще не подали декларації навіть за 2021 рік, не кажучи про 2022-й. Існують ризики приховування статків під час воєнного стану, в тому числі привласнення коштів, спрямованих на відбудову чи гуманітарну допомогу, а також спливу термінів притягнення до відповідальності за недостовірне декларування за 2021 рік», – зазначив заступник Голови НАЗК Андрій Вишневський.
За його словами, у законопроєкті № 8071 щодо відновлення обов’язкового декларування, який майже 8 місяців очікує на розгляд у Верховній Раді, враховано особливості умов воєнного часу, "і жодної небезпеки для декларантів немає".
У НАЗК наголошують, що в оприлюдненому 31 березня Меморандумі з МВФ, який визначає умови для отримання Україною кредиту у $15,6 млрд, Україна взяла на себе зобов’язання виконати низку вимог, серед яких – відновлення обов’язкового декларування статків чиновників. Йдеться як про відновлення обов’язкового декларування, зупиненого на початку повномасштабного вторгнення росії, так і про відновлення функції НАЗК з перевірки декларацій. Згідно з документом, відповідний закон має бути прийнято до кінця липня 2023 року.
Передбачається, що відновлення обов’язку електронного декларування під час воєнного стану торкнеться державних службовців, які не мобілізовані та не беруть безпосередньої участі у бойових діях. Меморандум також містить зобов’язання забезпечити до кінця жовтня автоматизацію внесення в декларації інформації з інших державних реєстрів та баз даних для прозорого і спрощеного декларування у період дії воєнного стану.
Крім того, передбачається проведення консультацій із зацікавленими сторонами, щоб вивчити можливість оприлюднення під час воєнного стану узагальнених відомостей про майно та зобов’язання посадових осіб, які обіймають посади підвищеної та особливо високої відповідальності згідно із Законом «Про запобігання корупції». НАБУ та САП буде надано повний, прямий та конфіденційний доступ до поданих декларацій, що сприятиме розслідуванню корупції, хабарництва та незаконного збагачення. Після скасування воєнного стану декларування буде повністю відновлене, в тому числі поновлена вимога до розкриття інформації всіма державними службовцями, а також перевірки активів на основі оцінки ризиків згідно з вказаними в декларації даних та публічний доступ до всіх декларацій.
НАЗК повністю підтримує зобов’язання, закладені в Меморандумі з МВФ, та зі свого боку повністю готове до поновлення декларування і перевірок, заявили у відомстві.
Як повідомлялося, у травні 2022 року в Національному агентстві з питань запобігання корупції заявили, що посадовцям під час дії воєнного стану подавати декларації не обов’язково.
14 березня 2023-го Національне агентство з питань запобігання корупції запустило лічильник подання електронних декларацій за 2021 рік.
31 березня виконавча рада МВФ схвалила нову програму розширеного фінансування EFF для України на суму 15,6 мільярда доларів.