Ексголову Херсонської обласної ради Владислава Мангера і помічника депутата облради Олексія Левіна, підозрюваних в організації замаху на активістку Катерину Гандзюк, залишили під вартою до 19 вересня.

Про це повідомляє Фейсбук-спільнота "Хто замовив Катю Гандзюк?", передає Укрінформ.

"Мангер і Левін залишаються в СІЗО до 19.09", - йдеться у дописі.
Як повідомляв Укрінформ, громадську активістку, в.о. керівника справами виконавчого комітету Херсонської міськради Катерину Гандзюк 31 липня 2018 року облили сірчаною кислотою біля під'їзду її будинку в Херсоні. Опіками було уражено 40% тіла жінки. Вона перенесла кілька операцій, але 4 листопада того ж року померла.
6 червня 2019 року п'ятеро безпосередніх виконавців нападу були засуджені на терміни від 3 до 6,5 року позбавлення волі.
У липні 2020 року прокуратура направила до суду обвинувальний акт щодо голови Херсонської обласної ради Владислава Мангера і експомічника депутата облради Олексія Левіна за організацію нападу на Гандзюк.