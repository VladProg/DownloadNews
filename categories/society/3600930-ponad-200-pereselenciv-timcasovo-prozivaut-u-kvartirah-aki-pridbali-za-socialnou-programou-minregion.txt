Державний фонд сприяння молодіжному житловому будівництву придбав 60 квартир на виконання рішення уряду про забезпечення тимчасовим соціальним житлом переселенців, у них уже живуть 211 ВПО.

Про це повідомляє Міністерство розвитку громад та територій у відповідь на інформаційний запит Укрінформу.




Зазначають, що у рамках виконання постанови Кабінету Міністрів України «Питання надання гуманітарної та іншої допомоги цивільному населенню в умовах воєнного стану в Україні» та рішення Комісії з питань розподілу коштів для надання допомоги в умовах воєнного стану, утвореної Мінсоцполітики, Держмолодьжитло визначено одержувачем грошової допомоги у розмірі 100 млн грн.




"За рахунок коштів, що надійшли до Держмолодьжитла з рахунку Мінсоцполітики, було придбано 60 квартир на території Житомирської, Київської, Сумської та Чернігівської областей для тимчасового проживання постраждалих осіб, житло яких зруйноване, або ВПО. Наразі вже укладено договори купівлі-продажу на 60 квартир, в яких тимчасово проживають 211 ВПО", - йдеться у документі.




У відповіді на запит також ідеться, що перелік постраждалих осіб, яким надається таке житло, та черговість його надання визначається обласними та Київською міською державними адміністраціями (обласними та Київською міською військовими адміністраціями).




Як повідомлялося, 7 березня 2022 року Кабінет Міністрів ухвалив постанову "Питання надання гуманітарної та іншої допомоги цивільному населенню в умовах воєнного стану в Україні". Згідно з документом, Міністерству соціальної політики за погодженням з Національним банком доручили забезпечити відкриття поточного рахунка для надходження коштів в національній та іноземній валюті від фізичних та юридичних осіб, резидентів і нерезидентів як благодійна пожертва, гуманітарна допомога, гранти та дарунки. Також дозволили використання коштів з рахунка, відкритого у Національному банку для надходження коштів в національній та іноземній валюті від фізичних та юридичних осіб, резидентів і нерезидентів як благодійна пожертва, гуманітарна допомога, гранти та дарунки, у порядку, встановленому Кабінетом Міністрів України.




Прем'єр-міністр України Денис Шмигаль у квітні повідомляв, що Кабінет Міністрів продовжує працювати над вирішенням житлового питання вимушених переселенців. Так, було розширено заходи Державної програми забезпечення молоді житлом. Він пояснював, що уряд розширив заходи Державної програми забезпечення молоді житлом, додавши можливість будівництва та придбання житла для тимчасового проживання внутрішньо переміщених осіб. Також держава надасть можливість людям викупити це житло на умовах довгострокових пільгових кредитів.




За словами Шмигаля, фінансуватися заходи будуть, зокрема, за кошти, передбачені в бюджеті на збільшення статутного капіталу фонду Держмолодьжитла, та кошти міжнародних донорів.






7 вересня Кабінет Міністрів затвердив порядок надання житла, яке придбане Державним фондом сприяння молодіжному будівництву за кошти гуманітарної допомоги, постраждалим українцям для тимчасового розміщення.




28 вересня повідомлялося, що в Україні розпочала роботу програма тимчасового соціального житла для багатодітних родин, вимушених переселенців та родин, житло яких зруйноване внаслідок бойових дій. Тоді у Сумах девʼять родин отримали соціальне житло.
Фото: Закарпатська ОВА