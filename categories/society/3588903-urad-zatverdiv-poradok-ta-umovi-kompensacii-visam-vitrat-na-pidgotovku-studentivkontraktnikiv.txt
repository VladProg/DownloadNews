Кабінет Міністрів на сьогоднішньому засіданні прийняв рішення щодо процедури та підстав надання закладам вищої освіти, що належать до сфери управління Міністерства освіти і науки, компенсації витрат на підготовку студентів, які навчаються за рахунок коштів фізичних осіб.

Про це міністр освіти і науки Сергій Шкарлет повідомив у Телеграмі, передає Укрінформ.
Шкарлет нагадав, що “після зустрічі зі студентами у травні цього року Президент Володимир Зеленський поставив завдання врегулювати питання відшкодування закладам вищої освіти коштів, недоотриманих ними за навчання студентів-контрактників, які зареєстровані на територіях бойових дій, а також тих, хто перебуває (перебували) в тимчасовій окупації чи блокуванні”.
За його словами, у липні цього року уряд ухвалив розпорядження про виділення 86,8 млн грн із резервного фонду держбюджету для компенсації витрат ЗВО, а саме - погашення заборгованості за другий семестр 2021/22 навчального року, що виникла через невиконання фінансових умов укладених договорів на підготовку здобувачів вищої освіти.
Для реалізації цього завдання МОН розробило Порядок та умови надання закладам вищої освіти компенсації витрат на підготовку фахівців, які навчаються за рахунок коштів фізичних осіб.
“Внаслідок збройної агресії рф студенти-контрактники втратили платоспроможність, що призвело до заборгованості ЗВО перед викладачами. Тепер питання ліквідації заборгованості буде врегульоване”, - зауважив очільник Міносвіти.
Як повідомляв Укрінформ, Шкарлет під час зустрічі 6 жовтня в Івано-Франківську з міністрами освіти і науки Польщі, Чехії, Латвії, Литви та Естонії поінформував, що з початку повномасштабного вторгнення росії в Україну загарбники пошкодили 2 608 закладів освіти, 313 повністю зруйновані. Половина пошкоджених закладів - школи.