Президент Володимир Зеленський наголошує на тому, що підтримка українців дуже важлива для воїнів, які нині боронять нашу землю.

Про це він заявив, вітаючи у Телеграмі співвітчизників з нагоди Дня Незалежності України, передає Укрінформ.
«Минулого тижня я відвідав наші бойові бригади. Командні пункти, пункти розташування бригад. І є те, що об’єднує їх усі.
Нашим воїнам допомагає одна додаткова унікальна броня. Броня людяності. Броня щирості. Це дитячі малюнки. Їх можна побачити в кожній бригаді. На стінах, у кімнатах. Малюнки для батька чи брата. Або для солдатів, яких дитина може навіть не знати, але яких підтримує», - сказав Зеленський.
За його словами, це підтримує, і для українських солдат це – головна мета наступу, де кожен крок уперед такий важливий, але крок назад такий неможливий. «Бо позаду – саме ви, наші діти. Українські діти, саме ви, хто створює ці малюнки. І я хочу сказати тобі – кожному хлопчику й кожній дівчинці: ти не уявляєш, наскільки це важливо, коли ти підтримуєш наших бійців. Я дякую тобі», - сказав глава держави.
Він вкотре висловив слова подяки кожній українській матері, для якої наша держава є й залишиться домом. Подякував українським учителям, медикам та усім тим людям, які борються за життя інших, незалежно від того, чи є сирена повітряної тривоги чи є «приліт».

Відео: ОП
Президент зазначив, що через розв’язану Росією війну чимало українців втратили близьких. «Герої, завдяки яким ми не втратили Україну. Я дякую і вклоняюся перед кожним і кожною з них», - підкреслив Зеленський.
Як повідомлялося, у четвер, 24 серпня, Україна відзначає 32-у річницю Незалежності.
День Незалежності України - щорічне свято в Україні, яке відзначають 24 серпня з нагоди ухвалення у 1991 році Акта проголошення Незалежності України. Цей документ, ухвалений позачерговою сесією Верховної Ради УРСР, проголосив створення самостійної української держави.