У четвер, 27 жовтня, відбудеться перший Всеукраїнський національний тест з медіаграмотності, під час якого кожен бажаючий зможе перевірити, чи вміє боротися з фейками та відрізняти ворожу пропаганду.

Про це в Телеграмі написав міністр культури та інформаційної політики Олександр Ткаченко, передає Укрінформ.
"Триває Всесвітній тиждень медіаграмотності і саме сьогодні наш проєкт Фільтр. Національний проєкт з медіаграмотності проводить перший Всеукраїнський національний тест з медіаграмотності. Кожен учасник зможе перевірити, чи вміє боротися з фейками та відрізняти ворожу пропаганду. Платформа для проходження тесту буде відкрита сьогодні тричі протягом дня: початок об 11:00, 15:00, 19:00", - написав Ткаченко.
Він додав, що 30 учасників, які дадуть найбільшу кількість правильних відповідей за найшвидший час, отримають подарунки.
Перевірити себе можна за посиланням
Національний тест з медіаграмотності – це частина заходів від національного проєкту «Фільтр», присвячених Глобальному тижню медіаграмотності, який проходить у всьому світі з 24 до 30 жовтня.
Проєкт «Фільтр» реалізується Міністерством культури та інформаційної політики України спільно з програмою USAID «Мріємо та діємо» та проєктом «Вивчай та розрізняй: інфомедійна грамотність».