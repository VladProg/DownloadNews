Соціальний і військовий психолог Олег Покальчук вважає, що для планування повоєнного відновлення влада має знати реальну кількість населення в Україні, а для цього необхідно провести перепис населення.

Таку думку він висловив у інтерв’ю Укрінформу.
«Для початку треба хоча б провести перепис населення. Реально, за різними методиками підрахунку, розбіжності в цифрах у нас сягають близько 10 мільйонів. Приміром, людина, яка тут прописана, вже 10 років живе у Португалії. То вона де? Треба тонше до цього діла підходити. Я думаю, необхідні механізми, в принципі, існують», - сказав Покальчук.
Водночас він спрогнозував «багато прикрих несподіванок» під час проведення перепису населення. «Я маю на увазі не в плані чисельних результатів – менше, більше, а в тому, що ця брехня про кількість населення давала нескінченні можливості для маніпулювання під час виборів», - зауважив соціальний та військовий психолог.
Він пояснив, що багато місцевих територіальних громад, депутатів, чиновників через відсутність точних даних про чисельність населення «торгували мертвими душами».
«А потім з'ясується, що цього немає. Значить, будуть інші бюджети. Тут автоматично зменшуватиметься об'єм корупційних схем, тому що ви не можете вкрасти гроші у людей, які померли 20 років тому, а на них у даному населеному пункті виділяється соціалка. Ну й тому подібне», - зазначив Покальчук.
Як повідомлялося, за даними Інституту демографії та соціальних досліджень, станом на 1 січня 2023 року чисельність населення України становила від 28 млн до 34 млн.