В Офісі Президента України закликали громадян обмежити використання електроенергії сьогодні в період з 17:00 до 22:00.

Як передає Укрінформ, про це заступник керівника ОП Кирило Тимошенко повідомив у Телеграмі.
"Внаслідок сьогоднішнього обстрілу рашистів, переконливо просимо всіх, за можливості, сьогодні з 17:00 до 22:00 обмежити споживання електроенергії", — зазначив він.
За словами Тимошенка, такі заходи допоможуть пройти критичні навантаження українських електромереж.
Голова енергетичного комітету ВРУ Андрій Герус навів перелік найбільш енерговитратних приладів: електрообігрівачі, бойлери, електроплита, мікрохвильова піч, пральна машина, електрична духова шафа, електрочайник (кавоварка), праска, посудомийна машина, кондиціонер, зарядні пристрої, пилосмок, комп’ютер та телевізор.
Як повідомляв Укрінформ, уранці 10 жовтня російські війська вдалися до масованих обстрілів усієї України, спрямованих проти цивільного населення. Під ворожими ударами опинилися, зокрема, Київ, Хмельницький, Львів, Житомир, Дніпро, Харків, Кривий Ріг й інші населені пункти. Є руйнування об'єктів інфраструктури та жертви серед мирних жителів.
Загалом, за даними Міністерства оборони України, у ході масованої атаки 10 жовтня росія випустила 83 ракети, 43 з них знешкодити сили протиповітряної оборони.
У фракції партії "Слуга народу" заявили, що сьогодні, 10 жовтня, через ракетні удари росіян по великій кількості електростанцій та підстанцій на енергетику Україну чекає один із найскладніших вечорів.