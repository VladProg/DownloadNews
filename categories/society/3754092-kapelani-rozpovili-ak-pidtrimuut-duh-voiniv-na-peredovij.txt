Щоб стати військовим капеланом, необхідно бути священнослужителем та отримати мандат на право здійснювати капеланську діяльність.

Про це повідомив протоієрей ПЦУ, майор капеланської служби Костянтин Холодов у програмі «Укрінформ: вечірній стрім» на тему «Війна та віра: капелани на війні».
«Капеланом може бути громадянин України, священнослужитель однієї з конфесій, які зареєстровані в Україні будь-яких релігії, отримавши мандат на право здійснювати капеланську діяльність. Мандат видає Державна служба України з етнополітики та свободи совісті. В цю службу надсилаються документи кандидата про освіту, про освячення тощо, вони дивляться і видають мандат, далі документ надсилають у церкву і церква видає мандат священнослужителю, благословляє його на здійснення цієї капеланської діяльності у війську. Капеланство - це місія церкви у війську», - розповів Холодов.

Своєю чергою військовий капелан УГКЦ отець Ростислав Височан додав, що для військового капелана необхідно мати вищу богословську освіту, однак на сьогодні допускається робота військового капелана і за умови будь-якої іншої вищої освіти.
«Має бути вища богословська освіта. На первинному етапі 5 років, які зараз в перехідний період на цей момент зазначені, можливо може бути будь-яка вища освіта не нижче бакалавра, але з перспективи того, що ця особа, яка не має вищої богословської освіти, її отримає за цей п’ятирічний термін», - пояснив Височан.
Він також наголосив, що військові капелани виконують свою місію під час забезпечення українського воїна на фронті.

«На сьогодні існують всі види забезпечення військовослужбовця в ЗСУ. Про що йдеться? Людина складається з тіла, душі і духу. Тілом займаються різні підрозділи забезпечення в ЗСУ – це і нагодувати, вдягнути, полікувати тощо. Душею займаються військові психологи, структури морально-психологічного забезпечення, а от духом не було кому займатися на професійному, законному рівні і власне тепер, коли є військові капелани, ми можемо говорити, що цілісна особа - дух, душа, тіло - отримують все для того, щоб виконувати свій професійний громадянський обов’язок. Дух – це дуже важливо. І місія військового капелана – дбати про дух українського воїна», - зазначив Височан.
Як відзначили учасники вечірнього ефіру, військові капелани надають допомогу та підтримують на фронті не лише віруючих, а й тих, хто вважає себе атеїстом.
«На війні люди дійсно стають більш віруючими, ніж були до війни, але дійсно трапляються люди невіруючі. Завдання капелана турбуватись не тільки про віруючих, а про всіх, допомагати і служити всім», - наголосив Холодов.
Як повідомляв Укрінформ, 23 червня у Софії Київській відбувся другий від початку року випуск військових капеланів, які завершили курси підвищення кваліфікації з питань військового капеланства Збройних сил України.
20 липня предстоятель Православної церкви України митрополит Епіфаній вручив мандати капеланам Державної прикордонної служби.