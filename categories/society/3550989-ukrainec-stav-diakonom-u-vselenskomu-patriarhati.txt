У День Успіння Пресвятої Богородиці (за григоріанським і новоюліанським календарями) під час святкової патріаршої літургії в монастирі Панагія Сумела Понту, Вселенський Патріарх Варфоломій здійснив дияконську хіротонію інока з ім’ям Епіфаній, в миру – Дмитра Кам’яновича.

Про це Укрінформу розповів Генеральний консул України в Стамбулі Роман Недільський.
“У цей особливий святковий день, у дуже особливому місці Його Всесвятість Вселенський Патріарх Варфоломій здійснив дияконську хіротонію інока з ім’ям Епіфаній, в миру – Дмитра Кам’яновича. Для нас це особлива подія, бо Дмитро - громадянин України, великий патріот нашої держави. Ми безмежно пишаємось і радіємо за нашого співвітчизника з Дніпра, який є випускником-відмінником Богословського факультету Фесалонікійського Університету ім. Арістотеля і нині став священнослужителем Вселенського Патріархату”, - розповів агентству Роман Недільський.






Українець став дияконом у Вселенському Патріархаті / Фото: Ольга Будник, Укрінформ


































Дипломат також наголосив, що після літургії, звертаючись до присутніх, Вселенський Патріарх Варфоломій, висловив свою підтримку Україні, Православній церкві України та побажав миру всьому українському народу.
Патріарх Варфоломій також зауважив, що ім’я Епіфаній для новопоставленого диякона було обрано не випадково, воно підкреслює символічний зв’язок із предстоятелем Православної церкви України митрополитом Епіфанієм.
Генконсул також зазначив, що літургія відбулася в особливому місці - монастирі Сумела, побудованому наприкінці IV - початку V століття н.е. на крутому схилі гори на висоті кілька сотень метрів. Раніше в монастирі зберігалася чудотворна ікона Богородиці Панагія Сумела, написана апостолом Лукою. Монастир був відомим місцем християнського паломництва.
“Таке таїнство відбулося у цьому монастирі вперше за багато-багато років. Це особлива подія, і маю впевненість у тому, що диякона Епіфанія чекає велике майбутнє, важлива місія і ми покладаємо на нього наші надії”, - сказав Недільський.
Як повідомляв Укрінформ, Священний Синод Православної церкви України 27 липня схвалив лист до Вселенського патріарха, архієпископа Константинополя Варфоломія із закликом засудити діяльність московського патріарха кирила, який проповідує расистське вчення про "русскій мір", та позбавити його права посідати патріарший престол.