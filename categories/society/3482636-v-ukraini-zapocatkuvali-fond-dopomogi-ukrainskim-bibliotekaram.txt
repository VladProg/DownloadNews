Благодійний фонд «Бібліотечна країна» та Українська бібліотечна асоціація започаткували Фонд допомоги українським бібліотекарям.

Про це виконавча директорка БФ «Бібліотечна країна», представниця Ірпінської міської центральної бібліотеки Люсьєна Шум повідомила під час круглого столу в Укрінформі «Допомога постраждалим бібліотекарям та бібліотекам внаслідок повномасштабного вторгнення Росії в Україну».
«В Україні зараз налічується близько 15 тисяч публічних бібліотек, і вже кілька десятків з них зазнали або повної руйнації, або серйозних пошкоджень внаслідок бойових дій і окупації деяких регіонів, де багато бібліотекарів опинилися на межі виживання. З іншого боку, бібліотеки переорієнтували свою роботу, створили гуманітарні, волонтерські центри на своїй базі для допомоги переміщеним українцям і ЗСУ. Наш фонд «Бібліотечна країна» спільно з Українською бібліотечною асоціацією саме тому започаткували Фонд допомоги українським бібліотекарям, які найбільше постраждали, змушені були евакуюватися», - сказала Шум.
За її словами, Фонд допомоги українським бібліотекарям станом на сьогодні вже зібрав і передав понад 350 тис. гривень для 150 українських бібліотекарів, а загалом отримав більше 300 заявок - зокрема, від фахівців з Маріуполя, Сум, Чернігова і Попасної.
Як повідомляв Укрінформ, на думку заступника голови Комітету ВР з питань гуманітарної та інформаційної політики Євгенії Кравчук, міжнародні партнери можуть допомогти відновити українські бібліотеки в межах різних проєктів.