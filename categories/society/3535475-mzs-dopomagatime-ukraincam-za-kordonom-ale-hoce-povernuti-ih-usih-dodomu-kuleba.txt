Міністерство закордонних справ допомагатиме українцям, які вимушено виїхали за кордон через розв'язану росією війну, у захисті їхніх прав, але своєю метою бачить повернення всіх співвітчизників на Батьківщину.

Про це заявив міністр закордонних справ Дмитро Кулеба у виступі на Другому саміті перших леді та джентльменів, повідомляє кореспондент Укрінформу.
«Ми робимо все для того, щоб захищати права українців. Єдине, що ми не будемо робити, – це сприяти тому, щоб вони залишалися за кордоном назавжди. Ми хочемо, щоб українці повернулися додому», - сказав глава української дипломатії.
Кулеба подякував кожній країні, яка наразі допомагає українцям.
«Але наша кінцева мета – повернути всіх додому, особливо дітей», - наголосив він.
У цьому контексті очільник МЗС поінформував, що наразі за кордоном перебувають майже два мільйони українських дітей.
Як повідомлялося, у Києві проходить Другий міжнародний саміт перших леді та джентльменів. До участі у події запрошені подружні пари іноземних лідерів, а також знаменитості, провідні світові експерти та високопоставлені особи, а сама подія транслюється у понад 20 країнах світу.