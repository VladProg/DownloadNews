Апеляційна палата Вищого антикорупційного суду України залишила колишнього голову Верховного суду Всеволода Князєва у СІЗО, але зменшила заставу до 45 млн грн.

Як передає Укрінформ, про це Центр протидії корупції повідомляє у Телеграмі.
«Апеляційна палата ВАКС 26 вересня переглянула рішення суду першої інстанції щодо продовження запобіжного заходу колишньому голові Верховного суду Всеволоду Князєву. Захист просив замінити тримання під вартою на цілодобовий домашній арешт. На засіданні підозрюваний Князєв говорив, що не збирається переховуватися від правосуддя і готовий відбувати покарання, якщо суд визнає його винним», - ідеться в повідомленні.
Також ексголова Верховного суду скаржився на те, що все майно і всі його рахунки та його близьких родичів заарештовані. Зокрема Князєв повідомив, що через це він немає коштів навіть на те, щоб оплатити у СІЗО доступ до Інтернету.
«А через відсутність доступу до мережі він, нібито, не має можливості належно готуватися до суду. Саме через арешт майна він не має можливості внести заставу. За нього нібито теж ніхто не планує вносити заставу, тому Князєв назвав тримання під вартою фактично безальтернативним запобіжним заходом», - сказано в повідомленні.
У ЦПК зазначили, що, заслухавши доводи сторін, колегія під головуванням судді Семенникова вирішила залишити Князєва під вартою, але зменшила розмір застави із 55 млн до 45 млн грн.
Як повідомляв Укрінформ, 15 травня Національне антикорупційне бюро заявило про викриття масштабної корупції у Верховному суді України. Правоохоронці затримали чинного на той час голову ВС Всеволода Князєва.
Під час пленуму Верховного суду 140 суддів підтримали висловлення Князєву недовіри. Також була ухвалена постанова пленуму про припинення повноважень голови ВС.
18 травня Вища рада правосуддя дала дозвіл на утримання Князєва під вартою.
Того ж дня ВАКС обрав ексголові Верховного суду запобіжний захід у вигляді тримання під вартою з можливістю внесення 107,3 млн грн застави. У подальшому Апеляційна палата ВАКС зменшила суму застави спочатку до 75 млн грн, а згодом до 55 млн грн.
7 вересня ВАКС продовжив термін тримання під вартою колишнього голови ВС до 16 жовтня з можливістю внесення 55 млн гривень застави.