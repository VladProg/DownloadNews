На спеціалізоване лікування до клінік Німеччини та Нідерландів евакуювали 21 постраждалого українця.

Про це повідомляє Міністерство охорони здоров'я, передає Укрінформ.
"Міністерство охорони здоров’я разом із Європейською комісією продовжують евакуювати громадян України з територій, де тривають активні бойові дії. Нині евакуйовано ще 21 українця на спеціалізоване лікування до Німеччини та Нідерландів", - йдеться у повідомленні.

Зазначається, що серед евакуйованих є пацієнти з онкологією, які потребують якнайскорішого продовження лікування. Окрім того, є люди зі складними мінно-вибуховими пораненнями з різних регіонів України. Всі вони стали жертвами російської агресії, потрапивши під ворожий обстріл.

Спочатку пацієнтів доставили до Львівщини, де їм була надана необхідна медична допомога, та звідти, після стабілізації їхнього стану, із залученням літака вони були евакуйовані за кордон до спеціалізованих клінік Європи для продовження лікування.
Як повідомляв Укрінформ, важкохворі українці або ж ті, хто отримав травми внаслідок війни, можуть подати попередню заявку на Програму медичної евакуації. Для цього на сайті Міністерства охорони здоров’я в розділі "Опитування" слід заповнити анкету.
Кожен випадок евакуації розглядається спеціалістами окремо. Підготовка пацієнта зазвичай триває від 3-4 днів до 2 тижнів, МОЗ забезпечує комунікацію з клініками та міжнародними партнерами.
Транспортування та лікування українських громадян у рамках програми медевакуації фінансується міжнародними організаціями, а також країнами, що приймають українців.
Фото: МОЗ