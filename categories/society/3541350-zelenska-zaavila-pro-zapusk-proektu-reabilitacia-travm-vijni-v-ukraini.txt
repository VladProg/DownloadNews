Дружина Президента Олена Зеленська у межах Національної стратегії безбар’єрності запускає проєкт “Реабілітація травм війни в Україні”.

Як передає Укрінформ, про це перша леді повідомила в Телеграмі.
“У Національній стратегії безбар’єрності, яку ми розробили до війни, був передбачений розвиток реабілітації. Жорстоке вторгнення росії зкорегувало, але не змінило плани: ми запускаємо проєкт “Реабілітація травм війни в Україні”, - написала Зеленська.
Дружина Президента повідомила, що для проєкту “Реабілітація травм війни в Україні” є план дій на рік, який умовно можна поділити на три складові: освітня, оснащення і нормативно-правова.
У межах освітньої складової заплановано створити курси з надання реабілітаційної допомоги та лікувальної фізичної культури, які зможуть пройти фахівці сфери охорони здоров’я по всій країні. Заплановано окремо навчити цьому мультифункціональні реабілітаційні команди.
За словами Зеленської, додаткове реабілітаційне обладнання отримають вісім пілотних реабілітаційних центрів у Чернігівській, Сумській, Рівненській, Запорізькій та Львівській областях. Симулятивні кімнати буде обладнано у закладах вищої освіти, які навчають фізичній реабілітації: в Українському католицькому університеті, Хортицькій національній навчально-реабілітаційній академії та Сумському державному педагогічному університеті імені Макаренка.
Перша леді пообіцяла, що у межах стратегії буде запропоновано зміни у законодавстві, щоб гарантувати доступ до реабілітації для всіх жителів України, у тому числі тих, хто потребує додаткової підтримки. Також команда розробить функціональну базу в електронній системі охорони здоров’я.
Дружина Президента зазначила, що це тривала робота, однак рівень травматизації, який виник через війну, вимагає негайних дій. За словами Зеленської, уже зараз потрібно створювати в Україні умови, щоб люди, які постраждали від російської агресії, могли повернутися до повноцінного життя.
Як повідомляв Укрінформ, Національна стратегія зі створення безбар’єрного простору в Україні була розроблена у межах ініціативи Зеленської та на виконання Указу Президента від 3 грудня 2020 року “Про забезпечення створення безбар’єрного простору в Україні”.
Фото: ОП