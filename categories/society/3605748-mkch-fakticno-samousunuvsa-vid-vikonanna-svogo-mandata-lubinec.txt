Міжнародний Комітет Червоного Хреста наразі фактично самоусунувся від виконання свого мандата.

Таку думку у ефірі телемарафону висловив Уповноважений Верховної Ради України з прав людини Дмитро Лубінець, передає кореспондент Укрінформу.

Він висловив впевненість у тому, що наразі є можливість впливати на рф з боку міжнародних організацій і міжнародних партнерів. Наприклад, ООН, за його словами, показує, що може десь тиснути, десь домовлятися з рф. Але із МКЧХ наразі ситуація є гіршою, вважає Лубінець.
“МКЧХ, як це прямо прописано у Женевських конвенціях, і який має моніторити місця тримання військовополонених та цивільних заручників, не отримує на це дозвіл рф. Таким чином, вони фактично, на мій погляд, самоусунулися від виконання свого мандату. Бо, з одного боку, їх не допускають, і ми це розуміємо. Але з іншого боку - вони навіть публічно не кажуть, що їм (росіяни — ред.) не надають дозволу”, - заявив Лубінець.
Окремо український омбудсмен уточнив, що представники МКЧХ у своїх доповідях взагалі не згадують рф.
“І, на мій погляд, це знаєте, така позиція страуса. Коли питають, чи можеш ти робити роботу — ні. А ти можеш сказати, хто тобі заважає — ні. А до України від МКЧХ є претензії? Ні, ви все виконуєте. Так а чому ви про це публічно не скажете - що Україна виконує Женевські конвенції, а рф — не виконує? Ми не можемо це робити, бо у нас позиція нейтральності. Знову ж таки — як страус (голову — ред.) у пісок сховав”, - зазначив він.
За його словами, на жаль, ця “мантра нейтральності” ще триває, але українська влада з цим бореться.
Лубінець зазначив, що усі факти порушення росією женевських конвенцій Україна фіксує, документує і передає нашим міжнародним партнерам.
Як повідомлялося, керівник Офісу Президента Андрій Єрмак 13 жовтня заявив, що МКЧХ має найближчим часом направити свою місію в Оленівку.
Він запевнив, що Україна всіляко сприятиме цій місії і готова до неї долучитися. У іншому разі, за його словами, Україна застосовуватиме всі можливі інформаційні і дипломатичні засоби для зрушення цього питання з місця.
Він також сказав, що Україна може знайти варіант формування експертної групи і людей, які будуть готові виконувати ту місію, яку має виконати Червоний Хрест.
Уповноважений Верховної Ради з прав людини Дмитро Лубінець 17 жовтня заявив, що представники Міжнародного комітету Червоного Хреста не приїхали на лінію розмежування, де на них чекала делегація України.
28 жовтня Лубінець сказав, що заміною місії МКЧХ може бути подібна місія від європейських країн.