У Києві відбувся вечір пам’яті журналіста французького інформагентства AFP Армана Солдіна, який загинув 9 травня 2023 року під час російського ракетного обстрілу поблизу Часового Яру на Донеччині.

Віддати шану загиблому репортеру і згадати найяскравіші сторінки його життя на меморіальний захід, організований інформагентством AFP спільно з Українським національним інформаційним агентством «Укрінформ», прийшло близько сотні колег та друзів, повідомляє кореспондент агентства.
«Арман був одним із перших журналістів, який добровільно зголосився приїхати в Україну… Він віддав своє життя, щоб мільйони людей знали, що тут відбувається», - сказав директор Agence France-Presse Фабріс Фрис.

Колеги Солдіна згадували, що він розповідав про жахіття війни з Ірпеня, Бучі, Херсона, часто бував і на Бахмутському напрямку.






У Києві вшанували пам’ять загиблого французького репортера Армана Солдіна / Фото: Руслан Канюка, Укрінформ














































За словами журналіста Еммануеля Пешо, який був поряд із Арманом під час обстрілу, «він був дуже серйозним і знав про ризики, але він поїхав в Україну, тому що хотів показати та розповісти правду про цю війну».
Міністр культури та інформаційної політики Олександр Ткаченко у своєму виступі зазначив, що не був особисто знайомий з Арманом Солдіном, але зі спогадів тих, хто його знав, бачить, що він був не лише чудовим журналістом, а й прекрасною людиною.
«Девіз Франції «свобода, рівність, братерство». На жаль, коли йдеться про війну, рівність означає однакову небезпеку для всіх. Але я вважаю, що всі ті, хто розпочав війну, мають понести однакову відповідальність після розслідування. Навіщо вони це зробили, оскільки загинули не лише журналісти – було вбито багато людей. Братерство проявляється у тому, що багато журналістів висвітлюють цю війну і дають світові розуміння, що принесла нам російська агресія. І, звісно, свобода означає те, що ми боремося за неї і ми переможемо», - зазначив Ткаченко.
Керівниця офісу «Репортери без кордонів» у Східній Європі та Центральній Азії Жанна Кавельє в коментарі Укрінформу повідомила, що французькі слідчі вже прибули в Україну для розслідування загибелі Армана Солдіна.
«Ми приділяємо багато уваги цій справі, адже вбивство журналіста - це не лише воєнний злочин проти цивільної людини. Журналісти виконують соціальну функцію - надавати правдиву інформацію для суспільства, і Арман Солдін робив це професійно», - сказала Кавельє.

Арман Солдін народився в Сараєво 21 березня 1991 року, був громадянином Франції. Він почав працювати на AFP як стажер у римському бюро у 2015 році, а потім перейшов до лондонського. Солдін належав до першої команди AFP, яку було відправлено в Україну після початку повномасштабного російського вторгнення, і прибув наступного дня. З вересня він жив в Україні та регулярно їздив на передову.