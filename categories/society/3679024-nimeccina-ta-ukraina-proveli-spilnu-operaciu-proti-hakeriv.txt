Поліцейські служби Німеччини та України за підтримки Європолу, ФБР та Нідерландів провели обшуки у справі міжнародного хакерського угруповання, яке діяло декілька років. Серед підозрюваних є росіяни.

Як передає Укрінформ, про це повідомляє DW.
Поліцейські служби ФРН та України провели спільну операцію проти хакерів із угруповання під назвою Double-Spider, які є відповідальними за здійснення масштабних кібератак з використанням програми-вимагача DoppelPaymer.
28 лютого Земельне відомство з кримінальних справ (LKA) Північного Рейну-Вестфалії та Національна поліція України за підтримки Європолу, поліції Нідерландів та Федерального бюро розслідувань (ФБР) США провели масштабну операцію у двох країнах.
Як повідомило німецьке відомство та Європол у понеділок, за даними представників LKA, цього дня в Німеччині та Україні було проведено обшуки, вилучено докази та допитано підозрюваних. Наявні ордери на арешт трьох осіб, яких ще не вдалося затримати, оскільки вони перебувають поза досяжністю європейських органів юстиції.

У кількох злочинах брали участь 41-річний громадянин рф та 32-річний чоловік, громадянство якого невідоме.
США оголосили нагороду у розмірі п’яти мільйонів доларів за допомогу у затриманні росіянина.
Також видано ордер на арешт громадянки рф, яка, ймовірно, виконувала обов’язки адміністраторки злочинної мережі Double-Spider.
Водночас Європол повідомив, що за запитом Німеччини до списку людей, які розшукуються у Європі, включено двох росіян – Ігоря Гаршина та Ігоря Турашева.
Гаршин брав активну участь у кібератаках на німецькі компанії, займався стеженням, проникненням у системи та шифруванням даних постраждалих фірм.
Турашев був адміністратором мережі, що здійснювала атаки, і є ключовим підозрюваним у кібератаках на німецькі компанії.
Загалом слідству вдалося виявити 11 підозрюваних, які проживають в Україні, Німеччині, Молдові та росії.
Як повідомляв Укрінформ, цьогоріч росія здійснила вже 550 кібератак на Україну.
Фото: Європол