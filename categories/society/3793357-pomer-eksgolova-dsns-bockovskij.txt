Колишній голова Державної служби з надзвичайних ситуацій Сергій Бочковський помер на 58-му році життя.

Про це повідомила пресслужба ДСНС, передає Укрінформ.
«27 листопада після тривалої хвороби на 58-му році життя помер Сергій Бочковський – колишній голова ДСНС України (2014–2015 рр). Сергій Станіславович все життя присвятив пожежній справі, працювавши на різних посадах у сфері цивільного захисту», - зазначили у ДСНС.
Рятувальна служба висловила співчуття рідним і близьким померлого.
Як повідомляв Укрінформ, Бочковський очолював ДСНС з квітня 2014 р. по березень 2015 р.
25 березня 2015 року на засіданні Кабміну Бочковського та його першого заступника Василя Стоєцького затримали слідчі за обвинуваченням у корупційних діях.
Окружний адміністративний суд Києва 26 квітня 2018 року визнав незаконним звільнення Бочковського і поновив його на посаді. 27 квітня Бочковський разом із адвокатом прийшов до будівлі ДСНС і намагався потрапити на робоче місце, але його не впустили.
7 серпня 2018 року Київський апеляційний адміністративний суд підтримав рішення першої інстанції і дозволив Сергію Бочковському поновитися на посаді голови ДСНС. У МВС заявили, що оскаржать у касаційному порядку це рішення.
Касаційний адміністративний суд у складі Верховного суду у червні 2020 року поновив Сергія Бочковського на посаді голови Державної служби з надзвичайних ситуацій.