Жителі тимчасово окупованих територій мають пам'ятати, що наша держава не вважає злочином отримання під тиском обставин паспорта РФ – і всупереч роспропаганді за це не буде переслідувань.

Про це йшлося під час "круглого столу" на тему "Примусове громадянство Росії. Як РФ шантажем, тортурами та психологічним тиском змушує українців брати російські паспорти?" в Офісі омбудсмена, повідомляє кореспондент Укрінформу.
"Ми розглядаємо більшість наших українських громадян, які проживають на тимчасово окупованих територіях, як жертв окупації і, відповідно, ми не будемо переслідувати наших громадян лише за факт отримання російського окупаційного документа", - зазначила постійна представниця Президента України в АР Крим Таміла Ташева.
Винятком, за її словами, є колаборанти, які отримали російські документи заради співпраці з окупантами. Але їх буде притягнуто до відповідальності не за отримання паспорта, а за факт державної зради.
"В Україні немає відповідальності за отримання російського паспорта на окупованих територіях. Згідно з українським законодавством, всіх громадян, які отримали нав'язане це (російське.- ред.) громадянство, ми все одно визнаємо українськими громадянами", - наголосила представниця Президента в АРК.
Згоду з Ташевою висловив міський голова тимчасово окупованого Мелітополя Іван Федоров. За його словами, буде цікаво дізнатися імена тих, хто отримав російські паспорти на початку окупації, коли про масову примусову паспортизацію ще не йшлося - серед них, скоріш за все, буде 80-90% свідомих колаборантів. Але з тими, хто пішов на цей крок через півтора року під окупацією, ситуація докорінно інакша: люди змушені отримувати документи задля виживання. І держава повинна адвокатувати цих громадян та не допустити самосудів після деокупації.
"Критерії (визначення провини у колаборації та держзраді. - ред.) мають бути максимально жорсткі, але виписані. Якщо цього не буде - буде проблема", - підкреслив мер Мелітополя.
Представниця Уповноваженого Верховної Ради з питань захисту прав громадян, постраждалих внаслідок збройної агресії проти України, Ольга Алтуніна поінформувала, що ситуація з примусовою паспортизацією є "найбільш кричущою", і в Офісі омбудсмена саме з цього приводу отримують найбільшу кількість звернень.
Вона навела приклади таких звернень, в яких люди описували обставини, що спонукали їх або їхніх близьких отримати російські документи: викрадення, катування, погрози вбивством, відмова у наданні медичної допомоги і ліків, зокрема і відмова від допомоги вагітним, знищення загарбниками українських паспортів.
"Хочу наголосити, що Офіс омбудсмена не визнає примусову паспортизацію, вважає дії окупаційної влади протиправними", - зауважила вона.
За словами Алтуніної, у разі отримання російського документа українські громадяни повинні повідомити про це Офіс омбудсмена. Надіслати звернення можна на електронну пошту hotline@ombudsman.gov.ua. Форма звернення - довільна, у ньому слід зазначити свої персональні дані, чинну адресу, викласти, кого, коли і за яких умов примусили отримати паспорт країни-агресорки. Звернутися може не сама особа, а її родичі, що проживають на підконтрольній Україні території.
"Це зафіксує факт отримання вами чи вашими родичами під примусом російських документів", - пояснила Алтуніна.
За інформацією Офісу омбудсмена, жителі українських територій, окупованих від початку повномасштабного вторгнення у 2022 р., отримали 450 тис. російських паспортів. На території "ДНР" і "ЛНР" ця цифра становить 1,4 млн.
Як повідомляв Укрінформ, на тимчасово окупованих територіях України триває примусова паспортизація. Тих, хто не хоче отримувати документи РФ, суттєво обмежують у правах. Зокрема, з нового року в окупації будуть відмовляти в наданні медичної допомоги людям з українськими паспортами.