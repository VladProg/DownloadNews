У Міністерстві оборони Канади показали, як канадські військовослужбовці навчають українських захисників навичкам тактичної медицини.

Як повідомляє Укрінформ, відповідні фото у Твіттері розмістила міністр оборони Канади Аніта Ананд.
“Як ми нещодавно оголосили, медичний персонал Збройних сил Канади було направлено до Польщі, де він навчає військовослужбовців Збройних сил України навичкам, необхідним для порятунку життів у бойових ситуаціях”, - йдеться у дописі.

Міністр додала, що “операцією UNIFIER ми продовжуємо підтримувати Україну”.



Як повідомлялося, у рамках операції UNIFIER канадські військовослужбовці з 2015-го року навчили навичок сучасного бою понад 35 тис. українських військових. Після початку повномасштабного російського вторгнення канадські інструктори покинули територію України, однак за кілька місяців навчання було відновлено у Великій Британії та Польщі.
Цього місяця Канада оголосила, що розпочне навчати українських захисників тактичній медицині та продовжить до осені тренування український військових інженерів.