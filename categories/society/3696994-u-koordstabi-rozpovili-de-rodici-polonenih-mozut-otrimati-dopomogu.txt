В Україні працюють чотири регіональні представництва Координаційного штабу з питань поводження з військовополоненими, у яких можна отримати допомогу, якщо близька людина потрапила у полон або зникла безвісти.

Як передає Укрінформ, про це Координаційний штаб з питань поводження з військовополоненими повідомив у Телеграмі.
Фахівці Південного регіонального центру Коордштабу разом з представниками Первомайської районної адміністрації та міської ради, органів поліції та обласного і районного територіальних центрів комплектування та соціальної підтримки провели виїзну зустріч з родинами полонених захисників і захисниць, які проживають у Первомайському районі Миколаївської області.
Учасники зустрічі обговорили питання взаємодії та співпраці органів влади зі штабом, а також надання соціальної та юридичної підтримки родинам; порядок та механізми внесення інформації до реєстру оборонців; реалізацію державних та обласної програм фінансової допомоги родинам військовослужбовців, які перебувають у полоні; підстави та порядок надання безоплатної правової допомоги; комунікацію з міжнародними організаціями.
Фахівці центру надали індивідуальні консультації та відповіді на особисті питання родин захисників.
У Коордштабі нагадали, що звернутись по допомогу у разі потрапляння родичів у полон або зникнення можна до найближчого регіонального представництва штабу:

Східний регіональний центр – Харків, вул. Космічна, 21, телефон 0 800 300 176;
Південний регіональний центр – Миколаїв, вул. Нікольська, 37, телефон 0 800 200 202;
Центральний регіональний центр – Вінниця, вул. Театральна, 15, телефон 0 800 200 606;
Західний регіональний центр – Львів, вул. Коперника, 17, телефон 0 800 300 541.

Як повідомляв Укрінформ, у Координаційному штабі з питань поводження з військовополоненими пояснили, як можна отримати інформацію про обставини потрапляння військовослужбовця у полон.