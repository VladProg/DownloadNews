Завдяки торгам, проведеним через систему Prozorro, з кінця травня вдалося заощадити 4,6 млрд грн на харчових закупівлях.

Про це поінформувала член Громадської антикорупційної ради Міністерства оборони України Дана Ярова на сторінці у Фейсбуці, передає Укрінформ.
"Заощаджені чотири мільярди 600 мільйонів гривень на харчуванні - це фактично 100% покриття речового забезпечення фронту на рік. Своєчасно стартували торги по зимовій формі. І вперше з моменту повномасштабного вторгнення маємо ввійти в зиму зі вчасно відшитою зимовою формою для армії", - наголосила вона.
Як повідомляє Ярова, державні кошти вдалося заощадити на харчових закупівлях завдяки торгам, проведеним через систему Prozorro. Зокрема, купували яйця по 6 грн за од (до Prozorro купували по 9 грн при середній ринковій ціні 6,3 грн) соняшникову олію - по 63 грн/кг (до Prozorro купували по 83 грн/кг при середній ринковій ціні - 68,5 грн), гречану крупу - по 58,5 грн/кг (до Prozorro купували по 87 грн/кг при середній ринковій ціні - 68,9 грн) та згущене молоко - по 138 грн/кг (до Prozorro купували по 195 грн/кг).
Водночас "106 мільйонів гривень заощадили державі завдяки чесним і прозорим торгам по питній воді". За словами члена Громадської антикорупційної ради, серед переможців такі українські виробники, як Оболонь і Моршинська. При цьому, середня конкуренція по лотах склала 4,6 учасника.
Також Ярова поінформувала, що наразі тривають торги щодо зимової форми, однак ситуація вже відрізняється від минулорічної.
"Наприклад, штани вітровологозахисні, які минулого року закуповували по 2700 грн, завдяки чесним і прозорим торгам цьогоріч закупили по 2 062 грн, зекономивши державі тільки на цій позиції понад 40 млн грн. Вітровологозахисні куртки, які минулого року закупили по 4650 грн, зараз закупили по 2 828 грн, зекономивши державі тільки на цій позиції понад 120 млн грн", - наголосила вона.
Як повідомляв Укрінформ, у травні цього року Міноборони почало проводити закупівлі на Prozorro. Зокрема, результати закупівель харчових продуктів для ЗСУ на друге півріччя оприлюднені в системі Prozorro 12-13 червня.
З 21 червня Міноборони почало укладати договори на постачання харчів для ЗСУ за новою процедурою.