Президент Володимир Зеленський привітав мусульман України з нагоди свята Рамазан-байрам.

Привітання оприлюднено на сайті глави держави, передає Укрінформ.
"Сердечно вітаю з нагоди свята розговіння Рамазан-Байрам, що є символом таких людських чеснот, як чуйність, допомога нужденним та знедоленим. У час великих випробувань, які випали на долю нашої країни, ісламська спільнота України, як і увесь український народ, демонструє патріотизм та робить усе можливе для захисту незалежності і територіальної цілісності держави. Переконаний, що в єдності ми неодмінно переможемо і на рідну землю прийде довгоочікуваний мир", - зазначив Президент.
Він побажав мусульманам міцного здоров’я, непохитної віри, гармонії та достатку.
Прем'єр-міністр України Денис Шмигаль привітав мусульман зі святом Рамазан-Байрам у Фейсбуці, побажавши натхнення для добрих справ і подальшої боротьби за свободу українців.
"Щиро вітаю мусульман зі святом Рамазан-Байрам, що знаменує закінчення священного місяця Рамадан. Хай дух братерства та єднання, отриманий під час цього особливого місяця, надихає на добрі справи та подальшу боротьбу за нашу свободу та країну", — зазначив він.
Прем'єр побажав усім мусульманам України благословенного свята, допомоги Всевишнього, щирої та незламної віри в українських захисників.
"Хай відступлять всі біди та негаразди, а мир і добробут повернуться на нашу землю", — наголосив Шмигаль.
Рамазан-байрам - свято у мусульманських народів. Йому передує 30-денний піст, що розпочинається в перший день місяця Рамадан (або Рамазан).
Фото: ОП