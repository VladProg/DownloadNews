За шість місяців на цифровій платформі «Онлайн-моніторинг» зареєструвалося більше 1200 користувачів.

Про це повідомив представник Міністерства юстиції України Єгор Разогрєєв на пресконференції в Укрінформі.
“За шість місяців нашої роботи ми отримали більше 1200 зареєстрованих користувачів на платформі. Тобто це ті користувачі, які мають персональні акаунти, і які постійно знаходяться на прямому зв’язку за фахівцями з питань реформ. Вони постійно можуть отримувати повідомлення про нові анкети, про нові активності, які знаходяться в рамках роботи над моніторинговим звітом. Другий показник – 20 000 переглядів сайту на місяць. Це неймовірно важлива цифра у зв’язку з тим, що платформа не є інформаційним ресурсом”, - сказав Разогрєєв.

Він зазначив, що завдяки комунікаційній кампанії за останні декілька місяців про платформу дізналося більше одного мільйона користувачів.
За його словами, за пів року було отримано більше 400 відповідей на анкети від зареєстрованих користувачів в рамках роботи над моніторинговим звітом.
Також було отримано 85 пропозицій щодо нормативно-правового врегулювання законодавства. За результатами опрацювання всіх пропозицій було виокремлено 24 проблеми нормативно-правового регулювання, які будуть ретельно досліджені в рамках роботи над моніторинговим звітом.

“Створюючи цю платформу, ми говоримо про повну цифровізацію процесу отримання інформації, яка надходить до Міністерства юстиції в рамках роботи над моніторинговим звітом. І вперше за п’ять років ми отримуємо на 100% інформацію, яка надходить до нас через платформу, і яка створена спеціально під моніторинговий звіт”, - сказав представник Мін’юсту.
Він зауважив, що в 2024 році планується проводити ще більшу інформаційну кампанію для залучення більшої кількості людей і стейкхолдерів для участі в проекті. Також планується технічне вдосконалення платформи та інтеграцію з іншими державним органами.
“У 2024 році ми очікуємо, що кількість зареєстрованих користувачів буде, як мінімум, 3 тисячі. Це в два рази більше, ніж є на сьогоднішній день. Друге – збільшення кількості отриманих пропозицій… І також ми б хотіли розширити аудиторію нашої платформи. Ми постійно працюємо над цим. І в наступному році ми очікуємо, що кількість людей, які відвідають нашу платформу зросте до 30 тис. користувачів на місяць” – додав Разогрєєв.
В.о. Державного секретаря Міністерства юстиції України Вікторія Васильчук зауважила, що саме у цьому проєкті зійшлися воєдино багато сучасних тенденцій. Зокрема, цифровізація адміністративних послуг та процедур, підтримка запиту українського суспільства до розширення процесів народовладдя, вдосконалення сучасного українського законодавства відповідно до європейських стандартів з урахуванням українського суспільства та тих непростих викликів, які стоять перед нами.

“Цей проєкт, окрім того, що може похвалитися результатами, він є надзвичайно перспективним. Ми сподіваємось, що ми зможемо розширити і сфери моніторингу щодо законодавства, а також поширити цей проєкт і на інші органи центральної виконавчої влади. Ми впевнені, що це лише початок, але початок з дуже потужними результатами”, - підкреслила Васильчук.
Керівниця Проєкту ЄС "Право-Justice" Оксана Цимбрівська зазначила, що платформа “Онлайн-моніторинг” є унікальним інструментом, який допомагає розробляти зміни до законодавства на основі об’єктивних даних.
“Сьогодні ми маємо дуже гарний презентований результат, який говорить про майбутню якість законодавчих змін, які прослідують за наслідками роботи платформи. Це також і про швидкість та зручність користування. Бо ми розуміємо, що зараз ми хочемо робити все в один клік, і якщо у нас є якісь ідеї, то ми не хочемо витрачати багато часу, писати багато листів в різні органи та інституції для того, щоб нас почули. Ця платформа дає можливість висловитись, і надати свої пропозиції”, - сказала Цимбрівська.

Вона наголосила, що надзвичайно важливим є залучення судової гілки влади у процес моніторингу. І також, за її словами, важливим буде надати законодавчій гілці влади усі напрацювання та ґрунтовний аналіз, який буде пророблено.
Міністерство юстиції за підтримки Проєкту ЄС "Право-Justice" створили платформу «Онлайн-моніторинг». Мета - забезпечити громадськість та суспільство доступом до ефективного моніторингу якості законодавства та надати можливість його вдосконалення.