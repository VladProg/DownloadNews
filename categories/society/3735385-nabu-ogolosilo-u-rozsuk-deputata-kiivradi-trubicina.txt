Національне антикорупційне бюро України розшукує депутата Київської міськради Владислава Трубіцина, якого у лютому минулого року викрили на одержанні 1,39 млн грн хабаря.

Як передає Укрінформ, про це НАБУ повідомляє у Телеграмі.
«НАБУ розшукує депутата Київради, обвинуваченого в одержанні неправомірної вигоди в особливо великому розмірі», - ідеться в повідомленні.
Детективи НАБУ у лютому 2022 року викрили його та співучасників на одержанні 1,39 млн грн неправомірної вигоди за розміщення точок сезонної пересувної торгівлі.
НАБУ і Спеціалізована антикорупційна комісія 11 жовтня того ж року скерували справу до суду.
Трубіцина обвинувачують у вчиненні кримінального правопорушення, передбаченого ч. 4 ст. 368 Кримінального кодексу України (прийняття пропозиції, обіцянки або одержання службовою особою неправомірної вигоди).
Як повідомлялось, журналісти проєкту «Схеми» (Радіо Свобода) заявили, що Трубіцин, якого САП та НАБУ обвинувачують у хабарництві і який двічі не з'явився на засідання Вищого антикорупційного суду, 13 травня виїхав за кордон у напрямку Польщі за дозволом голови Державної прикордонної служби Сергія Дейнеки на підставі листа від очільника Головного управління розвідки Кирила Буданова.
У червні Вищий антикорупційний суд задовольнив клопотання САП про оголошення Трубіцина в міжнародний розшук.
Також у червні колегія суддів Вищого антикорупційного суду стягнула з Трубіцина 9,8 млн грн застави.