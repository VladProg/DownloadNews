Прем’єр-міністр Денис Шмигаль запропонував створити в Україні спільно з норвезькими партнерами сучасні реабілітаційні центри для українських військових.

Про це він написав у Твітері за результатами зустрічі з президентом парламенту Норвегії – Стортингу Масудом Гарахані, повідомляє Укрінформ.
«Українці захищають безпеку всієї Європи. Говорив про це сьогодні в Києві з Президентом парламенту Норвегії Масудом Гарахані. Наголосив на важливості оборонної та енергетичної підтримки України. Запропонував разом створити в Україні сучасні реабілітаційні центри для наших військових», - зазначив Шмигаль.
Як повідомляв Укрінформ, 8 травня Президент Стортингу Норвегії Масуд Гарахані перебуває у Києві, де вже провів зустріч з Президентом Володимиром Зеленським, а разом з Головою ВР Русланом Стефанчуком вшанували пам’ять загиблих українських захисників.
Фото: Твітер Денс Шмигаль