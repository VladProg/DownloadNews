У перемогу над військами російської федерації вірять 92% українців, 82% ототожнюють президента рф із гітлером.

Про це повідомив аналітик Фонду «Демократичні ініціативи» імені Ілька Кучеріва Тарас Тарасюк під час конфренції «Символи, події та особистості, які формують національну пам’ять про війну з росією», що відбулася в Укрінформі.
"В українців високий моральний бойовий дух - близько 92% українців вірять у перемогу. При цьому не спостерігається будь-яких особливих відмінностей по регіонах. Якщо ми подивимося на регіональний розріз, то це більше 50% в усіх макрорегіонах ", - зазначив Тарасюк.
За результатами дослідження, у групі "Захід" у однозначно вірять у перемогу 78% респондентів, у групі "Центр" - 77%, на "Півдні" - 52% опитаних, на "Сході" - 62% опитаних, а в цілому по Україні ця кількість сягає 72%.
Також завдяки відкритому питанню аналітики визначили події, на яких тримається бойовий дух українців. Топ-3 склали звільнення окупованих територій та наступальні дії ЗСУ - 15,6% опитаних, звільнення Херсона - 14,6%, а також відсіч ворогові на Харківщині - 10,8%. Водночас, на думку респондентів, важливу роль в обороні країни відіграли Володимир Зеленський (65%) та Валерій Залужний (47%). Також опитувані відмітили внесок країн-партнерів у майбутню перемогу. Так, 68,5 % вважають важливою роль Польщі у допомозі Україні, 67,5% - США, а 45,5%- Великої Британії.
Дослідження охопило й настрої українців стосовно президента рф. На питання про те, чи погоджуються опитувані з твердженням, що путін - це сьогоднішній гітлер, 82% респондентів по Україні відповіли "так". Найбільше з цим твердженням погодилися на заході країни - 89,3% , а на півдні країни тезу підтримали 72, 9% опитаних.
Згідно з результатами соцопитування, станом на березень 2023 року за весь період повномасштабного вторгнення українців найбільше вразили (без негативної чи позитивної конотації) бої під Києвом - 36%, швидка окупація півдня країни - 32%, бої за Маріуполь - 28% та потоплення крейсера "Москва". Також населення України запам'ятало протести в Херсоні, постачання зброї західними партнерами, захоплення Запорізької АЕС та полон захисників Азовсталі.
"З огляду на це, нам потрібно вже говорити, що серед населення є певні символи, які інтерпретуються в народній пам'яті, наприклад, як потоплення крейсеру "Москва", яке довгий період зберігається як одне із найбільш вражаючих подій ", - сказав Тарасюк.
За його словами, за регіональним розрізом "вражаючі" події відрізняються. Він підкреслив, що на це має звернути увагу держава під час побудови спільної практики комеморації.
Соціологічне опитування, проведене соціологічною службою Центру Разумкова cпільно з Фондом «Демократичні ініціативи» імені Ілька Кучеріва з 23 по 30 березня 2023 року за методом особистого інтерв'ю (face-to-face) в усіх регіонах України, за винятком Автономної Республіки Крим, Донецької та Луганської областей, а у Запорізькій, Миколаївській, Харківській, Херсонській областях опитування проводилося на тих територіях, що контролюються урядом України та на яких не ведуться бойові дії.
Опитано 2017 респондентів віком від 18 років. Теоретична похибка вибірки не перевищує 2,3%. Водночас додаткові систематичні відхилення вибірки можуть бути зумовлені наслідками російської агресії, зокрема, вимушеною евакуацією мільйонів громадян.