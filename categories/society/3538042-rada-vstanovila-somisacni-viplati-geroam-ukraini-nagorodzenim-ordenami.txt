Верховна Рада ухвалила закон, який встановлює щомісячні виплати грошової допомоги людям, яким присвоєно звання Героя України з врученням ордена "Золота Зірка", лицарям ордена "Богдана Хмельницького", кавалерам ордена "За мужність".

Як передає Укрінформ із посиланням на сайт парламенту, за законодавчий акт "Про грошове забезпечення окремих категорій громадян" (№7141) проголосували 309 народних депутатів.
Так, законом встановлюється щомісячна виплата грошової допомоги в розмірі трьох мінімальних заробітних плат, встановлених на 1 січня календарного року, – особам, яким присвоєно звання Герой України з врученням ордена "Золота Зірка"; у розмірі двох мінімальних заробітних плат – лицарям ордена "Богдана Хмельницького" трьох ступенів; у розмірі однієї мінімальної заробітної плати – кавалерам ордена "За мужність" трьох ступенів (повні кавалери).
Окрім того, встановлюється щомісячна виплата грошової допомоги в розмірах від трьох до однієї (у розрахунку на місяць на сім’ю) мінімальної заробітної плати членам сімей померлих або нагороджених посмертно осіб, яким присвоєно звання Герой України з врученням ордена “Золота Зірка”, лицарів ордена "Богдана Хмельницького" трьох ступенів (повні лицарі) та кавалерів ордена "За мужність” трьох ступенів (повні кавалери).
24 лютого 2022 року росія розпочала повномасштабне вторгнення в Україну, чим продовжила збройну агресію, що триває з 2014 року.