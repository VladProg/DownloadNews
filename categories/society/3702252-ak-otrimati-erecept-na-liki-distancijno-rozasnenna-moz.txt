Для того, щоб лікар надав електронний рецепт на ліки дистанційно, в ЕСОЗ має бути зафіксований діагноз пацієнта та призначення лікаря.

Про це йдеться у роз'ясненні МОЗ, передає Укрінформ.
Як зазначають у міністерстві, отримати електронний рецепт дистанційно можливо у разі лікування хронічних захворювань, тривалого лікування або, наприклад, у випадку рецидивних захворювань.
Для отримання е-рецепта та ліків за ним:

Передусім у системі обовʼязково має бути зафіксований ваш діагноз та призначення вашого особистого лікаря.
Обговоріть із лікарем можливість дистанційного виписування е-рецепта та формат комунікації, зручний для вас обох. За нагоди перевірте, щоби у вашій електронній медичній картці був вказаний ваш актуальний номер телефону.
Сконтактуйте з лікарем в узгоджений час та спосіб. Це може бути робочий телефон лікаря, електронна пошта чи будь-який зручний месенджер.
Коли лікар сформує е-рецепт, ви отримаєте СМС-повідомлення з номером рецепта та кодом його погашення.
Оберіть аптеку, яка відпускає ліки за е-рецептом.
В аптеці назвіть фармацевту номер та код погашення рецепта. Після цього ви можете обрати лікарський засіб за діючою речовиною, яку вам призначив лікар.

У МОЗ наголошують, що існують препарати (наприклад, антибіотики), які згідно з протоколами лікування можуть призначатися виключно на очному прийомі та після проведення відповідних обстежень. Тому не треба нехтувати регулярними обстеженнями для контролю показників здоровʼя.
Як повідомлялося, від початку квітня рецептурні ліки в аптеці можна придбати не лише за паперовим, але й за електронним рецептом. Тобто всі ті ліки, що й раніше підлягали відпуску за рецептом лікаря, можна отримати, скориставшись електронним рецептом. На відміну від паперового, електронний рецепт спрощує процес повторних призначень, адже завдяки цифровізації це можна зробити дистанційно.