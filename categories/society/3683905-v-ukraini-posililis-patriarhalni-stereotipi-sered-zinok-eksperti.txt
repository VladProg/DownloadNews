Дослідження "Жінки та стигма", проведене ГО "Дівчата", виявило посилення патріархальних стереотипів серед жіноцтва внаслідок повномасштабної війни.

Презентація результатів дослідження відбулася в Укрінформі.
"Це установче дослідження, було зроблене під час війни. Надалі ми кожні 5 років будемо його повторювати, аби перевірити, як діяльність нашої організації, а також державні програми та міжнародна підтримка впливають на зміну поведінки дівчат-підлітків та їхніх батьків", - зазначила засновниця та директорка ГО "Дівчата" Юлія Спориш.

За її словами, через війну жінки пріоритезували фізичну безпеку родин, виїхавши за кордон та зупинивши свої кар'єри, подекуди бізнес, через що посилилися патріархальні стереотипи. Тому 2022 рік став певним "нулем", від якого відраховуватимуть подальші зрушення у цій темі.
"У нас патріархальні стериотипи настільки сильні, що немає різниці між сільською місцевістю і міським населенням. У родинах ще й досі розповідають, що головне завдання жінки - народжувати дітей. Про кар'єру часто не йдеться", - підкреслила вона.
Як зазначила керівниця польового етапу дослідження Катерина Титченко, аналіз складався з двох етапів - якісного і кількісного. Під час першого етапу було оброблено 36 глибинних інтерв'ю та 11 фокус-групових дискусій, під час чого було отримано гіпотези, які підтвердили кількісними даними під час другого етапу завдяки 2 529 інтерв'ю.

За словами фахівчині, у дослідженні взяли участь три цільові групи: дівчата-підлітки від 13 до 17 років, а також батьки, переважно мами, та вчителі. Розглядали респондентів із міст, селищ міського типу та сіл зі всіх регіонів України.
Насамперед результати дослідження виявили, що вихованням дівчат опікуются здебільше мами і лише 2 % тат беруть активну участь. Серед тем, які мами найчастіше обговорюють із дівчатами вдома, є фізіологія та гігієна, зокрема, менструація. Однак лише 37% дівчат говорили про відвідування гінеколога.
"Мами не розповідають про гінекологів, а дівчата соромляться розпитати, що формує у підлітків стереотип щодо відвідування цих лікарів", - зауважила Спориш.
Дослідження також показує, що мами розповідають донькам здебільше про побудову стосунків із хлопцями, однак про безпосередньо статеве життя й сексуальне здоров'я у сім'ях чують від 30% до 40% опитаних підлітків. Заразом у кейсі репродуктивного здоров'я порушується тема ранньої вагітність у 37% опитаних, питаннями планування вагітності опікуються у 25% сімей, котрацепції - у 35%, а переривання вагітності - у 16%.
"Теми зґвалтування та видів насильства проговорювали вдома тільки з 30% дівчаток. Хоча ця тема на слуху у суспільстві, і вже є відповідне законодавство", - зауважила керівниця аналітичного відділу ГО "Дівчата" Лідія Антонюк.

Згідно з даними, у розмові з дорослими дівчата воліють замовчувати тему інтимних стосунків, різних видів насильства й контрацепції. Водночас опитування групи мам виявило, що хоч вони й декларують готовність до обговорення різноманітних інтимних тем, у реалі 84% опитаних вільно спілкуються з доньками лише про менструальну гігієну.
"Найчастіше і мами, і доньки відповідали, що важко підібрати слова для обговорення цих тем, бо немає практики вдома. Своєю чергою, дівчата бояться викликати підозру в мам", - пояснила Антонюк.
Дослідження також виявило й продукування стереотипів про роль жінки в суспільстві. Зокрема, 73% мам переконані, що жінка має йти в декрет, оскільки з "вихованням дитини ніхто не впорається краще". Також 64% опитаних жінок упевнені, що переривання вагітності призводить до безпліддя, а 60% жінок - що діти мають народжуватися в шлюбі.
"Одним із основних бар'єрів для професійної реалізації жінок є нав'язане суспільством переконання, що з вихованням дитини впорається лише мати. Не беруться до уваги індивідуальні особливості родини, економічна ситуація чи бажання жінки. Це гальмує залученість жінок в економіку", - сказала Спориш.
Дослідження охопило також шкільну освіту. У темі статевої освіти основними запитами дівчат є сексуальний розвиток і потяг - 47% опитаних, інтимні стосунки - 46%, засоби контрацепції - 41%.
Заразом 74% дівчат-підлітків прагнуть бачити в школі предмети з фінансової грамотності, їх у цьому підтримують 64% мам, 58% дівчат - статеву освіту, а серед мам 62% "за", а також етику та психологію сімейного життя - 58% дівчат і 64% мам. При цьому "основи етики та стилю" підтримують 30% дівчат і 36% мам, а "християнську етику" - 10% дівчат і 21% мам.
Дослідження було проведено ГО "Дівчата" за підтримки Українського жіночого фонду та ActionAid та висвітлює табуювання питань жіночого здоров'я, професійної, кар’єрної реалізації в процесі соціалізації дівчат та його вплив на вибір життєвих стратегій. Результати використовуватимуться для розробки кращих освітніх програм та просвітницьких кампаній для інформування про жіноче здоров'я та подолання гендерних стереотипів, а також формування навичок критичного мислення.