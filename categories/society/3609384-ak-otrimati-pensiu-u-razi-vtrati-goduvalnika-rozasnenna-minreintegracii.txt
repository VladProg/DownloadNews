Міністерство з питань реінтеграції тимчасово окупованих територій України пояснило, як родичам зниклих безвісти громадян отримати пенсію у разі втрати годувальника.

Як передає Укрінформ, про це повідомляє Мінреінтеграції.
У разі зникнення людини безвісти члени її сім’ї отримують право на отримання пенсії через місяць після внесення відповідної інформації до Єдиного реєстру досудових розслідувань.
Виплата призначається неповнолітнім дітям, дітям віком від 18 до 23 років, які навчаються за денною формою (до закінчення навчання), дітям-сиротам віком до 23 років незалежно від факту навчання, чоловіку або дружині, батькам такої особи, якщо вони мають інвалідність або досягли пенсійного віку.
Також на пенсію можуть розраховувати чоловік або дружина, у разі їхньої відсутності – один із батьків, брат або сестра, дідусь чи бабуся годувальника незалежно від віку та працездатності, якщо вони не працюють і доглядають за дитиною годувальника до досягнення нею віку восьми років.
Призначаються виплати також батькам і чоловіку або дружині зниклої безвісти особи, які не були на її утриманні. Вони мають право на пенсію у зв’язку з втратою годувальника, якщо внаслідок такого зникнення втратили джерело засобів до існування.
Серед передбачених пільг - путівки до санаторно-курортних закладів з оплатою 50% вартості, 50% знижки на оплату квартири та плату за комунальні послуги, право на безоплатний проїзд усіма видами міського транспорту в межах району за місцем проживання, залізничним і водним транспортом приміського сполучення та автобусами приміських маршрутів.
Члени сім'ї мають право на земельну ділянку і допомогу від органів місцевого самоврядування в будівництві, право на безоплатне одержання в приватну власність жилого приміщення, яке займають у будинках державного житлового фонду, та позачергове право на поліпшення житлових умов.
Для подачі заявки необхідно звернутися до територіального органу Пенсійного фонду України. Також це можна зробити онлайн: через вебпортал електронних послуг ПФУ або на порталі «Дія».
Як повідомляв Укрінформ, за даними Міністерства оборони станом на початок листопада, зниклими безвісти в Україні вважаються близько семи тисяч людей.