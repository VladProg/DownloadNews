Президент України Володимир Зеленський повідомив, що журналістка “Радіо Свобода” Віра Гирич стала 23 працівником медіа, чиє життя обірвалося внаслідок російського вторгнення в Україну, і висловив співчуття близьким і рідним загиблої.

Як передає Укрінформ, про це Президент сказав у відеозверненні.
Глава держави зазначив, що триває розбір завалів у Києві, куди вчора під час візиту генсека ООН Антоніу Гуттеріша вдарили російські ракети. “Прикро, але таке свідоме і жорстоке приниження Організації Об'єднаних Націй з боку росії залишилося без потужної відповіді”, - зауважив Президент.
Він додав, що від удару російської ракети по житловому будинку в Києві загинула журналістка, співробітниця “Радіо Свобода” Віра Гирич.
“Вона стала 23 працівником медіа, чиє життя обірвалося внаслідок російського вторгнення за час із 24 лютого. Мої співчуття всім близьким, всім рідним. Вічна памʼять усім жертвам цієї війни”, - сказав Зеленський.
Як повідомляв Укрінформ, журналістка «Радіо Свобода» Віра Гирич загинула внаслідок російського обстрілу Києва ракетами 28 квітня.
Увечері 28 квітня росіяни знову атакували столицю ракетами – два влучання зафіксовано в Шевченківському районі. Спочатку стало відомо, що внаслідок ракетного обстрілу житлової багатоповерхівки постраждали 10 осіб, чотирьох людей госпіталізували. За даними ДСНС, будинок частково зруйновано.
Пізніше Київський міський голова Віталій Кличко повідомив, що рятувальники під завалами будинку виявили тіло загиблої людини.