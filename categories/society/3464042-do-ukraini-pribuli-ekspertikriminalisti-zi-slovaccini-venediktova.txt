До України зі Словаччини прибула для допомоги у розслідуванні воєнних злочинів група у складі поліцейських, судово-медичних експерти та антрополога.

Як передає Укрінформ, про це генеральний прокурор Ірина Венедіктова повідомила у Фейсбуці.
“Перша група вже в столиці і готова допомагати нам в розслідуванні воєнних злочинів. У ній словацькі поліцейські, судово-медичні експерти та антрополог. Вони поділяться своїм часом, знаннями та досвідом, працюючи в спільних групах із українськими колегами”, - написала генпрокурор.
В Україні за час повномасштабного вторгнення зафіксовано понад 7 тис. 600 воєнних злочинів російської федерації. Зараз на Київщині працює місія представників французької жандармерії та медичної служби Збройних сил Французької Республіки. Також в Україні перебуває команда Офісу прокурора Міжнародного кримінального суду.
За словами генпрокурора, робота іноземних фахівців - це “знак відкритості України”.
“Наша мета абсолютно прозора - ретельне розслідування кожного воєнного злочину рф заради притягнення винних до відповідальності”, - заявила Венедіктова.
Як повідомляв Укрінформ, станом на 19 квітня, окрім, України, ще 13 держав розпочали розслідування злочинів, скоєних російською федерацією.
24 лютого росія розпочала повномасштабне вторгнення в Україну. Відтоді війська рф неодноразово порушували закони і звичаї ведення війни: обстрілюють мирне населення, у тому числі із забороненої зброї, використовують цивільних як “живий щит” тощо.
Україна направила позов проти рф до Міжнародного суду ООН у Гаазі.