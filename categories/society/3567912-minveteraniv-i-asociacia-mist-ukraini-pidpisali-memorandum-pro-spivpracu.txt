Міністерство у справах ветеранів і Асоціація міст України підписали меморандум про співпрацю щодо підтримки ветеранів війни.

Документ підписали міністр у справах ветеранів Юлія Лапутіна і голова АМУ - Київський міський голова Віталій Кличко, передає Укрінформ із посиланням на пресслужбу КМДА.

Меморандум спрямований на забезпечення соціального захисту ветеранів, сприяння у соціальній та професійній адаптації, надання психологічної підтримки.

«Сьогодні, під час повномасштабної війни росії проти України, одним із пріоритетів державної та місцевої політики повинні бути допомога нашим захисникам не тільки на фронті, а й у цивільному житті. Соціальний захист ветеранів війни та їх адаптація в суспільстві важливі не тільки для самих ветеранів. Це важливо для їхніх сімей, рідних, для всієї громади та країни», – сказав Кличко.

Він нагадав, що в Києві у 2017 році відкрили Міський центр допомоги захисникам України-ветеранам. «Робота центру сьогодні є дуже потрібною. І я б хотів, щоб такі центри були в кожній громаді. Але ми розуміємо, що робота з ветеранами – це не тільки робота громади, місцевої влади. Це – робота всієї держави. І від того, як буде налагоджена взаємодія між державою та органами місцевого самоврядування з питань захисту ветеранів війни, залежатиме і якість життя ветеранів та їх сімей", - зазначив Кличко.

Як повідомлялося, міністр у справах ветеранів Юлія Лапутіна та ректор Львівського національного університету імені Івана Франка Володимир Мельник підписали меморандум про співпрацю за напрямом ветеранського розвитку та освіти для захисників і захисниць, а також членів їхніх родин.
Фото: kyivcity.gov.ua