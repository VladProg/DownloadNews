В Укрінформі представили результати проєкту «Адаптація жінок у нових умовах життя під час війни», який стосувався жінок, що працюють у сфері енергетики і є внутрішньо переміщеними особами через війну.

Про це повідомляє кореспондент Укрінформу.
"Сьогодні, починаючи відбудовувати Україну, треба дивитися на ті технології та можливості, які дають можливість зробити зайнятість в енергетичній сфері більш безпечною, розширити спектр тих, хто в ній може працювати. На нашу думку ... поява прикладів успішних жінок у сфері енергетики - це якраз практичний крок для того, щоб питання жінки-енергетика, жінки в енергетичній професії стали в центрі уваги, щоб ми могли говорити про соціальний захист і жінок, і чоловіків. Щоб ми подивилися на особливості оплати праці в цьому секторі і вивчили ті уроки, які сьогодні маємо, для побудови іншого простору, в якому нам жити в перспективі", - сказала на презентації одна з авторок висновків та рекомендацій за підсумками проєкту «Адаптація жінок у нових умовах життя під час війни» Наталія Рябошенко.
Як розповіла на презентації результатів проєкту співкоординаторка проєкту, к.е.н., голова ГО "АСР СИНЕРГІЯ" Вікторія Вострякова, метою проєкту було підвищення професійних навичок, створення умов для підвищення кваліфікації чи перекваліфікації жінок-ВПО, або тих, які вирішили повернутися з-за кордону в Україну.
Програма передбачала менторські сесії з боку експертів у галузі енергетики, топ-менеджерок енергетичних компаній зі складанням індивідуальних планів для кожної учасниці проєкту.
Як розповіла Вострякова, загалом на проєкт зареєструвалося 59 жінок, які через війну були змушені виїхати з місця проживання та/або втратили роботу, 29 з них — взяли участь у проєкті, 16 — пройшли менторські сесії та розробили власні кар’єрні плани.
Проєкт реалізовувався протягом жовтня-листопада 2022 року . За цей час учасниці не тільки створили індивідуальні плани кар'єрного розвитку, а й почали втілювати їх.