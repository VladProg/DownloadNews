Міністерство охорони здоров’я підсилило фахівцями у галузі психології мультидисциплінарні команди, що надають реабілітаційну та медичну допомогу, зокрема паліативну.

Про це повідомляє пресслужба МОЗ, передає Укрінформ.
Як зазначається, згідно з наказом МОЗ від 30.09.2022 № 1782, до Переліку посад професіоналів із вищою немедичною освітою включено посади «клінічний психолог» та «психотерапевт». Документ також визначає вимоги до спеціальності та спеціалізації цих фахівців.
Передбачається, що до роботи на посаді «клінічний психолог» допускаються особи, які здобули ступінь магістра (спеціаліста) за спеціальністю «Психологія», за умовою до 1 січня 2026 року пройти спеціалізацію за фахом «Клінічна психологія».
До роботи на посаді «психотерапевт» допускаються особи, які здобули ступінь магістра (спеціаліста) за спеціальністю «Психологія» та пройшли спеціалізацію за фахом «Клінічна психологія» з наступною спеціалізацією за фахом «Психотерапія».
МОЗ опрацювало кваліфікаційні характеристики професій «клінічний психолог» та «психотерапевт» для включення до Довідника кваліфікаційних характеристик професій працівників галузі охорони здоров’я (Випуск 78). Відповідні професійні назви робіт будуть внесені до Класифікатора професій ДК 003:2010.
Впровадження посад «клінічний психолог» та «психотерапевт» відбулося також у межах реалізації Національної програми психічного здоров’я та психосоціальної підтримки населення, ініційованої дружиною Президента Оленою Зеленською.