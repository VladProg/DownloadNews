Національне антикорупційне бюро України розпочало розслідування щодо заступника голови Верховного Суду України, голови Касаційного господарського суду у складі ВСУ Богдана Львова у справі про недостовірне декларування.

Як передає Укрінформ, про це народний депутат Ярослав Юрчишин повідомив у Телеграмі та опублікував фото відповіді НАБУ на своє звернення.

Він написав, що за його депутатським зверненням "НАБУ розпочало роботу щодо судді Богдана Львова у справі про недостовірне декларування. Мова йде про відкриття кримінального провадження та початок досудового розслідування у справі проти заступника голови Верховного Суду, голови Касаційного господарського суду".

Як зауважив Юрчишин, "це 1 або 2 ч. ст. 366-2 КК України та штраф до 85 тисяч грн, або громадські роботи на строк від 150 до 240 годин, або обмеження волі на строк до 2 років, а також можливе позбавлення волі на строк до 2 років, з позбавленням права обіймати певні посади чи займатися певною діяльністю на строк до 3 років".
Як повідомляв Укрінформ, 15 вересня журналісти "Схем" оприлюднили розслідування про те, що очільник Касаційного господарського суду у складі Верховного Суду Львов, який має доступ до державної таємниці, виявився громадянином російської федерації.
Журналісти опублікували документи, відповідно яких Львов став громадянином рф ще у 1999 році, вже працюючи суддею в Україні, а у 2012 році оновив паспорт після досягнення 45-річчя. Журналісти встановили, що в день подачі заяви він перебував у москві. В обох випадках письмова заява оформлена від його імені.
У розслідуванні йдеться, що за російським паспортом Львова проводились операції з незадекларованою нерухомістю його родини в москві. Факт наявності російського громадянства суддя приховав від конкурсної комісії, яка у 2017-му обрала його до реформованого Верховного Суду. Згідно з Конституцією України, набуття суддею громадянства іншої країни – це підстава для припинення його повноважень.
Після виходу журналістського розслідування Львов у Фейсбуці спростував наявність у нього російського громадянства.
Він пов'язує поширення інформації про ймовірну наявність у нього російського громадянства з бажанням вивільнення посади голови суду, що "має полегшити вплив на результати розгляду господарських спорів з боку зацікавлених осіб".
Він також повідомив, що звернувся до правоохоронних органів з тим, щоб вони перевірили викладену журналістами інформацію.
19 вересня збори суддів Касаційного госпсуду у складі Верховного Суду не проголосували за включення у порядок денний питання про висловлення недовіри Львову через імовірну наявність у нього російського громадянства.