Біля української полярної станції "Академік Вернадський" випала рекордна кількість снігу.

Як передає Укрінформ, про це Національний антарктичний науковий центр повідомляє у Фейсбуці.
“Біля української станції "Академік Вернадський" новий сніговий рекорд. Рівень снігу вже сягнув позначки 345 см, що майже на пів метра більше, ніж торішній максимум. І це при тому, що зафіксовані в грудні 2021-го три метри теж були рекордними: вони перевищили показник 2,65 м 2016 року”, - ідеться в повідомленні.
Зазвичай максимальна річна висота снігового покриву біля станції була не більш як два метри. “Тепер же насипало майже 3,5 м, водночас деякі замети біля "Вернадського" сягають 6 метрів, а на нашому острові є й до 10!”, - додають в антарктичному науковому центрі.
“Оскільки тут переважає вітряна погода, то глибина снігового покриву розподіляється нерівномірно. Є оголені скелі, на яких сніг так і не ліг, а є ділянки, особливо біля станції, яка виступає перешкодою на шляху вітру, де замети під 6 метрів. Офісну частину "Вернадського" (вона нижча) замело з двох боків, утворивши такий собі сніговий перехід: можна і не обходити будівлю, просто перейти по даху. Так уже, до речі, й роблять деякі пінгвіни", – повідомила метеоролог 27-ї Української антарктичної експедиції Анжеліка Ганчук.






Біля станції «Академік Вернадський» випала рекордна кількість снігу/Фото: Національний антарктичний науковий центр











































Вчені прогнозують, що рівень снігу ще зростатиме, адже нинішня зима в районі станції стала аномально теплою: середня температура була лише трохи нижчою -2°С.
"Внаслідок теплої зими в атмосфері утримується більше вологи, що призводить до інтенсивніших опадів. Це є однією з причин, чому на нашому острові спостерігається снігонакопиченя. По суті, так утворюється і зростає льодовиковий щит", – пояснила дослідниця.
Як повідомляв Укрінформ, біля української полярної станції "Академік Вернадський" пінгвіни відклали перші яйця, дитинчата повинні з'явитися на початку грудня.