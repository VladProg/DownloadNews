Віцепрем’єр-міністр України Ірина Верещук заявила, що росіяни блокують повернення депортованих дітей-сиріт.

Як передає Укрінформ, про це Верещук наголосила у телеефірі під час прямого включення, присвяченого темі незаконної депортації українських дітей, повідомляє у Телеграмі Міністерство з питань реінтеграції тимчасово окупованих територій України.
Посадовиця нагадала, що українська влада неодноразово вимагала повернути дітей-сиріт. Але росіяни блокують їх повернення. Натомість російська уповноважена з прав дитини демонстративно всиновила незаконно депортованого хлопчика з України.
"Я відверто шокована поведінкою російських посадовців. Виявляється, їм замало просто вчинення злочину. Вони ще й нахабно хизуються цим. Я думаю, що це якесь збочення – показувати всьому світові своє лиходійство. Але все це не залишиться без покарання", – зазначила Верещук.
Як повідомляв Укрінформ, 21 березня на Батьківщину вдалося повернути 15 депортованих росіянами дітей спільно з їхніми матерями і законними представниками.
Фото: Мінреінтеграції