На проведення медичних оглядів військових військово-лікарськими комісіями (ВЛК) при цивільних медичних закладах у Програмі медгарантій передбачено понад 536 млн гривень.

Про це у Фейсбуці повідомила Національна служба здоров'я України (НСЗУ), передає Укрінформ.
“Проходження ВКЛ приносили багато некомфортних речей для українців, які йдуть захищати нашу країну зі зброєю в руках. При розробці нового пакета для нас важливо було сформувати вимоги, які б дозволили отримати якісні огляди. Зараз триває прийом пропозицій від медзакладів. На цей напрям у Програмі медичних гарантій заплановано понад 536 млн грн. Оплата здійснюється за фактом проведення медичного огляду”, - зазначила голова НСЗУ Наталія Гусак на міжвідомчій зустрічі щодо покращення роботи ВЛК.
Зазначається, що при територіальних центрах комплектування та соціальної підтримки вже формуються позаштатні ВЛК, які працюватимуть на базі цивільних медзакладів. НСЗУ укладатиме договори з цими закладами і оплачуватиме послуги. Тариф становить 883 грн за один медичний огляд.
Для всіх військових, які проходитимуть такі ВЛК, послуги будуть безоплатними.
Як повідомлялося, для удосконалення роботи військово-лікарських комісій працює міжурядова група з представників Збройних сили України, Міністерства оборони, Міністерства охорони здоров’я, Міністерства у справах ветеранів, Міністерства цифрової трансформації та громадської організації «Принцип».
За рішенням уряду до Програми медгарантій було впроваджено новий «Медичний огляд осіб, який організовується територіальними центрами комплектування та соціальної підтримки». Очікується, що в межах пакета буде законтрактовано близько 500 медзакладів.
Також до кінця травня ВЛК у всіх військових шпиталях перейде на електронну чергу.