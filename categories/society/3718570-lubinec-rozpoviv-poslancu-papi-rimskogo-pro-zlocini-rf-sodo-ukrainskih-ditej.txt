Російська Федерація за час повномасштабного вторгнення вбила понад 500 українських дітей та продовжує вчиняти злочини проти маленьких українців.

Про це уповноважений Верховної Ради з прав людини Дмитро Лубінець сказав на зустрічі з кардиналом Маттео Марія Зуппі, архиєпископом Болоньї та президентом Італійської єпископської конференції, повідомляє кореспондент Укрінформу.





“З 24 лютого по даний час Російська Федерація вбила понад 500 українськи дітей. Буквально учора дитина, якій було усього два роки, загинула у Дніпрі від удару російською ракетою”, - сказав Лубінець і нагадав про те, що у найменшій дитині, яка загинула від обстрілів у пологового будинку у Запоріжжі було лише 2 дні від народження.
За його словами, російські військові вчиняють злочини сексуального насильства, найменшій їхній жертві 4 роки.
“Щодо примусової депортації російськими військовими, то цифра, яку ви бачите 19 505 — це станом на сьогодні. Приблизно зафіксовані дані щодо дітей, яких фактично росіяни викрали”, - сказав Уповноважений ВР з прав людин.
За словами Лубінця, він вже неодноразово наголошував на тому це не остаточні дані, оскільки досі невідома кількість дітей, які постраждали у Маріуполі, на інших територіях Донецької та Луганської областей, де постійно ведуться активні бойові дії.
“Росія ніколи не повідомляла нас, як державу, щодо кількості вивезених дітей, щодо їхнього стану, умов, в яких вони знаходяться. Навпаки, ми фіксуємо, що як тільки українські діти опиняються на території Російської Федерації, у них забирають українські документи, свідоцтва про народження. Їм забороняють називати себе українцями чи використовувати українську мову і максимально швидко проводиться процедура усиновлення”, - розповів він кардиналу.
Лубінець додав, що РФ, коли видає дітям документи свого зразка, часто змінює певні відомості у них (дата народження, ім'я, прізвище). “Міняється якась буква, а по факту міняється вся інформація. Це робиться задля того, щоб ми ніколи не повернули своїх дітей”, - переконаний він.
Уповноважений ВР з прав людини наголосив на тому, що Україна має небагато можливостей для повернення своїх маленьких громадян на Батьківщину, але попри все, намагається це робити.
“Фактично кожна українська дитина, яка перебуває зараз на території України аби виїхала за кордон, відчуває на собі всі наслідки російської агресії. Російська Федерація зруйнувала і руйнує школи, дитячі садочки лікарні. 3259 — це школи, це зруйновані Російською Федерацією українські школи. 1216 закладів охорони здоров'я. Це лікарні. Ми ж розуміємо, що дитина не може здобути освіту, медичну допомогу. Більш як мільйон наших дітей виїхали за кордон і зараз проживають там”, - додав омбудсмен.
Він закликав кардинала звернути увагу на те, що на окупованих територіях РФ продовжую вчиняти злочини.
Кардинал Маттео Марія Зуппі вважає неприйнятим те, що війна та злочини торкнулися дітей. “В центрі нашої уваги захист життя дітей. Тому що має бути майбутнє. Починаючи з дітей, спробувати подивися у майбутнє усіх людей... Ми дуже відчуваємо ваші переживання і ми дуже близькі до вас”, - запевнив він.
Україна повинна звільнити всю свою територію, бо це єдиний механізм захисту людей від тих злочинів, які коїть РФ.
“Коли ми наполягаємо на тому, що повинні звільнити всі наші території, то це саме через те, що це єдиний механізм захисту наших громадян, які проживають там", - сказав Лубінець.
Омбудсмен наголосив, що кожна українська дитина, яка знаходиться в Україні й та, що виїхала за кордон, відчула на собі наслідки війни. Крім того, Росія масово вивозить українських дітей із тимчасово окупованих територій.

Лубінець представив делегації з Ватикану Спеціальну доповідь «Нерозквітлі» щодо порушення прав українських дітей на ТОТ та в Росії, інформаційні матеріали щодо порушень прав людини в Україні внаслідок збройної агресії РФ. Наприкінці зустрічі він передав для Папи Римського Франциска пам’ятну монету «Народжені в Україні», яку випустив Нацбанк з нагоди Дня захисту прав дітей.

Уповноважений ВР з прав людини переконаний, що цей приїзд представників Ватикану в Україну вкотре продемонструє хто є агресор, а хто - жертва.
Сторони на зустрічі обговорили питання обмінів військовополоненими та депортації українських дітей.
Як повідомлялося, посланець Папи Римського Франциска з питань миру в Україні кардинал Маттео Зуппі 5-6 червня перебуває у Києв з візитом. Головна мета – уважно вислухати українську владу про можливі шляхи досягнення справедливого миру та підтримати жести людяності, які допоможуть послабити напруженість.