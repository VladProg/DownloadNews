Понад 30 тисяч паломників-хасидів прагнуть приїхати до Умані на Рош га-Шана.

Як передає Укрінформ, про це повідомляє Державна служба України з етнополітики і свободи совісті.
«Попри наполегливі рекомендації паломникам максимально утриматися від прощі до Умані, враховуючи війну, регулярні масовані обстріли нашої країни та можливі провокації з боку росії, хасиди сприймають цю подорож як свій релігійний обов’язок. Природно, що приїзд такої кількості прочан у воюючу країну вимагає серйозних безпекових, логістичних, медико-санітарних та інших зусиль заходів з боку державних органів», - йдеться в повідомленні.
Про готовність прийняти понад 30 тисяч прочан поінформували представники міської та обласної влади, силових структур, прикордонники, дипломати, митники.
Як зазначається, першочергові питання, які наразі вирішуються, - це порядок вʼїзду та реєстрації, забезпечення безпеки паломників, доброустрій мікрорайону, умови проживання, харчування паломників, створення їм гідних умов для виразу своїх релігійних почуттів.
Мер Умані Ірина Плетньова заявила, що убезпечити укриттями від російських обстрілів таку кількість людей, які до того ж сконцентровані на відносно малій площі, практично неможливо.
«Однак і центральні, і місцеві органи влади накопичили значний досвід організації прощі й зуміли врегулювати питання, які здавалися нерозв’язними. Цьогоріч для паломників-хасидів в Умані організували сайт та гарячу лінію через яку відбувається інформування про особливості прощі, правила перебування, а також надається цілодобова підтримка», - сказано в повідомленні.
Як повідомляв Укрінформ, Рош-га-Шана - «голова року» - Новий рік усіх, хто сповідує юдаїзм, зокрема євреїв. Це день, з якого для представників цієї релігії розпочинається суд над усім створеним.