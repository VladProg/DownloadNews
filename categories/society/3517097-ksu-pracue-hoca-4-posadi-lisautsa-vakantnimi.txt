Конституційний Суд нині працює в нормальному режимі, проте вакантними лишаються чотири посади судді – за квотами Президента, парламенту та з’їзду суддів.

Про це сказав представник Президента у КСУ, член комітету Верховної Ради з питань національної безпеки, оборони та розвідки Федір Веніславський в ефірі інформаційного марафону низки телеканалів «UAразом», передає кореспондент Укрінформу.
«Конституційний Суд зараз працює. Після того, як одіозні судді припинили свій статус судді, Конституційній Суд працює в нормальному режимі. Є вакантні посади – двох від з’їзду суддів, одна кандидатура – від Президента і одна – від Верховної Ради України. Як тільки їх буде заповнено, думаю, суд увійде в нормальне русло», - зазначив він.
Водночас Веніславський поінформував, що для виконання рекомендацій Європейської комісії потрібно забезпечити прозорий добір кандидатів на посаду судді КСУ за участю комісії, яка не викликатиме сумнівів щодо того чи іншого вибору, та завершити прийняття закону про конституційну процедуру, який на законодавчому рівні унормує процедурні моменти розгляду Конституційним Судом своїх справ.
Як повідомлялося, глави держав та урядів Європейського Союзу 23 червня ухвалили рішення про надання Україні статусу країни-кандидата на вступ до ЄС. Це рішення прийнято безумовно, проте 17 березня Європейська комісія оприлюднила свої висновки за заявками на вступ до ЄС України, Молдови та Грузії та внесла рекомендацію надати двом першим статус кандидата.
У висновках ЄК міститься сім рекомендацій Україні щодо проведення реформ, зокрема щодо завершення формування Конституційного Суду та Вищої ради юстиції, продовження антикорупційних реформ, включаючи нові призначення в керівництві НАБУ та повноцінний початок роботи Спеціалізованої антикорупційної прокуратури.