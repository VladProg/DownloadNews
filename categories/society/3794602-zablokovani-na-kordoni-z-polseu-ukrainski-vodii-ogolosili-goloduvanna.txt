Українські водії вантажівок, які очікують на перетин кордону у пункті пропуску «Краківець-Корчова», оголосили голодування.

Про це повідомляє Суспільне, передає Укрінформ.
«Ми хотіли взяти участь у мирній акції — переговорах з мітингувальниками. Нас заблокувала поліція. Близько 250 людей з однієї сторони. Нам не дали дійти до протестувальників. Польська поліція дала добро поїхати трьом чоловікам, волонтеру, наші вимоги вислухали, але ніхто їх не прийняв. Ми оголошуємо голодування, але зараз ще чекаємо на зустріч з консулом», - сказав один із водіїв.

Українські водії вимагають, аби польські страйкарі збільшили кількість автомобілів, які пропускають через кордон, до 14 вантажівок за годину.
Зазначається, що понад 200 українських водіїв залишають на польовій дорозі. До них приїхав консул із генерального консульства України у Любліні Василь Йордан. Він запросив двох українських водіїв поїхати разом до польських протестувальників.

Як повідомляв Укрінформ, 6 листопада польські перевізники розпочали блокаду руху вантажівок біля трьох найбільших пунктів пропуску на кордоні з Україною: «Корчова – Краківець», «Гребенне - Рава-Руська», «Дорогуськ – Ягодин». Серед основних вимог – повернення практики дозволів для українських перевізників, скасованої угодою з Європейським Союзом до 30 червня 2024 року. Протестувальники хочуть, щоб угода була розірвана, а дозвільний режим перетину кордону відновили з 1 січня.
23 листопада польські аграрії долучилися до протесту місцевих перевізників і, висуваючи свої вимоги, розпочали блокування руху вантажного транспорту на пункті пропуску «Медика – Шегині» поблизу Перемишля.
За даними Держприкордонслужби, станом на ранок 1 грудня на українсько-польському кордоні у чергах на в’їзд в Україну перебувають близько 2100 вантажних автомобілів.
Фото: Суспільне Львів