База даних «Український мартиролог XX ст.» поповнилася інформацією ще про 801 репресовану особу.

Про це повідомляє у Фейсбуці Державна архівна служба , передає Укрінформ.
«У листопаді 2022 року база даних «Український мартиролог XX ст.» поповнилася картками ще про 801 постраждалу особу, у тому числі 221 фотодокументом», - ідеться в повідомленні.
Зазначається, що бази даних поповнилися за рахунок опрацьованих Центральним державним аудіовізуальним та електронним архівом матеріалів Центрального державного архіву-музею літератури і мистецтва України та держархівів Житомирської, Кіровоградської, Львівської, Черкаської областей.
Матеріали доступні на офіційному порталі Державної архівної служби.
Загалом у базі даних для широкого загалу доступна інформація про 96 667 репресованих.
«Український мартиролог XX ст.» – це інформаційно-пошуковий інтернет-проєкт, який містить стислу інформацію про жертв репресій 1920-1950-х років, зокрема фотопортрет або кілька фотографій (за наявністю), ім’я особи та коротку характеристику роду занять, дати життя, відомості щодо реабілітації, посилання на архів, де зберігаються архівно-слідчі справи та інші дотичні матеріали.
Фото: Держархів