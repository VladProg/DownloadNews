Спеціальна комісія МКІП у межах перевірки Києво-Печерської лаври з'ясувала, що протягом 2007-2013 років на різні роботи в монастирі з державного бюджету було скеровано близько 85 млн грн.

Про це в ефірі телемарафону «Єдині новини» сказав міністр культури та інформаційної політики Олександр Ткаченко, коментуючи питання щодо закінчення перевірки спеціальною комісією МКІП останніх двох корпусів Києво-Печерської лаври, повідомляє кореспондент Укрінформу.
"Їм потрібно завершити. Там є ще новобудови, які потрібно перевірити і зрозуміти, що з ними в подальшому робити. Певні висновки є, будемо говорити про них окремо, коли прийде час – незабаром. Але під час перевірки відкрилися цікаві факти. З 2007-го по 2013 роки, коли представники однієї з релігійних організацій (яка, власне, знаходилась чи ще знаходиться на території Нижньої Лаври), казали, що вони збирали кошти, що це давали благодійники і віряни. Але це не так, з 2007-го по 2013 роки 85 мільйонів гривень від держави (це й за часів Януковича) було передано на всілякі роботи. Ми зараз з'ясовуємо на які саме: на будівництво нових будинків чи дійсно на збереження спадщини", - розповів Ткаченко.
Він нагадав, що за тодішнім курсом долара - це понад $10 мільйонів, які від держави пішли в бюджет монастиря.
"Тому всі ці розмови, мовляв, ми самі власним коштом це зробили, не відповідають дійсності", - наголосив міністр.
Як повідомляв Укрінформ, Національний заповідник "Києво-Печерська лавра" оголосив про розірвання договору оренди з Українською православною церквою Московського патріархату з 29 березня 2023 року.