Президент України Володимир Зеленський заявив, що якби не нові удари ворога сьогодні, то в Україні вже відновили б енергопостачання та зв'язок.

Про це Глава держави заявив під час відеозвернення, повідомляє кореспондент Укрінформу.
"Якби ще не сьогоднішні удари, то вже б поновили енергопостачання, водопостачання та зв’язок, які терористи пошкодили вчора. А сьогодні росія доб’ється додатково лише одного: трохи затягне наше відновлення", - сказав він.
Президент зауважив, що сьогодні ворог здійснив другу хвилю терористичної атаки проти нашої держави. За сьогоднішній ранок рф запустила 28 ракет, із них 20 було збито. Більше 15-ти безпілотників, майже всі – ударні іранські. Більшість збито.

По всій країні доволі швидко й ефективно відбуваються відновлювальні роботи.
Де були руйнування – всюди буде оновлена інфраструктура. Де були втрати – вже є або ще будуть будівництва. "Де були будь-які надії ворога – будуть руїни російської державності", - додав Зеленський.
Президент підкреслив, що за таку нову хвилю терору має бути й нова хвиля відповідальності для росії. Нові санкції, нові форми політичного тиску і нові форми підтримки України.
За його словами, завтра у форматі "Рамштайн" відбудеться обговорення оборонної підтримки України.
"Очікую від партнерів прогресу в питанні протиповітряної й протиракетної оборони, домовленостей щодо нового постачання іншої необхідної нам зброї та боєприпасів. Держава-терорист має бути позбавлена навіть думки про те, що будь-якою хвилею терору може чогось досягти", - наголосив Зеленський.
Президент подякував бійцям Повітряних сил, Сухопутних військ і розвідки, які залучені до захисту від цих російських ударів!
Також президент відзначив солдата Дмитра Шумського (зенітно-ракетний взвод 57-го окремого радіотехнічного батальйону, Чернігівський напрямок). 10-го жовтня Шумський за допомогою ПЗРК «Стінгер» збив дві крилаті ракети терористів.
"Одна людина врятувала десятки життів. Дякую за це!", - сказав Президент.
Як повідомляв Укрінформ, 10 жовтня російська федерація здійснила масований ракетний удар по всій території України. Лише за ранок були випущені більше 80 крилатих ракет й 24 безпілотники. Унаслідок ворожих обстрілів постраждали об'єкти критичної інфраструктури, в окремих областях почалися перебої з електропостачанням та мобільним зв'язком.
11 жовтня рф знову вдалася до масованих обстрілів інфраструктурних об'єктів України.
Фото: ОП