Комісія Міністерства культури та інформаційної політики виявила ознаки порушення протипожежної безпеки та умов охоронного договору в одному з корпусів Києво-Печерської лаври.

Про це МКІП повідомило у Телеграмі, передає Укрінформ.
Як зазначається, сьогодні відбувся огляд пам’ятки архітектури національного значення – Братського корпусу на Ближніх печерах (корпус № 44).
"Двері корпусу виявились зачиненими, тому у присутності в.о. генерального директора Національного заповідника «Києво-Печерська лавра» Остапенка М.А. та його заступника Рудника О.В. технічними працівниками заповідника (за допомогою відповідних засобів) забезпечено доступ комісії до вказаних приміщення. Огляд закінчено о 8:30", - йдеться у повідомленні.

За інформацією МКІП, у корпусі вбачаються ознаки порушення протипожежної безпеки та умов охоронного договору. Зокрема, у внутрішніх приміщеннях встановлено нагромадження меблів, пакувальних матеріалів, товарів для продажу (церковне начиння, свічки, календарі, буклети), одягу та взуття, швацьке обладнання.
"Ознак вжиття орендарем (представниками монастиря) протипожежних заходів не зафіксовано", - заявили у МКІП.
Зазначається, що після завершення огляду корпус № 44 закрито й опечатано працівниками заповідника.

Крім того, комісія оглянула пам’ятку архітектури місцевого значення - крамницю для продажу ікон. У приміщеннях також виявлено ознаки порушення протипожежної безпеки та умов охоронного договору.
Після огляду будівлю було закрито й опечатано.
Як повідомляв Укрінформ, під час останнього обстеження приміщень Києво-Печерської лаври комісія МКІП виявила рекламу єпархій з тимчасово окупованого Криму й візитівки ченців з окупованих територій.
Фото: discover.if.ua