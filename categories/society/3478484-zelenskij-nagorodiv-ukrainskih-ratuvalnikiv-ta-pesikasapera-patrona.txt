Президент Володимир Зеленський вручив державні нагороди українським рятувальникам, які розміновують територію від російських мін, а також нагородив чернігівського песика-сапера Патрона.

Церемонія нагородження відбулася в рамках пресконференції з Прем'єр-міністром Канади Джастіном Трюдо у Києві, повідомляє кореспондент Укрінформу.
«Хочу нагородити тих українських героїв, які вже очищають нашу землю, використовуючи, зокрема, і обладнання канадського виробництва. І разом з нашими героями нагородити чудового сапера Патрона, який не тільки допомагає знешкоджувати вибухонебезпечні предмети, а ще й допомагає навчати наших дітей необхідним правилам безпеки на території, де є така мінна загроза», - сказав Зеленський.

Також Президент подякував Канаді за «надзвичайно вагому» підтримку в розмінуванні української території.
«російські окупанти залишили по собі тисячі мін, тисячі розтяжок і снарядів - вони загрожують нашим людям, нашим дітям. І сьогодні ми домовилися (з Трюдо – ред.) налагодити максимальну співпрацю в цьому напрямку, щоб в Україні не лишилося жодної такої зони відчуження, куди не можна заходити через загрозу російських мін», - зазначив Глава держави.
Як повідомлялося, Прем'єр-міністр Канади Джастін Трюдо 8 травня перебуває в Україні. До зустрічі з Президентом Володимиром Зеленським він відвідав Ірпінь Київської області.