Президент України Володимир Зеленський і вище політичне та військове керівництво держави взяли участь в урочистій церемонії підняття Державного Прапора України.

Відео про церемонію з нагоди Дня Державного Прапора України розміщено на Ютуб-каналі Офісу Президента, передає Укрінформ.
Цього року в самому серці України, на Печерських пагорбах, підняли особливий прапор, що пройшов по всій лінії захисту України і на якому залишили свої підписи і побажання українські захисники.
«На цьому прапорі особливі слова і підписи, залишені особливими людьми. Це наші воїни, наші захисники, наші захисниці, які б'ються за свободу, для українців, за незалежність, за Україну. Цей прапор був на позиціях наших воїнів від Чернігова до Одеси, по всій лінії захисту України, в різних бойових бригадах та підрозділах», - сказав Президент, виступаючи на урочистій церемонії.

Джерело: Офіційний канал Президента України - Володимира Зеленського
За його словами, цей прапор завжди берегтиме згадку про багатьох українців і українок, і він буде обов'язково поповнюватися і збагачуватися новими підписами наших воїнів.






Керівництво країни взяло участь в урочистій церемонії підняття Державного Прапора України / Фото: ОП











































Глава держави зауважив, що після сьогоднішньої церемонії кожен охочий зможе побачити цей особливий український стяг в Національному музеї війни за незалежність України. «І настане час, коли цей особливий прапор зможе побачити вся наша вільна й мирна Україна. Вся», - наголосив Президент.
Як зазначив глава держави, щороку 23 серпня Україна відзначає День Державного Прапора і щороку українці віддають належне українській святині.

«Це наш символ, це наш оберіг, це наш синьо-жовтий стяг. Наш прапор - це наша гордість, яку ми відчуваємо, коли наш прапор здіймається вгору, коли святкуємо свої свята, коли здобуваємо свої перемоги, коли повертаємо свої землі. Наш прапор - це наша впевненість у тому, що він обов'язково майорітиме всюди, де має бути по праву - на всій нашій суверенній території. Непохитна віра у це - всередині кожного і кожної з нас», - наголосив Зеленський.
За його словами, прапор - це наша сила, джерело волі, незламності духу для всіх воїнів, які з цим прапором на броні та під серцем йдуть у бій, борються за кожен метр нашої землі, йдуть вперед і дійдуть до нашої перемоги.
Наш прапор, зазначив Зеленський, - це також наша пам'ять і це шана до усіх наших героїв різних часів, які захищали нашу землю та віддали своє життя за Україну і всіх українців.

Усі присутні на церемонії вшанували хвилиною мовчання пам'ять українських воїнів.
Президент також згадав слова Левка Лук'яненка: «Я підняв синьо-жовтий прапор боротьби, я маю пронести його стільки, скільки зможу, а потім його підхопить хтось наступний і понесе далі. Який я у цьому ланцюгу - немає значення. Мають значення лише Україна, її свобода, її незалежність, її перемога, її життя».
У середу, 23 серпня, в Україні відзначають День Державного Прапора.
Як передає Укрінформ, свято встановлене «на вшанування багатовікової історії українського державотворення, державної символіки незалежної України та з метою виховання поваги громадян до державних символів України» згідно з указом Президента від 23 серпня 2004 року. У 2009 році було внесено зміни до цього указу й засновано щорічну офіційну церемонію підняття прапора 23 серпня по всій Україні.
Фото: Твіттер Володимира Зеленського