Катар веде переговори з Росією щодо повернення до України викрадених під час війни українських дітей.

Про це заявив прем'єр-міністр Катару Джасім аль Тані в інтерв'ю CBS News, передає Укрінформ.
Відповідаючи на запитання журналістки, чи є надія найближчим часом повернути додому більше український дітей, аль Тані відповів, що зусилля тривають і для цього Катар використовує канали зв’язку та відносини, які має з Росією.
«Катар виступає посередником у різних конфліктах, які стосуються не лише регіону. Але навіть за його межами… Ми виконували цю роль на основі запиту, який надійшов від українців на початку, у нашому постійному обміні та спілкуванні з ними, як ми можемо допомогти, і ми використовуємо канали зв’язку та відносини, які ми маємо з Росією, щоб убезпечити цих чотирьох дітей (групу українських дітей, яку повернули в Україну у жовтні, — ред.). І ці зусилля тривають. Ми також сподіваємося, що ще одна група повернеться до своїх сімей перед святами», — сказав прем'єр Катару.
Водночас він не уточнив, про яку саме групу українських дітей йдеться та скільки їх вдасться повернути.
«Поки що цифри ще не ясні, тому я не розголошуватиму їх, доки ми не отримаємо остаточну інформацію», — сказав аль Тані.
Як повідомляв Укрінформ, уповноважений Верховної Ради з прав людини Дмитро Лубінець заявляв, що Катар готовий долучитися як посередник до процесу повернення українських цивільних заручників, які були депортовані до Росії або перебувають на тимчасово окупованих територіях України.
У жовтні стало відомо, що Катар сприяв поверненню з Росії чотирьох українських дітей, які були вивезені під час війни.
19 листопада стало відомо, що Богдан Єрмохін – сирота з тимчасово захопленого Маріуполя Донецької області, якого незаконно вивезли окупанти, залишив Росію та прибув до Білорусі. Це сталося у день його народження, коли йому виповнилося 18 років.
Уповноважений Верховної Ради з прав людини Дмитро Лубінець повідомив, що до процесу повернення Єрмохіна були долучені посередники – Катар і ЮНІСЕФ.