Київський апеляційний суд залишив під домашнім арештом колишнього намісника Києво-Печерської лаври митрополита УПЦ (московського патріархату) Павла (Лебедя).

Як передає кореспондент Укрінформу, відповідне рішення суд ухвалив за результатами розгляду скарги митрополита УПЦ (МП) Павла на рішення Шевченківського райсуду столиці про обрання йому запобіжного заходу у вигляді цілодобово домашнього арешту із зобов'язанням носити електронний браслет.
"Апеляційну скаргу Лебедя Павла Дмитровича задовольнити частково. Ухвалу Шевченківського райсуду міста Києва про застосування запобіжного заходу... скасувати. Постановити нову ухвалу, яким клопотання слідчого про застосування запобіжного заходу у вигляді цілодобового домашнього арешту щодо Лебедя Павла Дмитровича задовольнити частково. Застосувати до підозрюваного запобіжний захід у вигляді цілодобового домашнього арешту із забороною залишати місце проживання у межах строку досудового розслідування до 30 травня 2023 року", - оголосила головуюча колегії суддів Тетяна Росік.
Крім того, митрополита Павла зобов'язали виконувати обов'язки: не залишати місце проживання у селі Вороньків на Київщині, прибувати до слідчого, повідомляти про зміну проживання і утриматися від спілкування зі свідками, здати паспорти для виїзду за кордон і носити електронний засіб контролю.
Після оголошення ухвали екснамісник Києво-Печерської Лаври роздав суддям і прокурорам, як він зазначив, оздоблені ним власноруч великодні декоративні яйця.


"Я приймаю все як волю Божу і абсолютно нічого не маю проти", - прокоментував він журналістам рішення апеляційного суду.





Як повідомляв Укрінформ, 1 квітня Шевченківський райсуд Києва обрав екснаміснику Києво-Печерської лаври митрополиту Української православної церкви (московського патріархату) Павлу (Лебедю) запобіжний захід у вигляді цілодобового домашнього арешту на 60 днів.
Служба безпеки України повідомила йому про підозру у виправдовуванні і запереченні збройної агресії російської федерації проти України (ст.161 ККУ), а також порушенні рівноправності громадян залежно від їх расової, національної і регіональної належності (ст. 436-2 ККУ).
Національний заповідник "Києво-Печерська лавра" оголосив про розрив договору про оренду з УПЦ (МП) з 29 березня.
Міністерство культури та інформаційної політики розпочало інвентаризацію майна Києво-Печерської лаври.