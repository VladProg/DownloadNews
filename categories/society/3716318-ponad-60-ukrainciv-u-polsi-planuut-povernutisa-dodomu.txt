В Україну планують повернутися у ближчій чи довшій часовій перспективі 62% українців у Польщі, зокрема, через переживання за близьких і брак коштів на проживання.

Про це свідчать дані соціологічного дослідження «Громадяни України на польському ринку праці. Нові виклики і перспективи», представлені в Медіацентрі Україна – Укрінформ.
Його автори – Міграційна платформа EWL, Фонд підтримки мігрантів на ринку праці EWL та Центр Східноєвропейських студій Варшавського університету – вказали, що 60% опитаних становлять довоєнні мігранти, 40% - воєнні біженці після 24 лютого 2022 року.
67% респондентів становлять жінки, серед воєнних біженців жінки склали 92%. 50% опитаних громадян приїхали до Польщі з дітьми, а 35% українців, які проживають в Польщі, добре володіють польською мовою.
Дослідники зауважили, що 62% опитаних планують повернутися в Україну в ближчій чи довшій часовій перспективі. Водночас серед воєнних біженців бажання залишитися в Польщі виявили 30%. Також 50% українців у Польщі заявили про намір подавати документи на отримання посвідки на проживання.
Серед стимулів залишитися в Польщі респонденти обрали: «у мене є друзі, знайомі в Польщі», «поляки доброзичливі до громадян України», «Польща є найближчим у культурному плані сусідом», «наші мови схожі», «у Польщі легше знайти роботу».
Тим часом залишитися в Польщі респондентам заважає: «переживання за близьких в Україні», «брак коштів для проживання», «труднощі в пошуку роботи», «труднощі в доступі до медицини», «економічна ситуація в Польщі» та «слабке знання польської мови» (останнє обрали 10% відсотків довоєнних мігрантів та 25% воєнних біженців).
Опитування проводилося серед довоєнних мігрантів та воєнних біженців у Варшаві, Кракові, Вроцлаві, Ґданську, Познані, Любліні, Жешуві, Бидґощі, Ґожуві, Олмжі, Тарнові, Тчеві, Ополе, Устроні, Шидловці та Вадовіце 4-13 березня 2023 року методом безпосередніх інтерв’ю F2F українською мовою. У ході дослідження було опитано 500 осіб.