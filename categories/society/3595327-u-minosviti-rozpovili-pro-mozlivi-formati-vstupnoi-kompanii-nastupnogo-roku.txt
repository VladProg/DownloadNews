Міністерство освіти та науки готове до кількох форматів вступної кампанії наступного року.

Про це під час брифінгу сказав міністр освіти та науки Сергій Шкарлет, передає кореспондент Укрінформу.
"Незалежно від того, скільки і як буде тривати воєнний стан в Україні, ми вирішили, що все одно маємо мати альтернативи вступу у 2023 році. Альтернативний формат вступу, який був забезпечений у 2022 році інструментом Національного мультипредметного тесту, виправдав себе. Але ми не зупиняємося на форматі НМТ. Ми для формування вступної кампанії готові до декількох варіантів — з традиційним класичним ЗНО, оновлений варіант НМТ, який буде враховувати побажання, в тому числі певних категорій, які не завжди вивчали, наприклад, історію України й диференціювалися за рівнем хімії, біології чи іноземної мови”, - сказав Шкарлет.
Він зауважив, що Міністерство освіти та науки згідно з законодавством вже підготувало низку необхідних документів щодо застосування ЗНО як основного інструменту оцінювання опанування учнями програми повної загальної середньої освіти.
Як повідомляв Укрінформ, у 2022 році через повномасштабну агресію росії проти України замість традиційного зовнішнього оцінювання був впроваджений Національний мультипредметний тест. За даними Міністерства освіти та науки, в НМТ взяли участь 214 385 вступників, з них 23 038 осіб проходили тестування за кордоном.