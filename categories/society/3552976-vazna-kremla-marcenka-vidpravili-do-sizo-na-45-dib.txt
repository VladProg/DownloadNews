Олександр Марченко, український політв'язень у росії, який відбуває термін у колонії суворого режиму №8 в улан-уде (бурятія), отримав з надуманих приводів 45 діб штрафного ізолятора.

Про це дружина політв'язня Катерина повідомила кореспондентові Укрінформу.
«Після нещодавнього відвідування Олександра адвокатом ми дізналися, що йому з 26 липня дали 45 діб ШІЗО поспіль. Три покарання по 15 діб із надуманих приводів: пішов у душ у своїй футболці, що є звичайною практикою; двічі відмовився ставити підпис під документом, з яким не згоден. Реально – покарання «ні за що», точніше за те, що він українець», - сказала Катерина.
За її словами, тиждень тому до чоловіка приїжджав перевіряючий співробітник із центрального апарату фсвп і запитував його про всі порушення, здійснені співробітниками фсвп стосовно Олександра. Яка загалом мета візиту невідома.
Дружина політв'язня також повідомила про те, що стало відомо – у листопаді 2021 року в особистій справі Олександра Марченка навіщось було незаконно проставлено позначку «Схильний до суїциду».
«Олександр не падає духом, каже, що його рятує думка про повернення додому в Україну. Тільки скаржиться на відсутність будь-якої медичної допомоги та обстеження, що потрібно, враховуючи тортури в «днр» і перенесений рак. Зараз він приймає пігулки, необхідні для життя, практично «наосліп». Вони вимагають коригування дозування раз на три місяці, а обстеження було вже більше ніж рік тому», - зазначила Катерина.
Вона також попросила передати від чоловіка подяку людям із різних країн світу, які пишуть йому листи до колонії зі словами підтримки.
Як повідомляв Укрінформ, Олександра Марченка 17 грудня 2018 року затримало «мдб днр». Два місяці він перебував у донецькій «Ізоляції», де зазнав тортур. Згодом чоловіка передали до росії представникам фсб. 26 листопада 2020 року Марченка, звинуваченого у рф у "переміщенні продукції військового призначення" та "шпигунстві", засудили до 10 років позбавлення волі.
16 листопада верховний суд рф залишив вирок українському політв'язню без змін. Після засідання верховного суду політв'язня етапували до улан-уде (бурятія). До етапування до москви на засідання вс рф він відбував покарання у ВЧ-14 у краснодарі.
Свого часу у Марченка було видалено щитовидну залозу, тому для підтримки життєдіяльності йому необхідно регулярно приймати гормональні препарати.
Правозахисний центр "Меморіал" визнав Марченка політв'язнем.