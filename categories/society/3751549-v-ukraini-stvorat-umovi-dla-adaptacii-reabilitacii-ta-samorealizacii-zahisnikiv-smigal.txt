В Україні нині формують нову ветеранську політику, у межах якої буде створено гідні умови для адаптації, реабілітації та самореалізації захисників.

Про це Прем'єр-міністр Денис Шмигаль сказав під час виступу на VІ Міжнародному ветеранському форумі "Україна. Захисники. Майбутнє", організованому Міністерством у справах ветеранів, передає кореспондент Укрінформу.
«У рамках концепції відновлення України маємо гідно вшанувати героїзм усіх, хто став на захист власної держави. Про це сьогодні говорив Президент України, Голова Верховної Ради України. Тому вже зараз, не чекаючи завершення війни, ми формуємо нову державну ветеранську політику, змінюємо підходи, запускаємо нові програми та проєкти підтримки ветеранів», - зазначив Шмигаль.
За його словами, нині йдеться не просто про виплату грошової допомоги, а про адаптацію, реабілітацію, створення широкого простору можливостей для самореалізації захисників, вшанування їхнього подвигу.
Як наголосив Прем’єр-міністр, нова ветеранська політика складатиметься із кількох основних елементів. Зокрема, має бути створено інфраструктуру, завдяки якій ветерани отримуватимуть якісні та дієві послуги. Будуть побудовані нові підходи до роботи військово-лікарських комісій та медико-санітарних експертних комісій. «Принцип «Довідки ходять за військовими», максимальна цифровізація, зокрема й електронна черга, залучення якнайбільшої кількості цивільних медзакладів у цей процес. Результат – інклюзивна та прозора система без бюрократії та корупції», - додав Шмигаль.
Також ведеться робота над створення інституту «Помічник ветерана». Це має бути індивідуальний супровід захисників у розв’язанні важливих для них питань. Буде діяти принцип «Рівний – з рівним». У допомогу ветеранам залучатимуть насамперед захисників та захисниць та членів їхніх родин. Ветеранська політика буде розширюватися на місцях, тому всі громади будуть залучені до цього процесу. Планується створення спеціальних сервісних офісів у справах ветеранів, які координуватимуть виконання державних та місцевих програм підтримки, підкреслив глава уряду.
«Економічна активність. Більшість ветеранів є людьми, сповненими сил та енергії. Їхня праця, їхні таланти та здібності будуть драйвером української економіки. Я в цьому глибоко переконаний. Держава запропонує їм можливості в освіті, працевлаштуванні та у створенні власного бізнесу», - запевнив Шмигаль.
Він додав, що планується створення мережі реабілітаційних центрів по всій України. Там надаватимуть комплексну допомогу з фізичної реабілітації, подолання посттравматичного стресового розладу, підтримку рідним та близьким захисників. «Ми вже зараз збільшуємо державне замовлення на реабілітологів, щоб не було дефіциту цих фахівцях», - сказав Прем'єр-міністр.
Глава уряду зазначив, що планується і активна підтримка та розвиток ветеранського спорту. Вже нині на міжнародних змаганнях захисники демонструють неймовірну силу, незламність та волю до перемоги, тому завдання держави полягає ще й у тому, щоб створити їм якісні умови, зокрема, спортивна зали, майданчики та басейни, сказав він.
Ще одним елементом ветеранської політки є доступне житло. Українські воїни мають право на власний дім, бо вони його відстоюють зі зброєю у руках, а також захищають домівки мільйонів українців, наголосив Шмигаль.
«Ми нещодавно розшили іпотечну програму єОселя, тепер кредит під 7% доступний для ветеранів війни та членів їхніх сімей. Це допоможе придбати квартири мільйонам наших захисників, при цьому вони самі обиратимуть місце та місто, де хочуть жити», - підкреслив він.
Так само ветерани є пріоритетними учасниками програми ЄВідновленя щодо компенсації за пошкоджене та зруйновне житло. Заяви захисників розглядаються першочергово, додав Шмигаль.
«Усі покоління українців у боргу перед захисниками та захисницям України. Важливо знати та вшанувати кожного, хто захищав Україну. Увічнення пам'яті загиблих воїнів є наскрізною лінією державної політики. Найбільш символічним місцем буде національне військове меморіальне кладовище, де поховають героїв, які віддали життя за Україну. Подвиг ветеранів буде частиною національно-патріотичного виховання молоді в дитячих садочках, школах та вишах. Герої поруч із нами і кожен повинен знати їх», - сказав Прем'єр-міністр.
Шмигаль наголосив на тому, що нині українці переживають важкі часи, але Україна вистоїть. «Це наша національно-визвольна війна, нас усіх. Російському окупанту протистоїть цілий народ, уся українська нація. Україна має бути вільною, незалежною, суверенною, під мирним небом назавжди», - підкреслив глава уряду.
Як повідомлялося, влада неодноразово заявляла про те, що в Україні має бути сформована єдина ветеранська політика. При її формуванні обов’язково має бути тісна співпраця держави з громадськими організаціями, значна частина яких вже мають ефективні патронатні служби.
Зі свого боку громади на місцях мають готувати ветеранську інфраструктуру, включно з корпусом менеджерів, які опікуватимуться питаннями захисників, що повернуться з війни.
Фото: Кабмін