Вже наступного року 15 тисяч помічників ветеранів розпочнуть свою роботу по всій Україні.

Про це сказала міністр у справах ветеранів Юлія Лапутіна під час ветеранського форуму "ЦифраЗахисникам", передає Укрінформ.
"Наступного року плануємо, що 15 тисяч помічників ветеранів по всій країні розпочнуть свою роботу", - сказала Лапутіна.
Вона підкреслила, що помічником ветерана стане людина, яка буде супроводжувати українського захисника після повернення до цивільного життя.
"Помічник ветерана буде працювати в громаді. На нього буде покладена відповідальність за 100 ветеранських родин. І це маленький елемент загальнодержавної екосистеми ветеранської політики", - додала міністерка.
Як повідомляв Укрінформ, пілотний проєкт “Помічник ветерана” стартував 1 липня 2023 року. Головним завданням помічника стане всебічна допомога в межах системи переходу від військової служби до цивільного життя українських захисників та захисниць, які повертатимуться з фронту та служби додому.