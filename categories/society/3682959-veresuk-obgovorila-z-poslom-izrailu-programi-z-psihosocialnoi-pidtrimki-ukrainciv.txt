Віце-прем’єр-міністр - міністр з питань реінтеграції тимчасово окупованих територій Ірина Верещук обговорила з послом Держави Ізраїль Міхаелем Бродським програми з психосоціальної підтримки українців.

Як передає Укрінформ, про це Верещук повідомила у Телеграмі.
"Сьогодні мала продуктивну зустріч з послом Держави Ізраїль паном Міхаелем Бродським. Серед іншого обговорили участь наших ізраїльських партнерів у реалізації програм з психосоціальної підтримки громадян і внутрішніх переселенців зокрема", - зазначила Верещук.
За її словами, Ізраїль має багаторічний досвід з психосоціальної реабілітації в умовах війни. "Це те, що нам потрібно зараз", - підкреслила віце-прем’єр-міністр.
Як повідомляв Укрінформ, раніше Верещук заявила, що психосоціальна підтримка є одним з пріоритетів нової стратегії щодо внутрішньо переміщених осіб.
Фото: Ірина Верещук, Телеграм