Президент України у Нью-Йорку відвідав Університетську лікарню Статен- Айленду, де зустрівся з важкопораненими українськими військовими, які проходять тут лікування та реабілітацію.

У цій лікарні перебувають девʼятеро військовослужбовців з України, які втратили кінцівки, повідомляє власний кореспондент Укрінформу в Нью-Йорку.
Зеленський поспілкувався з персоналом лікарні та військовими. За його словами, керівник медичного закладу зізнався йому, що «ніколи не бачив людей, які б так сильно хотіли повернутися додому», як українські військові.






Зеленський відвідав українських воїнів у лікарні Нью-Йорка / Фото: Володимир Ільченко, Укрінформ































«Ми вас чекатимемо, щоб перемогти ворога, - сказав Президент, звертаючись до бійців. — Одужуйте, повертайтеся, переможемо!»

Відео: ОП

Як повідомляє ОП, Президент нагородив захисників орденами «За мужність» III ступеня. Крім того, орденом «За заслуги» ІІІ ступеня нагороджені: фізіотерапевт клініки Staten Island University Hospital Ocean Breeze Ребекка Гонзалез, президент і генеральний директор корпорації Northwell Health Майкл Даулінг, старший фізіотерапевт клініки Staten Island University Hospital Ocean Breeze Пітер Леоне.
Протезування та реабілітація українських воїнів здійснюються за підтримки неприбуткової організації Kind Deeds. Володимир Зеленський вручив відзнаку Глави держави «Золоте серце» президенту й засновнику Kind Deeds Олександру Рубцову.
Як повідомляв Укрінформ, Володимир Зеленський 18-20 вересня здійснює візит до Нью-Йорка, де візьме участь у загальних дебатах Генеральної Асамблеї ООН та засіданні Ради безпеки щодо України.