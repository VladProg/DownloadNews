Кабінет Міністрів України виділив понад 762,5 млн грн для дофінансування заробітних плат медичним працівникам.

Як передає Укрінформ, про це інформує пресслужба Міністерства охорони здоров’я.
“Кабінет Міністрів України підтримав програму виділення субвенції з державного бюджету місцевим бюджетам для підтримки окремих закладів та заходів у системі охорони здоров’я на понад 762,5 млн грн”, - ідеться в повідомленні.
Як зазначається, завдяки такому перерозподілу коштів буде забезпечена можливість закладів охорони здоров’я, що фінансуються за рахунок субвенції з державного бюджету місцевим бюджетам, нараховувати медичним працівникам заробітну плату на рівні 20 тис. грн для лікарів та 13,5 тис. грн для середнього медичного персоналу.
«Зараз, під час війни, медики виконують абсолютно героїчну роботу, працюючи 24/7 і з пораненими захисниками, і з хворими в тилу. І ми не маємо права забувати про належну оплату їхньої праці. Ще на початку року на виконання указу президента ми підвищили заробітну плату медичних працівників до 20 тис. грн для лікарів і 13,5 тис. грн для середніх медичних працівників, а отже мусимо тримати її на такому рівні, щоб вони почувалися безпечно хоча б у фінансовому плані”, - прокоментував міністр охорони здоров’я Віктор Ляшко.
Він подякував уряду за підтримку позиції МОЗ та надання пакета дофінансування для тих закладів охорони здоров’я, які з якихось причин не можуть самостійно забезпечити належний рівень оплати праці для своїх працівників.
Як повідомлялося, раніше міністр охорони здоров’я Віктор Ляшко повідомив, що внаслідок російської агресії в Україні повністю зруйновано 115 закладів охорони здоров’я та 33 аптеки.