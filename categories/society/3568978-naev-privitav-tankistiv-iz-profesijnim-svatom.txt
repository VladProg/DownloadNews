Командувач Об’єднаних сил Збройних сил України генерал-лейтенант Сергій Наєв привітав танкістів з професійним святом та побажав їм міцної броні й влучних пострілів.

Про це йдеться у вітанні Наєва, текст якого передано Укрінформу.
«Збройні сили будь-якої країни важко уявити без танкових військ. Це – величезна вогнева потужність та ударна сила, висока мобільність та надійний броньований захист», - наголосив генерал-лейтенант.
За його словами, у найвідповідальніші моменти саме танкові підрозділи стримують ворога, допомагаючи піхоті виконувати поставлені бойові завдання.
Наєв зазначив, що час спротиву російським агресорам позначений багатьма прикладами неймовірної хоробрості та самопожертви танкістів Збройних сил України, які стали частиною героїчного літопису протистояння.
«Ми схиляємо голови перед усіма, хто віддав своє життя за свободу та незалежність України. Пам’ять про їхні подвиги завжди житиме у наших серцях», - підкреслив він.
Також командувач Об’єднаних сил висловив вдячність тим, хто ремонтує, модернізує та створює танкову міць України, наголосивши, що їхня невтомна й самовіддана праця є запорукою успішних дій танкістів.
«У цей святковий день не можемо не згадати Ваших батьків, дружин, дітей, братів і сестер, які з нетерпінням чекають на Вас дома. Вони мають з гордістю пишатися своїми героями! Міцної броні та влучних пострілів Вам, браття-танкісти!», - побажав Наєв.
Як повідомлялося, в Україні День танкістів відзначається щороку в другу неділю вересня.