За час воєнного стану в Україні близько 6 000 держслужбовців з тих чи інших причин звільнилися з роботи.

Про це міністр Кабінету Міністрів Олег Немчінов сказав під час телемарафону, передає кореспондент Укрінформу.
«Станом на зараз є інформація про те, що впродовж воєнного стану звільнилося близько 6 тисяч державних службовців. Мало це чи багато, важко сказати,.. як правило, це життєві процеси. Але в цьому випадку ми пов'язуємо ці звільнення саме із воєнними діями, неможливістю виконання своїх обов’язків», - сказав Немчінов.
За його словами, варто також ураховувати, що близько 75% державних службовців і службовців в органах місцевого самоврядування – це жінки, які виїхали з країни з дітьми.
Урядовець зауважив, що Національне агентство з питань державної служби провело моніторинг та встановило, що на початку травня в Україні було менш ніж 200 тисяч активних державних службовців.
«Дуже багато державних службовців виконують свої обов’язки дистанційно. Особливо це стосується апаратів центральних органів виконавчої влади та підрозділів тих міністерств та ЦОВВ, які перебувають у районах, де відбуваються безпосередньо бойові дії, або в тих обласних центрах, які тимчасово окуповані", - сказав Немчінов.
Як повідомляв Укрінформ, Кабінет Міністрів зобов’язав державних службовців повернутися в Україну до 25 квітня. В іншому разі їм загрожує дисциплінарне стягнення, зокрема звільнення. Згодом уряд постановив те, що співробітники державних підприємств мають повернутися в Україну до 3 травня.