Найкраще підготували заклади освіти до нового навчального року Чернівецька, Закарпатська, Львівська області, а також столиця.

Про це речниця Міністерства внутрішніх справ України Альона Матвєєва повідомила на брифінгу в Укрінформі.
За її даними, у Чернівецькій та Закарпатській областях укриттями забезпечені 82% закладів освіти, у Львівській 81% закладів освіти. У м. Києві укриттями забезпечені 71 % закладів освіти.
Речниця МВС також назвала області, де заклади освіти найгірше забезпечено укриттям. Зокрема, у Миколаївській області укриття є в 17% закладів освіти, у Дніпропетровській - 31%, у Волинській - 37%, у Сумській - 38%.
“Робота щодо забезпечення безпеки учасників освітнього процесу та відповідні комісійні обстеження тривають”, - запевнила Матвєєва.
Окрім того, за останніми даними, в Україні понад 26 тис. закладів освіти усіх рівнів потребують організації укриття.
“За інформацією місцевих органів виконавчої влади потребують організації укриття понад 26 тис. закладів освіти усіх рівнів, відомчої належності та форми власності із загальною чисельністю учасників освітнього процесу майже 7,4 млн осіб. Але потрібно розуміти, що кількість закладів та учасників освітнього процесу постійно уточнюються”, - сказала Матвєєва.
За її словами, вже проведено огляд понад 23,5 тис. закладів освіти (93%). “Нагадаю, ми починали з трохи більш ніж 10% готовності навчальних закладів до навчального року. Сьогодні ми маємо понад 50% поміж них. Майже 10% закладів освіти (2 389) з такою ж часткою учасників освітнього процесу організували укриття у власних захисних спорудах”, - додала речниця МВС.
За наданою нею інформацією, ще 36% закладів освіти (9 477) з 34% учасників освітнього процесу (майже 2,5 млн осіб) організували укриття у власних спорудах подвійного призначення та найпростіших укриттях, поставлених на облік за результатами проведених комісійних обстежень будівель, споруд та приміщень різного призначення, що експлуатуються. Понад 6 % закладів освіти (1645) з 4 % учасників освітнього процесу (майже 270 тис. осіб) організували укриття в об’єктах фонду захисних споруд інших суб’єктів господарювання.
«Таким чином, до початку освітнього процесу в очній формі навчання за показниками безпеки учасників освітнього процесу готові понад 51% закладів освіти з 48% учасників освітнього процесу”, - сказала Матвєєва.
Речниця МВС підкреслила, що в усіх регіонах працюють комісії з обстежень будівель та споруд з метою визначення можливості їх використання для укриття. До участі у роботі комісій залучено необхідних фахівців з підрозділів ДСНС, структурних підрозділів місцевих військових (державних) адміністрацій з питань цивільного захисту, освіти та науки, архітектури та будівництва. Міністерство внутрішніх справ включено у підготовку до навчального року одразу в кількох площинах.
Вона нагадала, що у МВС був започаткований проєкт «Безпечне освітнє середовище в умовах війни», яким передбачено, що служби МВС відвідають усі навчальні заклади. “Ми розглядаємо це як складову навчання наших діток із погляду знання ними базових вимог безпеки життєдіяльності в умовах воєнного стану”, - додала Матвєєва.
Як повідомлялося, уряд працює над відновленням якомога більшої кількості шкіл до 1 вересня за дорученням Президента України Володимира Зеленського.