Монахи зможуть після завершення державних перевірок залишитись у Київській лаврі за певних умов.

Як повідомляє кореспондент Укрінформу, про це сказав міністр культури та інформаційної політики України Олександр Ткаченко в ефірі телемарафону.
"Ніхто не говорить про те, що життя монахів у лаврі припиниться після завершення ревізії. Але це привід для того, щоб монахи змогли визначитися з тим, яким чином вони можуть залишатися у лаврі", - заявив він.
Міністр зазначив, що монахи знають про те, які варіанти продовження життя у лаврі у них є. Ткаченко наголосив, що ніхто не вдаватиметься до насильницьких дій, якщо монахи відмовляться виконати умови та не захочуть покинути територію лаври, але влада діятиме у межах закону.
За словами очільника Мінкульту, лавра залишиться місцем проведення богослужіння та релігійних обрядів. "Але одночасно ми повинні бути переконані в тому, що держава контролює збереження всі цінностей і поновлює та оживлює життя Верхньої та Нижньої лавр, яке, на жаль, протягом багатьох років було запущено", - підкреслив він.
Як повідомляв Укрінформ, у Києво-Печерській лаврі заявили про розрив договору про оренду з УПЦ МП з 29 березня поточного року.