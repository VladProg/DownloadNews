Президент Володимир Зеленський закликає громадян обмежити споживання електрики у пікові години.

Про це він заявив у своєму відеозверенні, передає Укрінформ.
"Через російський ракетний терор у деяких містах і районах України енергетикам доводиться обмежувати постачання електрики – щоб стабільно працювала вся система. Але таких стабілізаційних відключень можна буде не робити, якщо ми всі в Україні свідомо будемо ставитись до свого споживання у пікові години. Це незначна річ для побуту кожної людини – однак дуже вагома у межах всієї енергосистеми", - підкреслив глава держави.



Він закликав українців обмежити користування електроенергією з 17 до 23 години, як це вже зробили у деяких регіонах держави.
"Наприклад, цієї суботи мешканці Чернігівської області обмежили своє споживання електрики на 20 відсотків. А загалом по країні – у середньому на 10 відсотків. Київ та область – тільки на 7 відсотків. Будь ласка, зробіть більше – якщо маєте таку можливість. Від 17-ї до 23-ї години маємо скоротити наше споживання електрики. Це такий крок, який разом з іншими забезпечить поразку для російських терористичних планів", - наголосив Зеленський.
Президент також подякував усім захисникам і тим, хто працює заради перемоги. "У єдності та спільних діях – наша сила!" - заявив він.
Як повідомлялося, у більшості регіонів України відновлено технічну можливість постачання електроенергії, у деяких містах і районах ще діють графіки стабілізаційних відключень. Про це сказав Володимир Зеленський під час відеозвернення.
Фото: ОП