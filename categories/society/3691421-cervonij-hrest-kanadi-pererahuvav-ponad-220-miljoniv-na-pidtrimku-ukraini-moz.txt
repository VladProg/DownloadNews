Канадський Червоний Хрест вже перерахував понад 220 млн доларів підтримки Україні та надалі надаватиме свою допомогу.

Як передає Укрінформ, про це йшлося під час зустрічі міністра охорони здоровʼя України Віктора Ляшка з президентом і генеральним директором Канадського Червоного Хреста Конрадом Сове, повідомляє пресслужба МОЗ.
"Україна щиро вдячна народу Канади за потужну підтримку, яка значно посилилась з початком повномасштабної війни в нашій країні. Ми цінуємо надану допомогу, в тому числі й у сфері охорони здоровʼя. Війна є надзвичайним випробуванням, що приносить як прямі, так і непрямі втрати. Постійні руйнування інфраструктури, мостів та доріг, криза пального минулого літа, інфляція, економічні виклики та багато інших факторів змушують нас все більше уваги приділяти питанню доступності медичної допомоги для українців. Особливо тих, хто проживає у віддаленій місцевості. Тому ініціативи, які реалізує Канадський Червоний Хрест та Національний Комітет Товариства Червоного Хреста України, є вкрай важливими», – сказав Ляшко.

Він висловим сподівання на продовження та розширення співпраці в цьому напрямку.

Як зазначається, учасники зустрічі обговорили важливість концентрації зусиль на тому, аби забезпечити базову потребу українських пацієнтів у послугах первинної медичної допомоги. Так, до кінця 2025 року планується збільшення кількості патронажних медсестер та мобільних бригад.

Як повідомлялося, до держбюджету України від Канади надійшло 2,4 млрд канадських доларів (1,8 млрд дол. США) кредиту на пільгових умовах.