На засіданні Координаційного штабу з питань забезпечення реалізації прав і свобод внутрішньо переміщених осіб обговорили механізми створення ефективної системи забезпечення переселенців житлом напередодні зими.

Як передає Укрінформ, про це Міністерство з питань реінтеграції тимчасово окупованих територій повідомляє в Телеграмі.
“Місця тимчасового проживання мають забезпечувати переселенцям гідні та безпечні умови, особливо у тих випадках, коли йдеться про осіб з інвалідністю, людей похилого віку та дітей”, – зазначила віцепрем'єр - міністр з питань реінтеграції тимчасово окупованих територій Ірина Верещук.
Зазначається, що команда Мінреінтеграції разом із представниками обласних військових адміністрацій розробили алгоритм співпраці задля оперативної комунікації та вирішення усіх нагальних питань. ОВА вже надають інформацію щодо потреб у ремонтах у місцях тимчасового проживання, аби привести їх у належний стан.
Окрім того, в міністерстві домовилися з міжнародними організаціями щодо аналізу та моніторингу потреб у ремонті й облаштуванні місць тимчасового проживання.
“Створення ефективної системи забезпечення ВПО житлом є критично важливим перед зимою. Тому ми спільно докладаємо зусиль, аби люди мали комфортне перебування у тимчасовому житлі”, – резюмувала Верещук.
Як повідомляв Укрінформ, Кабінет Міністрів затвердив Порядок функціонування місць тимчасового проживання внутрішньо переміщених осіб.