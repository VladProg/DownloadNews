Понад тисяча рятувальників та більш ніж 300 одиниць техніки залучені до ліквідації наслідків негоди, яка накрила Україну.

Про це Прем'єр-міністр Денис Шмигаль написав у Телеграмі, передає Укрінформ.
«Загалом до ліквідації наслідків негоди залучено понад тисяча рятувальників та більш ніж 300 одиниць техніки. Робота ведеться цілодобово. Надано допомогу для понад 2,1 тис. людей та відбуксировано близько 900 транспортних засобів. Продовжуються заходи з відновлення електропостачання до понад 1,8 тис. населених пунктів», - зазначив Шмигаль.

За його словами, через ускладнення погодних умов на виконання рішення Державної ТЕБ та НС відучора в Україні цілодобово працюють штаби з ліквідації наслідків негоди. Організовано роботу штабу при Держагентстві відновлення, а також у Запорізькій, Київській, Кіровоградській, Миколаївській, Одеській, Сумській, Черкаській, Чернігівській областях та місті Києві.


«Дякую всім, хто зараз бореться з наслідками негоди», - додав глава уряду.


Як повідомляв Укрінформ, раніше пресофіцер Державної служби України з надзвичайних ситуацій Олександр Хорунжий запевнив у тому, що ситуація з ліквідацією наслідків негоди по Україні у цілому є контрольованою.
Через сильний снігопад рух транспорту на 13 автодорогах призупинений, без електропостачання залишаються 1844 населені пункти.
Фото: Телеграм Дениса Шмигаля