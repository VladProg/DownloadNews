Правоохоронці відкрили кримінальну справу за фактом перешкоджання журналістській діяльності на території Києво-Печерської лаври та з’ясовують деталі події.

Як передає Укрінформ, про це відділ комунікації поліції Києва повідомляє у Фейсбуці.
“Інцидент стався на території Києво-Печерської лаври сьогодні, 30 березня. Правоохоронці з’ясовують деталі події”, - йдеться в повідомленні.
До Печерського управління поліції звернулись представники засобів масової інформації із заявою щодо перешкоджання законній професійній діяльності журналістів. Заявники повідомили, що під час зйомки сюжету один із священнослужителів Києво-Печерської лаври пошкодив обладнання оператора. Відео цього інциденту також опублікували телеграм-канали.
За цим фактом дізнавачі територіального підрозділу розпочали кримінальне провадження за ч. 1 ст. 171 Кримінального кодексу України (перешкоджання законній професійній діяльності журналістів).
Санкція статті передбачає штраф до п'ятдесяти неоподатковуваних мінімумів доходів громадян або арешт на строк до шести місяців, або обмеження волі на строк до трьох років. Досудове розслідування триває.
Як повідомляв Укрінформ, Національний заповідник "Києво-Печерська Лавра" оголосив про розрив договору про оренду з Української православною церквою московського патріархату з 29 березня.
Однак намісник Києво-Печерської лаври митрополит Павло (УПЦ МП) заявив, що ченці цієї не збираються виселятися з Лаври.
Секретар Ради національної безпеки та оборони Олексій Данілов наголосив, що виселення відбуватиметься згідно із законами України, а в Лаврі будуть богослужіння "по законах нашої країни, а не тими штучними утвореннями, які поза законом нашої країни були свого часу у величезній кількості тут утворені для тих чи інших подій".
Митрополит Київський і всієї України Епіфаній у зверненні до братії Лаври та громадськості підкреслив, що про закриття монастиря в Лаврі та припинення в ньому молитви, богослужінь, чернечого життя не йдеться.
Митрополит Павло під стінами Лаври погрожував журналістам побиттям та перешкоджав їхній діяльності. Представники УПЦ МП так і не залишили територію Лаври попри завершення договору оренди. Вони й далі проводять богослужіння і не пускають комісію Міністерства культури та інформаційної політики.