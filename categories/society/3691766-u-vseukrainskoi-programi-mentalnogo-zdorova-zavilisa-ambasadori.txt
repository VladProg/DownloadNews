Дружина Президента Олена Зеленська разом з міністром охорони здоров’я Віктором Ляшком зустрілися з амбасадорами Всеукраїнської програми ментального здоров’я.

Про це Укрінформу повідомили в пресслужбі першої леді.
Зазначається, що місія відомих представників шоу-бізнесу, підприємницьких кіл, лідерів громадської думки, які долучилися до програми як амбасадори, – формування в українському суспільстві культури піклування про ментальне здоров'я.

Так, амбасадорами стали:
1. Марія Єфросиніна – телеведуча, акторка, громадська діячка, співзасновниця ГО «Фонд Маша» і багатьох інших благодійних проектів, почесний посол Фонду ООН у галузі народонаселення в Україні з питань гендерної рівності та боротьби з насильством. Нагороджена орденом «За заслуги» (ІІІ ступеня).
2. Monatik (Дмитро‌ Мона‌тик) – український співак, танцюрист, автор пісень, саунд-продюсер, композитор, заслужений артист України.
3. Wellboy (Антон Вельбой) – український співак, композитор, автор пісень. Під час зустрічі Антон розповів, як відверто ділився з підлітками та молоддю своїм досвідом із подолання проблем із ментальним здоров'ям. Щирість Антона допомогла молодим людям зняти внутрішні бар'єри.
4. Олександра Матвійчук – українська правозахисниця, голова ГО «Центр громадянських свобод», лауреатка Нобелівської премії миру 2022 року, премій імені Василя Стуса та «Захисник демократії».
5. Олег Романчук – директор Інституту психічного здоров’я Українського католицького університету, лікар-психіатр, психотерапевт.
6. Даша Квіткова – інфлюенсерка, підприємниця, що заснувала Школу онлайн-професій.
7. Сергій Коваленко – генеральний директор одного з найбільших сервіс-провайдерів у галузі енергетики Yasno. Зламав стереотипи щодо того, як у кризових ситуаціях бізнеси можуть комунікувати з людьми.
8. Зоя Литвин – українська громадська діячка та підприємниця, голова громадської спілки «Освіторія», засновниця Новопечерської школи та премії для вчителів-новаторів Global Teacher Prize Ukraine, заслужений працівник освіти України.
9. Марк Лівін – український письменник, журналіст. Заступник головного редактора The Village Україна. Разом із психологом, сертифікованим гештальт-терапевтом Іллею Полудьонним став ведучим подкасту «Простими словами» від The Village Україна. Лауреат літературних конкурсів видавництва «Смолоскип» та «Коронація слова». У квітні 2019 року Міжнародна рада з дитячої та юнацької книги включила книгу Марка Лівіна «Рікі та дороги» до списку видатних книжок для дітей з інвалідністю.
10. Павло Вржещ – співзасновник і креативний директор українського рекламного агентства Banda Agency. Входить у список «100 найвпливовіших українців» за версією журналу «Фокус». Має понад 200 нагород фестивалів креативності.

«Треба, щоб українці знали: біль – точно не те, чого можна соромитися чи приховувати. Бути «не ок» – це теж нормально. Говорити про це, шукати допомоги – не просто правильно, а й відповідально і щодо себе, і щодо тих, хто поряд», – підкреслила Зеленська.

У свою чергу глава МОЗ озвучив прогнози, згідно з якими наслідки повномасштабної війни на своєму ментальному здоров'ї відчують близько 15 млн українців, з них 3-4 млн у разі неотримання психосоціальної підтримки, ймовірно, потребуватимуть допомоги фахівця з психічного здоров'я. За його словами, такого навантаження не витримає жодна медична система.
Ляшко наголосив, що саме тому надважливою є роль амбасадорів, які можуть стати провідниками ідей Програми та, спілкуючись зі своєю аудиторією, вести просвітницьку діяльність, популяризувати в суспільстві навички й техніки самодопомоги, мотивувати громадян чесно відповідати собі на запитання «Ти як?» і за необхідності шукати допомоги, не відкладаючи це на «після перемоги».
Як повідомлялося, у межах Всеукраїнської програми ментального здоров'я за ініціативою Олени Зеленської стартувала комунікаційна кампанія, мета якої – сприяти формуванню в суспільстві культури піклування про ментальне здоров'я, дати розуміння та показати інструменти, які допоможуть українцям дбати про свій внутрішній стан.
У межах кампанії створено спеціальну сторінку https://howareu.com та запущено соціальні мережі Facebook, Instagram, Telegram, Viber, де зібрані техніки самодопомоги та підтримки людей поруч, зокрема у відеоформатах, у PDF-Аптечці, онлайн- та офлайн-ресурси, щоб звертатися за допомогою до перевірених джерел, контакти гарячих ліній – для дзвінків в Україні та за кордоном тощо.
Розробку та впровадження Всеукраїнської програми ментального здоров’я координує Міністерство охорони здоров’я України. Всесвітня організація охорони здоров’я – експертний партнер, виконавчий партнер – громадська організація «Безбар’єрність». Майданчиком для розробки та ухвалення рішень є Міжвідомча координаційна рада при Кабінеті Міністрів України. Комунікаційна кампанія реалізується за підтримки Агентства США з міжнародного розвитку (USAID).
Фото: пресслужба Олени Зеленської