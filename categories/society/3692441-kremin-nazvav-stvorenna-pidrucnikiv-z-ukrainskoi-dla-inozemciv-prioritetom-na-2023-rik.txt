Створення підручників з української мови для іноземців є пріоритетом на 2023 рік.

Про це заявив уповноважений із захисту державної мови Тарас Кремінь під час зустрічі з міністром освіти і науки Олексеном Лісовим, передає Укрінформ із посиланням на пресслужбу омбудсмена.
"Підручники з української як іноземної, яку мають опанувати мільйони на всіх континентах - пріоритет-2023", - сказав Кремінь.
Також сторони порушили питання української мови у прикордонні та за кордоном, мовних курсів та розмовних клубів, освітнього компоненту в регіональних мовних програмах. У фокусі зустрічі також постали пропозиції до державної мовної програми, іспити на рівень володіння державної мови для громадян України та охочих набути громадянство.
Водночас зазначається, що мовний омбудсмен обговорив із міністром освіти і науки питання неухильності застосування української мови як державної у сфері освіти.
“Стільки порушень і санкцій, накладених на представників найважливішого, стратегічного важливого фронту, критично багато. Тільки з початку року до уповноваженого надійшло 114 звернень громадян”, - сказав він.
Сторони також обговорили підтримку вчителів, мовні конкурси, зокрема, імені П.Яцика та імені Т.Шевченка, мовні напрямки МАН.
Як зауважують у відомстві, до розмови долучився професор, ректор релокованого Херсонського університету Олександр Співаковський.
Раніше Посольство України повідомило, що українські учні зможуть вивчати українську мову в Ірландії з початку наступного навчального року.
Фото: mova-ombudsman.gov.ua