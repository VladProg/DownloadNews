Під час зустрічі у Маастрихті (Нідерланди) з мером міста Аннемарі Пенн-те Страке перший заступник міністра закордонних справ України Еміне Джапарова обговорювала можливість реабілітації українських цивільних людей, що зазнали страхіть війни.

Про це Джапарова розповіла в ексклюзивному коментарі кореспондентові Укрінформу в Гаазі після зустрічі з українцями, які були змушені покинути свої домівки через війну та наразі перебувають у Нідерландах.
У розмові з мером Маастрихта Аннемарі Пенн-те Страке Джапарова висловила вдячність за гостинність та допомогу українцям. Також ішлося про подальшу співпрацю та можливість побратимства між Маастрихтом та одним з українських міст.
«Ми, зокрема, обговорювали можливість реабілітації наших цивільних, що постраждали від війни. Ми говорили про те, що можна було б підписати угоду про міста-побратими. І мер дуже схвально поставилася до цього. Наразі маємо відпрацювати це питання та дати їм пропозиції», - зазначила представниця українського МЗС.
Вона також поділилась враженнями від зустрічі з українцями в Нідерландах.
«Зустріч була не просто емоційною, вона була сповнена якогось родинного зв’язку. Ми ділилися своїми історіями. Я розповідала свою історію про те, як моя сім’я наразі долає ці виклики війни, і так само українці ділилися зі мною своїми історіями та переживаннями. Головне, з чим я приїхала до них, це те, що ми всі повернемося. Президент очікує, що всі українці повернуться додому. І ми працюємо над тим, щоб кожен українець міг повернутися додому і щоб було куди повертатися», - сказала співрозмовниця.
Як повідомляв Укрінформ, Еміне Джапарова обговорила з генеральним директором Міжнародної комісії з питань зниклих безвісти Кетрін Бомбергер можливості унормування взаємодії України з цією організацією.
У Нідерландах, за даними, оприлюдненими Головою Верховної Ради Русланом Стефанчуком, знайшли прихисток через повномасштабне вторгнення росії в Україну 62 тисячі українців .