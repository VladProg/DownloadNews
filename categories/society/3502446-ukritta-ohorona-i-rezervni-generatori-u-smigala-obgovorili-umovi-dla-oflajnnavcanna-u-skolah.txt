Прем’єр-міністр України Денис Шмигаль повідомив, що навчальний рік в Україні має розпочатись офлайн у більшій частині країни, у зв’язку з чим дав низці відомств завдання щодо забезпечення максимальної безпеки дітей під час навчального процесу.

Як передає Укрінформ, про це він повідомив у Телеграмі.
«Навчальний рік в Україні має розпочатись офлайн у більшій частині країни. Наше завдання — забезпечити максимально можливу безпеку дітей під час навчального процесу», - зазначив Шмигаль.
Він повідомив, що відповідне питання обговорили під час наради за участю МОН, МВС, Мінінфраструктури, Мінрегіону та ДСНС.
Шмигаль зауважив, що за даними Міністерства освіти і науки, цього року готуються піти до перших класів до 400 тис. дітей.
«Безпека дітей — пріоритет для всіх, хто відповідає за організацію навчального року. Мова йде як про безпеку під час повітряних тривог, так і загальну безпеку навчального процесу», - наголосив Шмигаль.
У зв’язку з цим, відзначив Прем’єр-міністр, він дав завдання низці відомств. Зокрема - ДСНС, Мінрегіону та обласним ВЦА - перевірити всі укриття в закладах освіти та поблизу них, організувати умови, необхідні для перебування там дітей і дорослих. Мінінфраструктури та Мінрегіону - провести реконструкцію таких укриттів там, де це необхідно. Обласним ВЦА, ДСНС та іншим - визначити маршрути руху до захисних споруд.
Також Шмигаль доручив забезпечити посилену охорону садочків, шкіл, вишів; забезпечити заклади освіти резервними та автономними джерелами енергозбереження та підвезення дітей до школи там, де це необхідно.
Як повідомлялося, президент рф путін 24 лютого розпочав масштабне вторгнення в Україну.
Понад 1800 освітніх закладів по всій Україні постраждали від дій російських загарбників.
Фото: КМУ