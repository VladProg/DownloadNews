Президент України Володимир Зеленський поділився зворушливим відео про порятунок тварин, що постраждали від підриву Каховської ГЕС, і подякував усім, хто бере участь у такій важливій роботі.

Відео викладене у Фейсбуці глави держави, повідомляє Укрінформ.
"Поки російське зло тероризує та знищує все живе, ми робимо й будемо робити все, щоб врятувати кожне живе створіння", - написав Президент у пості під відеороликом.


Відео: Zelenskiy/Official

Він зазначив, що тисячі й тисячі тварин опинилися у пастці затоплення після знищення Росією дамби й інших споруд Каховської ГЕС, але українці пам'ятають, що таке бути людяними, і рятують усіх живих істот.
"Ми пам'ятаємо, що бути людяним - це дбати не лише одне про одного, а й про всіх живих істот. Ми, українці, рятуємо і захищаємо життя. Дякую всім, хто допомагає!", - написав Зеленський.
Як повідомлялося, вночі 6 червня російські війська підірвали греблю Каховської ГЕС. Затоплено частину Херсона і ще 80 населених пунктів. На правобережжі області організована евакуація людей з небезпечних місць.
Після підриву ГЕС і затоплення величезної території люди почали масово рятувати тварин. У соцмережах публікують зворушливі кадри порятунку тварин.