Російська війна проти України більше за будь-яку іншу має маркери історії, без розуміння яких неможливо зрозуміти агресора.

Про це заявив професор кафедри української історії в Гарвардському університеті Сергій Плохій у доповіді для І Міжнародної школи комунікацій “Як збирати історії про війну”, повідомляє кореспондент Укрінформу.
“На цій війні маркери історії є від самого початку – більше, ніж на будь-якій іншій війні, про яку я коли-небудь читав чи писав. Я просто не знаю будь-яку іншу війну, яка починається з псевдоісторичного есею типу того, який написав Путін перед початком цієї війни, де пропонуються імперські наративи про існування одного народу росіян і українців”, – сказав Плохій.
Він зауважив, що модель великої російської нації була сформована після польських повстань 1863 року в Російській імперії. "Саме ця модель стала офіційною, пропагується і не включаючись в історичну дискусію неможливо зрозуміти ідеологію агресора, агресії. Це ще одна тема, яка звучить в моїй книжці”, – наголосив історик.
Викладач Гарварду також переконаний, що від війни проти України залежить майбутнє простору, який колись називався Російська Імперія.
“Більшість розпадів тих імперій супроводжувалися війнами. Нам здавалося в 1991 році, що нам вдалося обдурити історію, що одна з найбільших світових імперій – а Радянський Союз покривав одну шосту частину світу –… розпалася без якихось великих катаклізмів… Сьогодні нам стає зрозуміло, що війна була просто відкладена і ми в центрі цього процесу розпаду імперії”, – пояснив Плохій.
Як повідомляв Укрінформ, 12-14 вересня в Києві та польському Любліні проходить І Міжнародна школа комунікацій “Як збирати історії про війну”.