В Україні і Сполучених Штатах Америки однаково розуміють поняття «сильна жінка».

Як передає Укрінформ, про це дружина Президента України Олена Зеленська повідомила у Фейсбуці.
«Між нами - тисячі кілометрів, але поняття «сильна жінка» в Україні й США однакове: жінка бере на себе відповідальність і ухвалює рішення в найскладніших ситуаціях», - заявила перша леді.

Вона розповіла американським power women, серед яких - дипломатки, конгресвумен, журналістки, про українських сильних жінок. «Такою в нас нині є кожна. Про тих, які воюють у лавах ЗСУ, які ходять на роботу під обстрілами, які заради дітей починають все спочатку на новому місці. У нас ціла країна power women», - зазначила Зеленська.
Як зауважила перша леді, це вже друга зустріч такого формату в межах її візитів до США. «Зустрічатися й розмовляти із сильними жінками - це завжди мотивує. А розповідати про неймовірних українок - надихає. Хоча й суперсильним, звісно, потрібна підтримка», - зазначила Зеленська.
Також перша леді зауважила, що її співрозмовниці дуже добре обізнані із ситуацією в Україні. З перших днів російського вторгнення вони почали допомагати Україні всіма силами й хочуть робити ще більше. «Відчуття, ніби поговорила з давніми друзями, у повному розумінні - нашими людьми. Без сумніву, це ще одна спільна super power - небайдужість», - заявила Зеленська.
Як повідомляв Укрінформ, дружина Президента України Олена Зеленська перебуває з візитом у Вашингтоні на запрошення першої леді США Джилл Байден.
Фото: Фейсбук Олени Зеленської