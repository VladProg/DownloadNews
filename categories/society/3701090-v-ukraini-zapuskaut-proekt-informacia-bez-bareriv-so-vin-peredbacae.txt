Проєкт «Інформація без бар'єрів» має на меті забезпечити доступ до суспільно значущої інформації для всіх суспільних груп..

Про це повідомляє пресслужба Міністерства культури та інформаційної політики, передає Укрінформ.
«Створення нових стандартів подачі інформації дуже важливо саме зараз. Спрощення мови влади та медіа, її доступність для всіх, без виключень, дасть можливість не лише краще розуміти дії влади, а й щодня полегшувати власне життя», – зауважує очільник МКІП Олександр Ткаченко.
Зазначається, що проєкт створено для людей з порушенням зору та слуху, людей з когнітивними порушеннями, з посттравматичним стресовим розладом, людей старшого віку, дітей, осіб, які отримали лише мінімальну освіту, іноземців.
Проєкт розроблено згідно з планом заходів з реалізації Національної стратегії зі створення безбар’єрного простору в Україні на період до 2030 року, який уряд затвердив 25 квітня. Його мета - наблизити Україну до європейських стандартів безбар’єрності.
Також у міністерстві нагадують, що для контролю за реалізацією Плану заходів буде запроваджено електронний моніторинговий інструмент, що фіксуватиме прогрес у виконанні запланованих заходів окремо по кожному напрямку, доступний для державних органів та громадськості. Архітектура змін зі створення безбар’єрного простору розробляється урядовою командою за підтримки першої леді Олени Зеленської.
Як повідомлялося, уперше флагманський проєкт «Інформація без бар'єрів» МКІП презентувало 16 лютого 2023 року на Раді безбар'єрності за участі 20 міністерств. Згідно з ним, заплановано два блоки заходів. Перший передбачає спрощення мови, якою висловлюються посадовці. Другий блок включає забезпечення медіапослугами осіб з різними вадами здоров'я.
Фото МКІП