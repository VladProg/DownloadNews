Із 15 листопада 2023 року вісім пасажирських поїздів «Укрзалізниці» відправлятимуться у рейси з жіночими купе.

Як передає Укрінформ, про це повідомила пресслужба Укрзалізниці у Фейсбуці.
Зокрема, жіночі купе є у пасажирських поїздах: «Київ – Ужгород», «Дніпро – Трускавець», «Київ – Кривий Ріг», «Харків – Ясіня», «Харків – Ужгород», «Київ – Ужгород», «Запоріжжя – Ужгород» та «Одеса – Рахів».
«Саме пасажирки жіночих купе демонструють найбільший рівень задоволеності сервісом Укрзалізниці: NPS 83%. Найвищою є й середня населеність жіночих купе – понад 80% на сьогодні», – наголосили в Укрзалізниці.
У компанії поінформували, що через ремонт колії на Закарпатті поїзд «Одеса – Рахів» у свій перший рейс із жіночими купе з Одеси вирушить 16 листопада, а із Рахова 17-го.
Як повідомляв Укрінформ, жіночі купе функціонують з літа 2023 року в чотирьох пасажирських поїздах: №81/82 «Київ – Ужгород», №41/42 «Дніпро – Трускавець», №75/76 «Київ – Кривий Ріг», №15/16 «Харків – Ясіня». Вартість проїзду в жіночих купе не відрізняється від стандартної у вагонах аналогічного класу того ж поїзда.
Фото ілюстративне