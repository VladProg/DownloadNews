Україна надає безкоштовну підтримку військовослужбовцям та їхнім родинам у питаннях, пов’язаних із перебуванням у полоні.

Як передає Укрінформ, про це повідомляє в Телеграмі Координаційний штаб з питань поводження з військовополоненими.
“Для надання всебічної і якнайповнішої допомоги родинам полонених і зниклих безвісти військовослужбовців Координаційний штаб співпрацює з низкою громадських організацій, адвокатських об’єднань та благодійних фондів”, - ідеться в повідомленні.
Також зазначається, що Коордштаб надає консультації з юридичних і процедурних питань, пов’язаних із перебуванням захисників і захисниць у полоні, а також державних соціальних зобов’язань, які гарантовані державою у випадку потрапляння в полон.
У Коордштабі наголосили, що всі послуги родинам захисників і захисниць надаються безкоштовно.
Як повідомляв Укрінформ, Кабінет Міністрів вніс зміни до Порядку оформлення довідок про перебування осіб у місцях несвободи внаслідок збройної агресії проти України або інтернування в нейтральних державах.