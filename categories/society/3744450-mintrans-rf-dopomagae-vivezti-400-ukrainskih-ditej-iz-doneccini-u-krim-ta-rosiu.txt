Міністерство транспорту Російської Федерації доручило своїм підконтрольним структурам забезпечити безплатний транспорт для вивезення з території Донецької області 400 українських дітей і розвезти їх у шість регіонів Росії, Крим та Севастополь.

Як передає Укрінформ, про це видання ZMINA дізналося з документів, отриманих від власних джерел.
Згідно з документами, вивезення дітей проводиться «у рамках реалізації гуманітарної місії за проєктом «Діти - наше майбутнє». Даний проєкт реалізує благодійний фонд «Рятуючи дитинство» («Спасая детство») спільно з адміністрацією президента РФ, Міністерством спорту РФ та так званим «міністерством спорту та туризму ДНР».
«На прохання фонду департамент державної політики з питань автомобільного та пасажирського транспорту Мінтрансу Росії просить перевезти 400 українських дітей на території республік Адигеї та Калмикії, Краснодарського краю, Астраханської, Вологодської та Ростовської областей, а також Криму та міста Севастополь. По 50 дітей - у кожний регіон. За інформацією фонду, у цих регіонах діти будуть займатись тренуваннями та проходити «реабілітацію від жахів війни». Здійснити вивезення планують у вересні», - йдеться у дописі.
Зазначається, що за інформацією на офіційному сайті, основна діяльність благодійного фонду «Рятуючи дитинство» - це надання допомоги дітям з розладом аутистичного спектра (РАС), які проживають на території Московської області та в Ярославлі. Чим він до 2022 року й займався. Водночас з липня 2022 року почав вивозити українських дітей із захоплених територій до РФ.
Зокрема, у грудні 2022 року вони вивезли 167 дітей в Передєлкіно по програмі «Патріарша місія» та «Діти Донбасу в гостях у патріарха». Повідомляється, що дітей водили на всілякі богослужіння, щоб «долучити їх до традицій російського православ’я», влаштовували «аудієнції з патріархом Кирилом» та водили на екскурсії «що сприяло їхній успішної інтеграції у російську культуру».
Правозахисники стверджують, що Росія неодноразово порушувала інтереси депортованих дітей, а також заперечувала їхні права на ідентичність, сімʼю та об’єднання з нею, освіту, доступ до інформації тощо.
«Російська влада також робить усе, щоб приховати місцеперебування українських дітей: відразу видає дітям російське громадянство, постійно їх переміщує чи віддає на виховання до російських родин, змінюючи їхні імена», - сказано в повідомленні.
Крім того, росіяни впливають на свідомість українських дітей. Тож, навіть провівши лише кілька місяців у Росії, діти повертаються з великими психологічними травмами.
Як повідомлялося, за офіційними даними української влади, з 24 лютого 2022 року з України до Росії депортували 19 546 дітей. Це лише ті випадки, які вдалося зафіксувати офіційно – коли батько, опікун чи свідок депортації дитини повідомив про неї Національному інформаційному бюро України. Повернути в Україну поки що вдалося 386 дітей.
Наприкінці липня російська уповноважена з прав дитини Марія Львова-Бєлова повідомила, що з початку повномасштабного вторгнення в Росію були вивезені близько 4,8 мільйона жителів України, з них понад 700 тисяч – діти.
Фото з сайту zmina.info