Одноразову грошову допомогу від Фонду Шептицького у розмірі 10 тисяч злотих (приблизно 90 тисяч гривень) отримають ще 22 звільнені з полону українки.

Як передає Укрінформ, про це Міністерство повідомляє у Телеграмі.
Фонд блаженного Климентія Шептицького продовжує реалізацію Програми підтримки українських жінок, які були визволені з російського полону. Програму ініціювали Канцелярія Прем’єр-міністра Польщі та Мінреінтеграції. Кошти надаються урядом Польщі.
"На останньому засіданні комісії Фонду було ухвалено рішення про надання грошової допомоги 22 жінкам, яких звільнили з полону. Кожна з них отримає одноразову фінансову допомогу у розмірі 10 тисяч злотих (приблизно 90 тисяч гривень) до оподаткування", - ідеться у повідомленні.
До зазначеної комісії в тому числі входить представник Національного інформаційного бюро при Мінреінтеграції, яке адмініструє інформацію про військовополонених.


Прийом заявок на отримання грошової допомоги за цією програмою триває до 30 серпня 2023 року включно або до вичерпання коштів. Подати заявку можна, заповнивши електронну форму за посиланням.
У Мінреінтеграції нагадали, що у 2022 році фінансову допомогу від Фонду Климентія Шептицького отримали 180 звільнених із полону українських жінок.
Як повідомляв Укрінформ, уряд виділив понад 140 мільйонів гривень з резервного фонду державного бюджету на виплату допомоги полоненим та їхнім сім'ям.