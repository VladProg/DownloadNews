Зауваження та пропозиції до законопроєкту "Про медіа", який нині готується до другого читання у Верховній Раді, опрацьовуються разом із фахівцями.

Про це заступник міністра культури та інформаційної політики Тарас Шевченко сказав на брифінгу в Медіацентрі Україна - Укрінформ.

«Ми з нетерпінням чекали на перші висновки експертів Європейської комісії, Європейського Союзу, і на цей момент ми їх отримали. На мою експертну точку зору, ці коментарі, які ми отримали, є достатньо робочими й не дуже об'ємними. Якщо чесно, очікували, що буде значно більше запитань. В ці дні знаходимося спільно із робочою групою, з усіма партнерами, які дуже активно долучені, особливо Нацрада з питань телебачення та радіомовлення, парламентський комітет, народні депутати, представники робочої групи від громадянського суспільства, громадських організацій, від індустрії, у діалозі з експертами Європейської комісії та Ради Європи, які ще раніше надавали свої коментарі та висновки для того, щоб зняти всі коментарі та усі зауваження», - сказав Шевченко.
Він нагадав, що загалом до цього документу було подано близько 2,5 тисяч поправок. Заступник міністра висловив сподівання на те, що законопроєкт "Про медіа" в другому читанні вдасться ухвалити до кінця 2022 року.
Як повідомлялося, Верховна Рада 30 серпня ухвалила в першому читанні законопроєкт про медіа № 2693-д.
1 листопада спікер парламенту Верховної Ради Руслан Стефанчук поінформував, що Україна отримала від європейських партнерів висновок щодо законопроєкту про медіа.