Україна приєдналася до Європейської міграційної мережі у статусі спостерігача.

Про це поінформувала заступниця глави МВС України Мері Акопян під час міжнародної конференції «Солідарність ЄС з Україною: захист людей, які тікають від війни», інформує пресслужба МВС, передає Укрінформ.
«Ми раді отримати лист Європейського комісара Ілви Йоханссон, який погоджує участь України у статусі спостерігача в Європейській міграційній мережі», — зазначила Акопян.
Заступниця міністра пояснила, що, співпрацюючи з Європейською міграційною мережею, МВС України отримала можливість ефективніше управління міграційними потоками.
Вона також розповіла іноземним колегам про кроки, які МВС України зробило на національному рівні для протидії торгівлі людьми у період війни росії проти України.
Окремо зазначається, що у Департаменті міграційної поліції із залученням регіональних підрозділів було створено ситуаційний центр, який працює цілодобово.
Зокрема, було створено Координаційний штаб із захисту прав дітей в умовах воєнного стану, до складу якого входить міграційна поліція, соціальна служба, Мінсоцполітики, генпрокуратура.
Також у Телеграмі було створено чатбот «Бережись», за допомогою якого громадяни можуть дізнаватися про ризики торгівлі людьми, правила безпечного працевлаштування, контакти установ, що надають допомогу в Україні та за кордоном, форми торгівлі людьми та норми законодавства.
Уточнюється, що спільно з кіберполіцією та операторами мобільного зв’язку було організовано SMS-розсилку громадянам, які виїжджають за кордон з екстреними контактами служб, офісів МОМ та диппредставництв України.
Європейська міграційна мережа – це мережа організацій, що займаються питаннями міграції в державах-членах ЄС та Норвегії. Основна мета Європейської міграційної мережі (EMN) – збирати, обмінюватися та аналізувати дані та інформацію про надання притулку та міграцію.
Ця мережа готує щорічні звіти, дослідження на різні теми, реагує на запити держав-членів EMN, організовує конференції та участь в інших заходах у рамках погодженої програми роботи.
Як повідомляв Укрінформ, 24 лютого росія розпочала новий етап восьмирічної війни проти України – повномасштабний наступ. Ворог здійснює масовані обстріли та бомбардування мирних українських міст і сіл. ЗСУ, Національна гвардія, сили Територіальної оборони та весь український народ ефективно протистоять російським військам і завдають їм великих втрат.
Після початку війни проти росії було запроваджено масштабні санкції з боку світової спільноти.
Фото: picture alliance/ZB Matthias Tödt