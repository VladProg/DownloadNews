Міністерство внутрішніх справ Латвії проведе в Юрмалі курс психологічної підтримки для офіцерів Державної прикордонної служби України.

Як передає Укрінформ, про це повідомляє DELFI.
Окрім психологічної підтримки, для українських прикордонників проведуть заняття з фізкультури, при цьому їм забезпечать триразове харчування щодоби.
Очікується, що у червні до першої групи в Юрмалі буде зараховано до 40 учасників. Подальший набір офіцерів ДПСУ заплановано у групах до 12 осіб. Загалом курс психологічної підтримки пройдуть до 100 українських прикордонників.
На ці цілі МВС Латвії потрібно додаткове фінансування у розмірі 59 157 євро.
До Юрмали наших воїнів доставлять з українсько-польського кордону. Транспорт для цього надасть Прикордонна служба Латвії.
При цьому, зазначає видання, з метою якнайповнішого ознайомлення із загальним психологічним станом українців та коригування занять курс відповідної підтримки для співробітників латвійських служб буде відкладено.
Як повідомляв Укрінформ, латвійські медики Олафс Ліберманіс та Мартіньш Малзубріс, які після початку повномасштабного вторгнення рф працювали в Україні, розробили проєкт підготовки бригад мікрохірургів для допомоги пораненим військовим і цивільним.
Фото: ОП