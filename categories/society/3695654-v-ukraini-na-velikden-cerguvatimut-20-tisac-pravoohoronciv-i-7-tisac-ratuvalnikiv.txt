В Україні до забезпечення правопорядку під час Великодніх свят будуть залучені понад 20 тисяч правоохоронців. Окрім того, чергуватимуть 7 тисяч рятувальників.

Про це тимчасовий виконувач обов’язків голови Національної поліції Іван Вигівський повідомив під час відеоселекторної наради всіх структурних та територіальних підрозділів поліції, передає Укрінформ із посиланням на Нацполіцію.


Фото: npu.gov.ua

Вигівський зазначив, що, за попередніми даними, участь у Великодніх богослужіннях візьме значна кількість вірян.

"Загалом богослужіння проходитимуть у майже 13 тисячах храмів. Наше головне завдання - забезпечити публічну безпеку та порядок з урахуванням терористичних загроз, а також провокацій, які можливі з боку ворога. Відтак до забезпечення правопорядку буде залучено майже 20 тисяч правоохоронців, із них понад 17 тисяч поліцейських", - сказав він.
За словами Вигівського, "біля культових споруд також працюватимуть вибухотехніки та кінологи, які перевірятимуть храми та прилеглу територію на наявність вибухонебезпечних предметів. Окрім того, біля всіх храмів і церков буде посилено патрулювання".
"Під час проведення богослужінь на Великодні свята очікується цілодобова відкритість храмів для вірян. При цьому важливо нагадати прихожанам про комендантську годину, яка триватиме з опівночі до 5-ї ранку, та правила поведінки під час сигналів повітряної тривоги", - підкреслив Вигівський.
Заступник голови Нацполіції Олександр Фацевич повідомив, що для оперативного реагування на будь-які правопорушення в усіх обласних управліннях поліції розпочнуть роботу ситуаційні центри.
"Ситуація у нас дуже загострена, наш ворог може застосувати будь-які засоби, аби навести паніку. Ми маємо не допустити провокацій, порушень публічної безпеки та порядку. Ми повинні спрацювати на превенцію та спільно із працівниками СБУ вчасно виявляти осіб, які можуть намагатися дестабілізувати ситуацію", - сказав Фацевич.
Водночас Вигівський наголосив учасникам наради на важливості повної та чіткої координації з усіма представниками сектору безпеки та місцевими органами влади, аби важливі для українців релігійні свята пройшли у безпеці.

Окрім того, як повідомив під час брифінгу в Медіацентрі Україна - Укрінформ пресофіцер ДСНС України Олександр Хорунжий, на Великдень чергуватимуть сім тисяч рятувальників і понад дві тисячі одиниць пожежно-рятувальної та спеціальної техніки ДСНС.


Фото: Геннадій Мінченко

“На чергуванні перебуватимуть близько семи тисяч осіб особового складу і понад дві тисячі одиниць пожежно-рятувальної і спеціальної техніки, які готові до дій за призначенням”, – зазначив Хорунжийц.

Він додав, що в разі ускладнення ситуації ДСНС буде посилювати сили і засоби до 13 тисяч рятувальників та до трьох тисяч одиниць техніки.
“Якщо говорити, наприклад, про Київський гарнізон, Київську область, то на чергуванні перебуватиме понад 420 осіб і понад 101 одиниця техніки і, звичайно, створені резерви”, - зауважив пресофіцер.
Він наголосив, що на всіх рівнях організовано взаємодію з органами влади щодо виникнення надзвичайних ситуацій, пожеж, небезпечних подій. Окрім того, відпрацьовано оперативні плани на об'єктах проведення святкових заходів і культових споруд, здійснено перевірку джерел протипожежного водопостачання в районах їхнього розташування.
Як повідомляв Укрінформ, Державна служба з надзвичайних ситуацій рекомендує священнослужителям напередодні відзначення Великодня пройти інструктажі на випадок виникнення небезпечної ситуації.