Пленум Верховного Суду з обрання нового голови буде скликаний найближчим часом після консультацій між суддями.

Про це повідомив в.о. голови ВС Дмитро Луспеник під час пресконференції після завершення пленуму, на якому судді проголосували за висловлення недовіри попередньому голові суду Всеволоду Князєву, передає кореспондент Укрінформу.
"Пленум ВС достроково припинив повноваження голови Верховного Суду. Як швидко може бути призначене засідання пленуму щодо обрання нового голови? Ми це питання вирішимо після певних консультацій всередині колективу ближчими днями, про що вас додатково повідомимо", – сказав він.
За словами Луспеника, колективу ВС не відомі обставини справи відносно уже колишнього голови ВС Князєва.
"Ми лише знаємо те, що оголошували на брифінгу НАБУ і САП", – додав він.
Водночас голова Касаційного цивільного суду у складі ВС Борис Гулько зазначив, що ВС співпрацює зі слідством, оскільки судді "зацікавлені у встановленні істини".
Як повідомлялося, під час пленуму Верховного Суду 16 травня 140 суддів віддали голоси за висловлення недовіри чинному голові ВС Всеволоду Князєву. Після цього судді проголосували за постанову пленуму ВС про припинення повноважень голови ВС Князєва. Цю постанову підтримали 137 суддів.
Відповідно до законодавства, у випадку відсутності голови ВС його повноваження виконує заступник голови. Однак у ВС відсутній заступник голови, тому обов'язки очільника суду виконуватиме суддя, який найдовше працює у ВС. Наразі таким суддею є секретар пленуму ВС Дмитро Луспеник.
Водночас Князєв, хоч і звільнений з посади голови, але залишатиметься суддею ВС. Звільнити його має право Вища рада правосуддя.
Напередодні 15 травня НАБУ і САП заявили про викриття схеми одержання неправомірної вигоди керівництвом та суддями Верховного Суду.
Правоохоронці затримали чинного голову ВС Князєва та вилучили 2,7 млн дол.