Міністерство у справах ветеранів організовує всеукраїнський ветеранський велопробіг “Шануємо пам’ять захисників України”.

Про це повідомляє пресслужба Мінветеранів, передає Укрінформ.
"Учасники-ветерани планують подолати понад 1500 км Україною, Словаччиною, Чехією, Німеччиною проїхавши за маршрутом «Ужгород-Дармштадт». Велопробіг проходитиме містами Попрад (Словаччина), Нітра (Словаччина), Братислава (Словаччина), Брно (Чехія), Прага (Чехія), Вайден (Німеччина), Вюрцбург (Німеччина), Дармштадт (Німеччина)", - йдеться у повідомленні.
Зазначається, що на шляху від Ужгорода до Дармштадта заплановано проведення в українських закордонних представництвах зустрічі з представниками місцевої влади та громадськості, з українцями, які перебувають за кордоном, проведення фотовиставок про українських захисників і захисниць.
Захід спрямований на підтримку ветеранів війни, популяризацію спортивної реабілітації та здорового способу життя серед ветеранської спільноти.
Велопробіг проходитиме з 24 травня по 2 червня 2023 року.
Як повідомляв Укрінформ, у Львові провели відбір до національної збірної на "Ігри нескорених".