Українські компанії змогли налагодити виробництво сертифікованих машин для розмінування в Україні, але потрібні технології для ідентифікації вибухонебезпечних предметів.

На цьому наголосила перший віцепрем’єр-міністр – міністр економіки Юлія Свириденко під час виступу на першому Форумі оборонних індустрій, повідомляє кореспондент Укрінформу.
«Ще рік тому ми знали лише імпортні зразки техніки для розмінування. Сьогодні ми можемо сказати, що українські компанії змогли локалізувати виробництво такої техніки. Ми вже почали виготовляти сертифіковані машини, вони на порядок дешевше. Звісно, вони поки що виглядають не так, як їх хорватські або словацькі аналоги, але Україна інноваційна і технологічна країна, і ми віримо, що зможемо вдосконалити цю техніку, щоб вона мала попит на ринку. Особливо враховуючи її цінову категорію», - сказала Свириденко.
Серед завдань Мінекономіки в сфері гуманітарного розмінування міністр відзначила також розвиток в Україні інноваційних технологій, які дозволять ідентифікувати вибухонебезпечні предмети.
«Ще одна наша задача - поряд із машинами розвивати інноваційні технології, зокрема, такі, що дозволять якісно ідентифікувати вибухонебезпечні предмети. Нема сьогодні жодного дрона з камерами, який би «бачив» пластикові міни або міни, що залягають дуже глибоко. Я впевнена, що разом із нашими науковцями і командами університетів ми зможемо знайти такі механізми. І знову-таки, цю технологію ми зможемо надалі експортувати», - додала Свириденко.
Як повідомлялось, у Києві відбувся перший Форум оборонних індустрій. За словами Президента України Володимира Зеленського, у заході взяли участь 252 оборонні компанії із понад 30 країн світу.