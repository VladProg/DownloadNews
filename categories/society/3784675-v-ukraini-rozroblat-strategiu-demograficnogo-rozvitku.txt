Міністерство соціальної політики разом із експертами та громадським сектором працює над розробкою стратегії демографічного розвитку України.

Про це повідомила пресслужба міністерства у Фейсбуці, передає Укрінформ.
«Мінсоцполітики, спільно з широким колом аналітичних центрів, громадських організацій, колег по уряду, працює над розробкою стратегії демографічного розвитку України», - йдеться в повідомленні.
Потреба у створенні стратегії спричинена негативними тенденціями, які були присутні в демографічній ситуації в Україні ще до 2014 року, – скорочення населення країни, висока смертність, низька народжуваність тощо. Через війну, розв'язану Російською Федерацією в Україні, до цих факторів додалася найбільша з часів Другої світової війни міграція українців - понад 6 млн осіб вимушено перемістились на території інших країн.

Як зауважують у Мінсоцполітики, Україна потребує комплексного вирішення цих проблем.
У липні 2023 року розпочалася робота над стратегією демографічного розвитку. Зараз підготовлений перший драфт документа, який опрацьовується спільно з експертною спільнотою та міжнародними партнерами. Незабаром документ буде оприлюднений для публічного обговорення.
Як повідомлялося, за оптимістичним прогнозом Інституту демографії та соціальних досліджень, у 2033 році в Україні в кордонах 1991 року проживатимуть не більше 35 млн людей.
Фото: gettyimages