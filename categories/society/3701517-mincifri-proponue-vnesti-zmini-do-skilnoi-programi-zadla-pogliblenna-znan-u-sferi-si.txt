Міністерство цифрової трансформації розглядає варіант внесення змін до шкільної програми, які дозволять поглибити знання дітей у сфері штучного інтелекту (ШІ).

Про це інтерв’ю Укрінформу повідомив віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров.
«ШІ – це безповоротний тренд, який краще очолити. Його можна боятись та ігнорувати або розібратись та використовувати для покращення власного життя. Доки розвиток цього сегменту лише набирає оберту, є можливість завчасно вивчити технології OpenAI, Google, Microsoft та інші. ШІ буде впливати на ринок праці, і до цього варто бути готовим», - зазначив міністр.
На його переконання, не менш важливим у цьому контексті є навчання дітей з перших класів до роботи зі штучним інтелектом, щоб вони знали, як він працює та як ним користуватись. Учні зможуть застосовувати ШІ як асистента для дослідження різних тем, порівняння інформації, автоматизації процесів та інших завдань.
«Наші діти повинні мати хороші знання про штучний інтелект. Ми внесемо відповідні зміни у шкільну програму. Це невід'ємна частина сучасних інноваційних навичок, які допоможуть їм у майбутньому», - резюмував очільник міністерства.
Як повідомлялось, раніше в Міністерстві цифрової трансформації заявили, що Україна повинна бути досвідченою у сфері штучного інтелекту, а тому вже зараз розглядається варіант створення навколо інституції спільноти людей, які знаються на штучному інтелекті й розуміють принципи його роботи. Це може стати конкретною перевагою України.