Об’єктивні терміни розмінування всієї території України можна буде спрогнозувати лише після закінчення війни, однак першочергове розмінування, зокрема сільськогосподарських угідь, можна здійснити протягом 5 років.

Таку думку висловив у ефірі Українського Радіо начальник відділу організації роботи з гуманітарного розмінування ДСНС Сергій Рева, передає Укрінформ.
"Як свідчить досвід виконання завдань на деокупованих територіях, за рік-два ми здійснюємо першочергові заходи на об'єктах критичної інфраструктури, дорогах загального користування в населених пунктах та переходимо вже до сільгоспугідь, які потрібно розміновувати, щоб аграрії розпочали свою роботу, щоб почалося відновлення нашої економіки", — зазначив посадовець.
За його словами, темпи розмінування наростають, і ця тенденція зберігатиметься.
"Ми не стоїмо на місці, адже вивчаємо нові технології та впроваджуємо їх, якщо вони є ефективними. Ми активно використовуємо машини механізованого розмінування. Якщо на початок війни у нас не було жодної.., то сьогодні лише на оснащенні підрозділів ДСНС є 14 машин, які використовуються на найбільш пріоритетних та складних напрямках, де це справді необхідно. Крім того, вже відбуваються випробування безпілотних літальних апаратів, за допомогою яких ми можемо обстежувати великі площі", - зазначив представник ДСНС.
Крім того, він поінформував, що проводиться підготовка мінно-пошукових собак на базі одного з центрів.
Рева також пояснив різницю між гуманітарним та оперативним розмінуванням.
"Гуманітарне розмінування — це цілий комплекс запланованих заходів, які відбуваються на конкретних ділянках, і на виході ми маємо підтверджений сертифікат контролю якості для передачі його бенефіціарам. Щодо оперативного реагування, то це заходи, спрямовані більше на першочергову ліквідацію небезпеки від вибухонебезпечних предметів. Тобто це реагування на повідомлення від громадян, якщо хтось виявив у себе в домогосподарстві вибухонебезпечні предмети, або це першочергове обстеження критичної інфраструктури, ліній електропередачі, газопроводів, щоб якнайшвидше ліквідувати небезпеку", — сказав він.
Як повідомлялося, впродовж 2 тижнів сапери Державної спеціальної служби транспорту за допомогою дронів обстежили майже 600 га деокупованої території Херсонщини та виявили понад 1,5 тис. магнітних аномалій.
Фото: Юлія Свириденко, Фейсбук