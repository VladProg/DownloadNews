У столичному парку "Перемога" відкрили лабіринт медіаграмотності "Не віррр – перевірр".

Про це Укрінформу повідомили у пресслужбі Міністерства культури та інформаційної політики.
Як зазначили у МКІП, дезінформація не завжди є очевидною: іноді вона дуже ретельно прихована, аби збити з пантелику чи посіяти паніку. Натренувати свою стійкість до інформаційних небезпек сьогодні, в умовах протистояння ворогу, надважливо для кожного українця. З цією метою 5 листопада в парку "Перемога" у Києві відкрили лабіринт медіаграмотності "Не віррр – перевірр".






У Києві відкрили лабіринт медіаграмотності «Не віррр – перевірр» / Фото: Борис Корпусенко























































У МКІП розповіли, що це конструкція з 12 кімнат, кожна з яких присвячена одній з тем медіаграмотності: інформаційний шум, клікбейт, маніпуляції, пропаганда, тролі та боти, стереотипи та популізм. В кожній з кімнат можна почитати щось цікаве, погратися, повчитися, а ще зробити гарні фото, бо в лабіринті заховані кілька фотозон.
Окрім цього, тут можна навчитися орієнтуватися в потоці інформації і мислити критично; дізнатися, як розрізняти факти та судження; навчитися протидіяти маніпуляціям та пропаганді; виявляти ботів та тролів, щоб не вестися на їхні провокації; розібратися, як працюють алгоритми соціальних мереж.
Лабіринт медіаграмотності "Не віррр – перевірр" відкривається в партнерстві з Міністерством молоді та спорту й Міністерством культури та інформаційної політики.
Він розроблений в рамках програми "Мріємо та діємо", яка впроваджується за фінансової підтримки Агентства США з міжнародного розвитку (USAID) та виконується IREX у партнерстві з "Будуємо Україну разом" (БУР), Центром "Розвиток корпоративної соціальної відповідальності" (CSR Ukraine), Making Cents International (MCI), Міжнародним республіканським інститутом (IRI) та Zinc Network.