Гаряча лінія кризової підтримки Українського ветеранського фонду Міністерства у справах ветеранів за рік роботи прийняла понад 13 тисяч звернень, з них майже 60% – від чоловіків.

Про це повідомила виконавча директорка Українського ветеранського фонду Наталія Калмикова під час презентації збірника «Путівник для ветеранів і членів їхніх родин», що відбулась в Медіацентрі «Україна-Укрінформ».
«За час роботи Фонду опрацьовано понад 13 тисяч звернень. Майже 60% звернень – від чоловіків», - поінформувала Калмикова.

Вона додала, що 49% осіб, які зверталися по допомогу, у віковій категорії 40-60 років.
«Найпоширеніші дзвінки серед родин захисників - це запити, що стосуються тривожності серед членів родин», - зазначила директорка Фонду.
Вона також озвучила найпоширеніші питання, з якими на гарячу лінію Фонду звертаються ветерани та члени їх сімей.

«34% звернень стосуються психологічної підтримки, 24% - інформаційні запити, 6,6% - юридична консультація, 13% - труднощі адаптації, 8% - проблема з отриманням гуманітарної та соціальної допомог», - заявила Калмикова.
Як повідомлялося, 27 червня 2022 року запрацювала безкоштовна гаряча лінія кризової допомоги та підтримки від Українського ветеранського фонду (УВФ).
Ветерани та члени їхніх родин можуть отримати на гарячій лінії невідкладну емоційну підтримку, кризову допомогу, першу психологічну допомогу. Послуги надають фахові психологи, кризові психологи.
Ініціатива реалізується Українським ветеранським фондом Мінветеранів за підтримки Українського фонду швидкого реагування IREX та Державного департаменту США.
Номер гарячої лінії УВФ: 0 800 33 20 29.