Зведений загін Державної служби України з надзвичайних ситуацій продовжує допомагати проводити відновлювальні роботи у постраждалій від повені Республіці Словенія.

Як передає Укрінформ, про це ДСНС повідомляє в Телеграмі.
"12 серпня силами зведеного загону проведено інженерну розвідку місця робіт. Розчищено та розширено 150 метрів русла річки та укріплено 150 метрів берега", - написав голова ДСНС України Сергій Крук.

Як зауважив міністр внутрішніх справ Ігор Клименко, наші рятувальники добре знають свою справу. Декілька установчих нарад - і робота кипить.
За його словами, саме так працює Механізм цивільного захисту ЄС - формат взаємопідтримки та допомоги.




Як повідомляв Укрінформ, від початку серпня Словенія потерпає від сильних дощів. Негода спричинила в країні зсуви ґрунту та прорив дамби.
11 серпня Президент України підписав указ про надання Словенії гуманітарної допомоги для подолання наслідків повені. Того ж дня українські рятувальники вирушили на допомогу словенським колегам.
Українські рятувальники вирушили у Словенію на допомогу колегам, які борються з наслідками повені.
Як зазначалося, для українських рятувальників визначені дві основні локації для роботи в руслі річки Дрета.