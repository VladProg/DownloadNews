Міністерство цифрової трансформації розпочинає тестування послуги, яка дозволить внутрішньо переміщеним особам змінити місце проживання та скасувати свій статус у застосунку "Дія".

Про це повідомив віцепрем'єр-міністр - міністр цифрової трансформації Михайло Федоров у Телеграмі, передає Укрінформ.
«Після повномасштабного вторгнення 1,4 мільйона людей подали заяву про отримання довідки ВПО та оформили регулярні виплати від держави в Дії. Тепер ми хочемо, щоб люди без черг та збору папірців по держорганах могли змінити адресу проживання або зовсім скасувати статус ВПО у застосунку», - зазначив він.
Федоров закликав долучатися до тестування (за цим посиланням) та ділитися фідбеком. Після старту бета-тестування кожен отримає на пошту детальну інструкцію щодо його проходження.
Як повідомлялось, із 3 жовтня в застосунку "Дія" запрацювала нова послуга – купівля військових облігацій. Це цінні папери, які випускає держава з початку повномасштабного вторгнення російської федерації.