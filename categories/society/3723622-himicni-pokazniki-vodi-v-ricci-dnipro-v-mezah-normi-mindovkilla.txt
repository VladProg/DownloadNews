Міністерство захисту довкілля та природних ресурсів не фіксує перевищення норми хімічних показників у річці Дніпро, зокрема не виявлено нафтопродуктів.

Як передає Укрінформ, про це повідомляє пресслужба Міністерства захисту довкілля та природних ресурсів.
«Хімічні показники води в річці Дніпро в межах норми, вмісту нафтопродуктів не виявлено. Водночас за результатами проведеного напередодні дослідження вміст розчинного кисню у воді продовжує збільшуватися і становить від 3,52 мг/дм3 до 6,23 мг/дм3 залежно від точки забору, при нормі 4,00 мг/дм3», – йдеться у повідомленні.
Зазначається, що у річці Інгулець та Дніпро-Бузькому лимані перевищення гранично допустимих концентрацій забруднюючих речовин не зафіксовано, однак спостерігається незначна каламутність води. Також фахівці Держекоінспекції виявили осередки загибелі риби біля села Лисогірка Запорізької області.
«Фахівці Державної екологічної інспекції, Держводагентства та мобільних лабораторій досліджують воду винятково на хімічний склад. Дослідження води на санітарно-мікробіологічні показники належить до компетенції МОЗ», – наголосили в міністерстві.
Як повідомлялося, вночі 6 червня російська армія підірвала греблю Каховської ГЕС. На Херсонщині продовжуються рятувальні роботи та заходи з подолання наслідків цього злочину.
У цілому орієнтовна сума збитків довкіллю через підрив Росією Каховської ГЕС вже становить понад 55 млрд гривень.