Німеччина надаватиме підтримку уряду України у зборі доказів про екологічні злочини Росії, відповідний Меморандум про співробітництво підписали Міністерство захисту довкілля та природних ресурсів і компанія PricewaterhouseCoopers (PwC).

Про це повідомляє пресслужба Міндовкілля, передає Укрінформ.
«Із партнерами працюватимемо над архітектурою Платформи, а також над методологією оцінки шкоди довкіллю внаслідок війни. Німецькі колеги надаватимуть підтримку уряду України у зборі доказів про екологічні злочини Росії. Плануємо реалізувати і пілотні проєкти за повним треком: від фіксації таких злочинів, до визначення збитків та підготовки позовів», – повідомив міністр захисту довкілля та природних ресурсів Руслан Стрілець.
Він зауважив, що за час повномасштабного вторгнення Держекоінспекція вже зафіксувала понад 2,5 тисячі злочинів Росії проти українського довкілля. Рік тому сума нарахованих збитків сягала близько 26 млрд євро. Наразі вона вже зросла вдвічі та становить 55 млрд євро.
Як повідомляв Укрінформ, Кабінет Міністрів затвердив аудитором фінансової звітності НАК «Нафтогаз України» компанію «ПрайсвотерхаусКуперс (Аудит)» (PwC). Фірма здійснюватиме обов’язковий аудит фінансової звітності НАК «Нафтогаз України» у 2023-2024 роках.
PwC Німеччина – це професіонали з великим досвідом судових розслідувань, спорів і міжнародного арбітражу.