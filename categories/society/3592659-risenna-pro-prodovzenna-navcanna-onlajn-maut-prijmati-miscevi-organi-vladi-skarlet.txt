Рішення про продовження навчання онлайн мають приймати місцеві органи влади.

Про це в ефірі телемарафону єдиних новин сказав міністр освіти та науки Сергій Шкарлет, передає Укрінформ.
"Звісно, ми звикаємо до війни, але ми маємо убезпечити всіх учасників освітнього процесу. Остаточне рішення приймається керівником військової адміністрації, засновником закладу освіти або керівником громади щодо кожного закладу освіти. Я впевнений, що безпекова ситуація по наявності сховищ, забезпечення вкладу держави у формування безпечного освітнього середовища сьогодні дозволяє 70% закладів освіти принаймні змішане навчання запровадити", - сказав Шкарлет.
Шкарлет додав, що ті укриття, які облаштовані в школах, зроблені з урахуванням рекомендацій ДСНС. Також міністр зауважив: іноді при повітряній небезпеці дитина, яка знаходиться вдома в багатоповерховому будинку може бути в більшій небезпеці, ніж в школі в укритті.
Він нагадав, що з урахуванням суспільної небезпеки від ударів російської федерації МОН рекомендувало перевести до п'ятниці, 14 жовтня, в онлайн-формат навчання.
Як повідомляв Укрінформ, за даними Міністерства освіти та науки внаслідок російської ракетної атаки 10-11 жовтня в Україні постраждали 38 закладів освіти.