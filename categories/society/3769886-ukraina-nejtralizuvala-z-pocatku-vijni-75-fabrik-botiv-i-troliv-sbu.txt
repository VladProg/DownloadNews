Україна нейтралізувала з початку війни 75 «фабрик» ботів і тролів з мільйонами фейкових акаунтів, які просували російські наративи та пропаганду.

Про це сказав керівник департаменту кібербезпеки СБУ Ілля Вітюк на панелі, присвяченій впливу російської та китайської дезінформації на демократичні суспільства в рамках Варшавського безпекового форуму, передає Укрінформ.
«З початку війни ми припинили діяльність 75 платформ ботів і «фабрик тролів», які мали потужність у близько 3 млн фейкових акаунтів», - поінформував Вітюк.
Слід зауважити, що Вітюк не був серед спікерів на подіумі, він взяв участь у раунді запитань і відповідей, але його коментарі викликали чималу зацікавленість у присутніх.
За його словами, здебільшого вони діяли на таких платформах, як Facebook, Youtube, Twitter (наразі Х - ред). Росія знаходить людей, які готові це робити, «рекрутує» їх і використовує у своїх кампаніях з дезінформації. Для цього не потрібна, умовно, тисяча людей, адже спеціальні алгоритми та програмне забезпечення дозволяють, щоб буквально кілька людей писали пости, дивилися відео з різних адрес, відповідали в коментах тощо. Отже, наприклад, якщо на Youtube-каналі з мільйоном передплатників якесь відео має 800-1000 переглядів, це означає, що воно популярне і люди починають вірити, що насправді щось відбувається, пояснив Вітюк.
«Це призводить до катастрофічних наслідків… Це може спричинити дуже-дуже великі проблеми», - підкресли він.
Представник СБУ звернув увагу на те, що нерідко ті, хто готує вкиди порушують теми, які насправді мають місце, наприклад корупція, окремі проблеми в суспільстві, які можуть бути не такими вже й важливими, але їм намагаються «надати масштабу». Все це спрямоване на те, щоб підірвати довіру до влади. Як приклад керівник департаменту навів кампанію про ніби існування конфлікту між Президентом України Володимиром Зеленським і головнокомандувачем ЗСУ генералом Валерієм Залужним.
«Ми розуміємо, хто стоїть за дезінформацією у РФ – це спецслужби: ФСБ, ГРУ, СВР, - вони відповідають за ці кампанії», - сказав Вітюк.
Він зазначив, що структури, які протистоять дезінформації, використовують всі відомі інструменти.
Водночас Вітюк визнав наявність проблем з «неавтентичною поведінкою», фейковими акаунтами.
«Часто, коли йдеться про наше співробітництво з платформами соціальних медіа, такими як Meta, Google, Alphabet, це не працює», - сказав представник СБУ. Реакції на повідомлення про шкідливий контент або профіль від цих компаній можна чекати тижнями, але ті, хто бореться з дезінформацією, мають діяти буквально миттєво, адже точиться війна і це дуже небезпечно для людей.
«У нас немає для цього механізмів, в Україні немає представництв цих компаній», - зазначив Вітюк. Він додав, що відповідні органи пишуть листи, які, втім, здебільшого читають боти, а вони міняють алгоритм скарги.
Із зауваженням виступила ще одна українка, яка була присутня на панелі, аналітик Громадської мережі ОПОРА Анастасія Романюк.
Вона звернула увагу на діяльність Telegram. З появою цієї платформи, за її словами, «ситуація на медійному полі змінилася драматично». Telegram став фактично основною платформою споживання новин для українців, водночас це єдина платформа, «яку ми легально ділимо з росіянами». Вони використовують її для поширення пропаганди на окупованих територіях, створюючи «інформаційну окупацію» на додаток до реальної, підкреслила Романюк. Протистояти дезінформації складно й тому, що платформа є «децентралізованою», а її учасники та групи часто є анонімними, що створює добрі умови для поширення шкідливих наративів.
Коментуючи це питання, помічник генерального секретаря НАТО з громадської дипломатії Марі-Доха Безансено сказала, що НАТО почало надавати увагу Telegram.
«Ми працюємо з кількома інструментами, які маємо в розпорядженні, щоби включити ті платформи, які раніше не були включені в наш моніторинг. Для того, щоби знати, що думає російськомовна публіка, треба дивитися Telegram. Ми робимо це», - сказала чиновниця.
Загалом ефективною відповіддю на дезінформацію в Альянсі вважають швидке надання реальних фактів. Від початку російської війни проти України НАТО за погодженням усіх своїх членів почало, в можливому обсязі, робити публічними розсекречені дані розвідки.
«Якщо ми говоримо про те, що бачимо, це вбиває контрнаративи», - заявила Безансено.
Як повідомлялося, Варшавський безпековий форум проходить цього року 3-4 жовтня під гаслом: «За вашу та нашу свободу». Форум проводиться 10 раз.