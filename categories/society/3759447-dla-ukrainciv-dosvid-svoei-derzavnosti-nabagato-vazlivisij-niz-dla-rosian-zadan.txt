Українське і російське суспільство мають кардинально різне бачення історії та себе в ній.

Таку думку висловив письменник Сергій Жадан під час щорічної зустрічі Ялтинської європейської стратегії (YES) «Майбутнє вирішується в Україні», передає Укрінформ.
«На моє суб’єктивне переконання, у нас зараз кардинально різне відчуття історії та себе в цій історії», - сказав Жадан.
Він порівняв українське суспільство з молодим панк-гуртом, який іде до того, щоб збирати стадіони: «І він обов’язково буде їх збирати. Для нього все починається, є величезний запас сили, енергії, і, що головне, — є розуміння стратегії й того, куди потрібно рухатися».
Натомість російське суспільство письменник порівняв із вальяжним естрадним співаком, який втратив свою аудиторію й популярність, але намагається створювати ілюзію респектабельності й успішності.
За словами Жадана, переломною точкою став 1991 рік, коли українці відновили свою незалежність, «а росіяни втратили імперію».
«Радянський і пострадянський патерналізм у нас виживається і вимивається досить інтенсивно, а в Росії це певна національна філософія, яка керує дуже багатьма процесами. Ми справді дуже сильно розійшлися, і це сталося не 9 років тому на Майдані. Це відбувалося упродовж останніх 30 років. Досвід своєї державності для українців набагато важливіший, ніж для росіян», — вважає письменник.
YES — форум, де обговорюється європейське майбутнє України в глобальному контексті. У межах форуму відбувається діалог між лідерами України, ЄС, США та інших частин світу. YES об’єднує лідерів від політики, бізнесу, представників ЗМІ, громадянського суспільства та експертної громади.
Конференція була започаткована у 2004 році, по 2013 рік щорічні зустрічі проводилися у Лівадійському палаці в Ялті. Після окупації Криму Росією щорічні зустрічі YES було перенесено до Києва.