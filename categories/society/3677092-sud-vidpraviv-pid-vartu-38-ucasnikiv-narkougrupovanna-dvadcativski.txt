Суд обрав запобіжні заходи у вигляді 60 діб під вартою 38 учасникам наркоугруповання “Двадцятівські”, яких затримали за результатами першого етапу поліцейської спецоперації з ліквідації картелю, що забезпечував наркотиками майже всю Україну.

Як передає Укрінформ, про це повідомляє Національна поліція.

“27 лютого на території Дніпропетровської області та ще в кількох регіонах держави поліцейські провели масштабну спецоперацію для ліквідації діяльності наркокартелю, члени якого забезпечували наркотиками майже всю Україну. Тоді затримали 38 учасників злочинної спільноти, зокрема лідерів, представників силового блоку, “хіміків” та збувачів. Всім обрані безальтернативні запобіжні заходи у вигляді тримання під вартою строком на 60 діб”, - ідеться у повідомленні.

За результатами проведення понад 200 одночасних обшуків правоохоронці вилучили в учасників угруповання майна на понад 170 млн грн.

Серед вилученого - годинники на 2 млн доларів, у тому числі від президента рф, понад 22 млн грн готівки у різній валюті, 40 автомобілів загальною вартістю 50 млн грн, старовинні книги, ікони, 8 кг метамфетаміну, понад 600 пакетів із речовиною рослинного походження і таблетки метадону, вартість яких за цінами “чорного” ринку сягає 20 млн грн, зброю.
Вирішується питання про накладення арешту на вилучене майно.
Як повідомляв Укрінформ, 28 лютого в Офісі генпрокурора і поліції заявили, що правоохоронці викрили злочинну організацію, яка займалася збутом наркотиків у Кривому Розі.
Тоді ж поліція затримала 10 учасників підрозділу спільноти "Двадцятівські", пов'язаної з криворізьким наркокартелем.