Під час дії воєнного стану військовослужбовцям можуть надавати частину основної відпустки, а також відпустку за сімейними обставинами та з інших поважних причин, кожна з яких може бути тривалістю не більше 10 календарних днів.

Як передає Укрінформ, про це уповноважений Верховної Ради України з прав людини Дмитро Лубінець повідомив у Телеграмі.
«Питання надання відпустки військовослужбовцям регулює Закон України «Про внесення зміни до пункту 18 статті 10-1 Закону України «Про соціальний і правовий захист військовослужбовців та членів їх сімей» щодо надання військовослужбовцям відпусток під час дії воєнного стану», - зауважив він.
Закон визначає, що в особливий період під час дії воєнного стану військовослужбовцям можуть надавати частину щорічної основної відпустки, а також відпустку за сімейними обставинами та з інших поважних причин зі збереженням грошового забезпечення.
Кожну із зазначених відпусток можуть надати тривалістю не більш як 10 календарних днів.
Частина щорічної основної відпустки може бути надана один раз протягом календарного року за умови одночасної відсутності не більш як 30% загальної чисельності військовослужбовців певної категорії відповідного підрозділу, підкреслив Лубінець.
Як відзначив омбудсмен, для оформлення відпустки за сімейними обставинами необхідно написати рапорт на ім’я безпосереднього командира (начальника) та додати документи з підставами.
У подальшому рапорт військовослужбовця з відповідними резолюціями його прямих начальників подається до кадрового підрозділу штабу, а командир військової частини приймає рішення щодо надання відпустки.
За словами Лубінця, рекомендовано подавати рапорт у двох примірниках: на одному мають бути зазначені вхідний номер, дата та підпис особи, яка прийняла рапорт, які будуть підтверджувати факт звернення з рапортом.
Як повідомляв Укрінформ, в Україні набув чинності закон про надання військовослужбовцям відпусток під час воєнного стану.