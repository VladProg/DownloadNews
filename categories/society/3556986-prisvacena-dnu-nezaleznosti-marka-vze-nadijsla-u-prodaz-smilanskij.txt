Марка "Вільні, Незламні, Непереможні", присвячена Дню Незалежності України, вже у продажу.

Як передає Укрінформ, про це генеральний директор акціонерного товариства "Укрпошта" Ігор Смілянський повідомив у Телеграмі.
"Як і планували, нова марка від Укрпошти вже в продажі. З такою сильною назвою їй нічого не завадить, як і тим, хто щодня наближає нашу перемогу", - заявив він.
За словами Смілянського, світлини з урочистих запусків будуть трохи пізніше, а зараз марку можна придбати у відділеннях Укрпошти або онлайн: інтернет-магазин Укрпошти: bit.ly/up-nezlamni, ROZETKA: bit.ly/r-nezlamni, патріотичний мерч на ROZETKA: bit.ly/rozetka-merch, Kasta: bit.ly/k-nezlamni, Prom: bit.ly/p-nezlamni, а також на Amazon та Ebay.
"Через невеликий тираж в 1 млн маємо певні обмеження: до 10 блоків і максимум до 2 конвертів першого дня в одні руки на відділеннях або до 5 поштових блоків та 5 художніх конвертів на одне замовлення, якщо купуєте онлайн", - зауважив керівник Укрпошти.
За словами Смілянського, "пам’ятаємо про безпеку, тож набори з погашенням "Перший день" можна також замовити онлайн. Ну а для тих, хто придбає філателістичний онлайн-абонемент, марки й конверти зі штемпелем Першого дня гарантовані".
Як додав очільник Укрпошти, "маємо 6 ілюстрацій, як і 6 місяців повномасштабного пекла, яке звалилося на плечі нашої країни та наших людей. Автор поштових ескізів – український дизайнер з Краматорська Антон Хрупін. Цей поштовий блок, як і попередні марки з 24 лютого, об'єднує слово “війна” та впевнений, що з часом я напишу вам про випуск марки зі словом "перемога".
Як повідомляв Укрінформ, Смілянський 18 серпня анонсував випуск блок-марки "Вільні, Незламні, Непереможні" до Дня Незалежності.