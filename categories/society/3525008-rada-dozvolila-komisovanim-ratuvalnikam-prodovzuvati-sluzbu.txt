Верховна Рада ухвалила закон, яким дозволила рятувальникам, визнаним медкомісією непридатними за станом здоров'я, продовжити службу в органах Державної служби України з надзвичайних ситуацій (ДСНС) до закінчення терміну контракту на посадах, не пов'язаних із ризиком для життя.

Відповідний законопроєкт №7284 «Про внесення змін до деяких законодавчих актів України щодо соціального захисту осіб рядового і начальницького складу та умов проходження служби цивільного захисту» підтримали в другому читанні та в цілому 259 народних депутатів, повідомляє кореспондент Укрінформу.
Ухвалений документ надає можливість приймати на службу в органи та підрозділи ДСНС на посади, не пов'язані з підвищеним ризиком для життя або здоров'я, осіб, яких лікарсько-експертні комісії визнали непридатними до служби за станом здоров'я через захворювання (поранення) та яких було звільнено зі служби цивільного захисту.
Службу на цих посадах зможуть продовжити за їхнім зверненням до закінчення терміну контракту з можливістю підписання нового контракту. Обмеженням при цьому буде досягнення граничного віку перебування на відповідній службі.
Призначення таких осіб на посади, не пов'язані з підвищеним ризиком для життя або здоров'я, може здійснюватися після проходження лікарської експертизи та встановлення їх придатності для служби цивільного захисту на визначених посадах.
Як повідомляв Укрінформ раніше, цей закон також посилює соціальний захист рятувальників. Зокрема, особи рядового та начальницького складу служби цивільного захисту та члени їхніх сімей матимуть право на пільгове отримання санаторно-курортного лікування безвідносно до розміру середньомісячного сукупного доходу сім'ї. Водночас визначатимуться умови виплати одноразової грошової допомоги у разі загибелі (смерті), інвалідності або часткової втрати працездатності без встановлення інвалідності та підвищення її до рівня, передбаченого для військовослужбовців та поліцейських.
Крім цього, документ передбачає збереження виплати пенсії відповідно до закону «Про пенсійне забезпечення осіб, звільнених з військової служби, та деяких інших осіб» рятувальникам, прийнятим на службу в особливий період.