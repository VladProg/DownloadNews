«Вироки», які виносяться квазісудовими утвореннями на окупованих росією територіях щодо наших військовослужбовців, є нікчемними і вони нічого не означають для подальшої долі цих військовополонених.

Про це під час брифінгу у Медіацентрі Україна-Укрінформ заявила координаторка Медійної ініціативи за права людини (МІПЛ) Ольга Решетілова.

«Я хочу трохи заспокоїти українське суспільство: по суті, ці вироки є нікчемними і нічого не означають для подальшої долі військовослужбовців, хіба що з тієї точки зору, що їх нарешті залишать у спокої і перестануть тягати на допити і на ці свої шоу від назвою суди. Щодо того, що стосується їх звільнення, то це (винесення цих вироків – ред.) абсолютно жодним чином не впливає на ці процеси (щодо їхнього повернення з полону – ред.)», - підкресзаявила представниця МІПЛ.
На її думку, ці судилища є одним з елементів пресингу на українське суспільство з боку рф.
«Або це чергові якісь їхні намагання набити ціну нашим військовослужбовцям, щоб мати якісь сильніші позиції під час переговорного процесу щодо обміну», - вважає Решетілова.
У свою чергу, адвокат, експерт Медійної ініціативи за права людини Андрій Яковлєв зазначив, що кожна країна, яка є учасником збройного конфлікту, зобов’язана розслідувати воєнні злочини.

«Ми можемо подивитися на їхньому сайті, слідкому (рф - ред), там вони їх звинувачують у вчиненні воєнних злочинів (наших військовослужбовців – ред.). І, напевно, вони цим чином хочуть показати, що знайшли факти вчинення воєнних злочинів», - уточнив Яковлєв.
Він також звернув увагу, що утримувати військовополонених можуть до закінчення збройного конфлікту.
«Але там, де було вчинено воєнний злочин, (осіб, щодо яких це розглядається – ред.) можуть тримати довше, чим закінчення збройного конфлікту. І фактично вони цим чином посилюють свою спроможність а-ля легально тримати (громадян – ред.) після закінчення збройного конфлікту, а насправді вчиняють злочини проти людяності», - переконаний експерт.
На його думку, необхідно правильно комунікувати, перш за все, на зовнішнього спостерігача, що ці вироки не мають жодного відношення до воєнних злочинів. Але варто про це правильно комунікувати і всередині нашої держави, додав адвокат.
«Наприклад, ми бачимо, що слідчий комітет (рф – ред.) оприлюднив інформацію про свідків (у тій чи іншій справі – ред.) на сайті. І ми маємо проводити перевірку (по цьому питанню – ред.) кримінальними засобами», - заявив представник Медійної ініціативи за права людини.
За його словами, у нас вже є багато територій, які були звільнені від окупації, і, ймовірно, там теж були схожі судові процеси.
«Ми можемо пошукати прикладів того, що людей примушували давати свідчення проти різних полонених. Нам потрібно… дати сигнал тим, хто залучається на окупованих територіях до таких квазісудових процесів (даючи неправдиві свідчення – ред.), щоб вони знали про свою відповідальність», - сказав правозахисник.
Як повідомлялося, окупанти «засудили» українського правозахисника, нині військовополоненого Максима Буткевича до 13 років колонії суворого режиму.
Ще двом українським військовим – Віктору Похозею та Владиславу Шелю – «верховні суди» маріонеткових «л/днр» призначили 8,5 років та 18,5 років позбавлення волі відповідно.
Український омбудсмен Дмитро Лубінець заявив, що так звані вироки псевдосудів «л/днр», винесені трьом українським військовим, є черговим воєнним злочином рф.