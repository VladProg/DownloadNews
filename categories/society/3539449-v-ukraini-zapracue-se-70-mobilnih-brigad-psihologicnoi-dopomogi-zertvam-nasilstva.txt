Фонд народонаселення ООН цього тижня запустить ще 70 мобільних бригад соціально-психологічної допомоги постраждалим від гендерно зумовленого насильства у різних регіонах. Таким чином, їх загальна кількість досягне 100 бригад.

Про це заявила представниця Фонду Альона Зубченко на брифінгу у Медіацентрі Україна-Укрінформ.
«Наразі 30 мобільних бригад соціально-психологічної допомоги надають психологічні консультації та перенаправляють до соціальних служб постраждалих від гендерно зумовленого насильства у 15 областях України… Цього тижня запрацюють ще 70 мобільних бригад соціально-психологічної допомоги в інших областях України. Таким чином, Фонд народонаселення підтримуватиме 100 таких мобільних бригад», - сказала Зубченко.
Вона поінформувала, що ще одним напрямком гуманітарної діяльності Фонду є надання медичних послуг у сфері репродуктивного здоров’я. Зокрема, з цією метою організація планує створити 32 мобільні медичні бригади по всій Україні.
«Ми вже створили три такі мобільні бригади, які зараз працюють у Київській, Вінницькій та Львівській областях. Ці бригади пов’язані з існуючими медичними закладами і виїжджають у сільську місцевість, де медпослуги важкодоступні», - зазначила представниця Фонду народонаселення.
Як повідомляв Укрінформ, спецпредставниця Генерального секретаря ООН з питань сексуального насильства в умовах конфліктів Праміла Паттен у відеозверненні до учасників Другого саміту перших леді та джентльменів поінформувала, що ООН після 24 лютого отримала понад 150 звернень щодо випадків сексуального насильства, скоєного російськими військами в Україні, і це лише "верхівка айсберга".