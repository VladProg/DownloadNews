"Неефективне" західне озброєння та санкції проти росії, які нібито невдовзі скасують - серед основних тем, що їх просувала роспропаганда минулого тижня.

Про це повідомляє у Telegram Центр протидії дезінформації при РНБО, передає Укрінформ.
Зокрема російські пропагандистські ЗМІ розкручували наступні теми:

Західне озброєння не допоможе Україні. Захід припинить його постачання
рф надто щільно інтегрована у світову економіку, щоб довго утримувати проти неї санкції.
Україна шантажує весь світ продовольчою кризою.

Так, роспропаганда стверджує, що ЗСУ нібито зазнає важких втрат у живій силі та техніці, здаються в полон, відступають. Відтак західні партнери, стежачи за перебігом бойових дій, розуміють, що Україна не має шансів у війні з рф і не бачить сенсу у подальшому озброєнні України. Тому начебто скорочують постачання важкого озброєння Україні під різними вигаданими приводами.
Ще одна центральна тема, якій приділили увагу росЗМІ - економічний тиск не досягає мети, рф буцімто успішно протистоїть санкціям, диверсифікує шляхи постачання енергоносіїв.
І нарешті третя центральна тема роспропаганди минулого тижня - росія нібито не перешкоджає вивезенню зерна, навпаки пропонує шляхи для його безпечного вивезення. Натомість Україна за вказівкою Заходу начебто саботує вивезення зерна.
Як повідомляв Укрінформ, роспропаганда назвала обстріли Києва вранці 26 червня «постановкою».