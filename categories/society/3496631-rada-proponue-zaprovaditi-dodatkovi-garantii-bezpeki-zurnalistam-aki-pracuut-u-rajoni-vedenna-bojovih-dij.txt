Верховна Рада підтримала законопроєкт №7367 про обов’язкове забезпечення журналістів у районі ведення воєнних (бойових) дій засобами, призначеними для захисту від уражень вогнепальної зброї, а також медичними аптечками.

Про це в Телеграмі повідомила народний депутат, голова партії "Слуга народу" Олена Шуляк, передає Укрінформ.
Документом пропонується встановити додаткові гарантії безпеки журналістам, які працюють в небезпечних для життя та здоров’я умовах, а саме: в районах ведення воєнних (бойових) дій та/або на тимчасово окупованій території України.
Так, пропонується доповнити статтю 15 Закону України «Про державну підтримку засобів масової інформації та соціальний захист журналістів» (далі – Закон) положенням, відповідно до якого ЗМІ зобов’язані забезпечувати журналістів та інших працівників, які відряджені працювати в райони ведення воєнних (бойових) дій та/або на тимчасово окуповану територію України засобами, призначеними для захисту від уражень вогнепальної зброї, осколкових уражень, а також медичними аптечками.
Окрім цього, пропонується передбачити у статті 18 Закону фіксований розмір одноразової грошової допомоги журналістам у разі поранення (контузії, травми або каліцтва), заподіяного журналісту під час виконання ним професійних обов’язків.
Також у змінах до статті 7 Закону України «Про страхування» запропоновано розширити перелік видів обов’язкового страхування.
Як повідомляв Укрінформ, з початку повномасштабного вторгнення в Україні загинули понад 20 представників ЗМІ, серед них як українські, так і іноземні журналісти.