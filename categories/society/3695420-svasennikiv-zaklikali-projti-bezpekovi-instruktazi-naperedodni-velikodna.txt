Державна служба з надзвичайних ситуацій рекомендує священнослужителям напередодні відзначення Великодня пройти інструктажі на випадок виникнення небезпечної ситуації.

Відповідну рекомендацію висловив заступник директора Департаменту запобігання надзвичайним ситуаціям ДСНС Роман Рудак під час брифінгу “Питання безпеки під час Великодня — застереження та рекомендації ДСНС” в Медіацентрі Україна — Укрінформ.
“Ми не маємо забувати про те, що під час святкування Великодня в приміщеннях, що несуть духовну цінність, буде велике скупчення громадян. Ці всі фактори несуть певні загрози, тому як священнослужителям, так і відповідальним особам необхідно за день до відзначення Великодня пройти первинні інструктажі для розуміння своїх дій у разі виникнення тієї чи іншої ситуації”, - підкреслив Рудак.

Також він наголосив на тому, що будівлі храмів мають бути обладнані системами пожежогасіння, системами сповіщення про виникнення надзвичайної події. Крім того, там мають дотримуватися вимоги під час встановлення свічок – вони не мають розміщуватися ближче, ніж один метр до горючих основ, а підсвічники мають бути стаціонарно зафіксовані, щоб не перекинулися.
“Персоналу потрібно звертати увагу на скупчення людей, запобігти переповненню культових споруд, звернути особливу увагу на шляхи евакуації", – додав представник ДСНС.

Рудак нагадав, що в країні триває воєнний стан, тому закликав облаштувати бомбосховища для вірян та не ігнорувати сигнали повітряної тривоги.
Як повідомляв Укрінформ, у Києві Великдень відзначатиметься в 163-х культових спорудах, святкові молебні заплановані ввечері 15-го та зранку 16-го квітня.