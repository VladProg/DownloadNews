Родини військовослужбовців штурмової бригади «Азов» Національної гвардії України наполягають на міжнародній відповідальності росії за порушення прав українських військовополонених.

Як передає Укрінформ, про це Координаційний штаб з питань поводження з військовополоненими повідомляє в Телеграмі.
Питання відвідання представниками Міжнародного комітету Червоного Хреста (МКЧХ) українських полонених у місцях утримання обговорювалося під час зустрічі з родинами військовослужбовців штурмової бригади «Азов» НГУ, що відбулася в Координаційному штабі.
На запитання близьких відповів секретар робочої групи з питань взаємодії зі ЗМІ та родичами захисників Координаційного Богдан Охріменко, а також представники НГУ та Офісу уповноваженого Верховної Ради з прав людини.
Як зауважили на зустрічі, через політику конфіденційності Червоний Хрест не повідомляє Координаційному штабу деталі своєї діяльності, хоч відповідний запит щодо кількості відвіданих захисників був надісланий. Проте рідні можуть звернутися до МКЧХ із цим питанням особисто.
У Коордштабі підкреслили, що рідні захисників наполягають на міжнародній відповідальності країни-агресорки за порушення прав українських військовополонених.
Представники штабу також зауважили, що з Міністерством закордонних справ триває робота стосовно механізмів притягнення росії до відповідальності.
«Ми дотримуємося політики відкритості стосовно утримання російських полонених. Відповідно вимагаємо цього від російської сторони та сподіваємося на покращення умов для наших людей», – зазначив Охріменко.
Як повідомляв Укрінформ, представникам МКЧХ протягом останнього місяця вдалося відвідати місця утримання військовополонених у тимчасово окупованих росіянами Донецьку та Горлівці.