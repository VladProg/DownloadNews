Укрпошта наступного тижня готова забезпечити першу доставку і виплату пенсій жителям звільнених від рф населених пунктів Харківської області.

Відповідне рішення було ухвалено 10 вересня за результатами засідання Координаційного штабу з питань деокупованих територій, інформує у Телеграмі пресслужба Мінреінтеграції, передає Укрінформ.
«Пересувні відділення почнуть розвозити пенсії з понеділка-вівторка. На етапі вирішення також питання щодо тих пенсіонерів, які отримують виплати на картки. Але й вони найближчим часом будуть усунуті. Пенсії отримають всі», - уточнюється у повідомленні.
За інформацією міністерства, на засіданні Координаційного штабу його учасники обговорили роботу органів влади, відновлення зруйнованої інфраструктури, розмінування територій, доставку соцвиплат, надання гуманітарної допомоги.
Координаційний штаб з питань деокупованих територій закликав жителів звільнених від рф територій не поспішати з поверненням до щойно звільнених населених пунктів, оскільки насамперед їх мають перевірити фахівці та відновити всі системи життєзабезпечення.
Як повідомляв Укрінформ, у Харківській ОВА поінформували, що на деокупованих територіях Харківської проводять подворовий, поквартирний обхід.