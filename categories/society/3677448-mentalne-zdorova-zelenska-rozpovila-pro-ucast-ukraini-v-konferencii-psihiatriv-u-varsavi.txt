На IХ Щорічній міжнародній конференції Асоціації психіатрів України The Price of Peace in Our Time у Варшаві представлено унікальні напрацювання України у розбудові охорони ментального здоров‘я.




Про це повідомила дружина Президента Олена Зеленська в Телеграмі, передає Укрінформ.
«Останній рік тема ментального здоров‘я – надважлива для України. Бо повномасштабне вторгнення відбувається не тільки на наші території, а й у психіку мільйонів людей. Тож увесь минулий рік ми збирали і продовжуємо збирати найкращий міжнародний досвід, щоб створити власну систему охорони психічного здоров‘я», - зазначила перша леді.
За її словами, впродовж року вона мала безліч дзвінків, зокрема з Її Королівською Величністю Королевою бельгійців Матильдою та Герцогинею Кембриджською, з першими леді США й Ізраїлю Джилл Байден і Міхаль Герцог. Крім того, відбувається тісна співпраця з фахівцями ВООЗ.
«Про наші унікальні напрацювання у розбудові охорони ментального здоров‘я розповіли у Варшаві, де відбулася важлива для галузі подія – IХ Щорічна міжнародна конференція Асоціації психіатрів України The Price of Peace in Our Time», - зазначила Зеленська.
Вона звернула увагу на основні тренди для майбутньої української реформи. Зокрема, посилюється роль первинної ланки медичної допомоги у наданні послуг із психічного здоровʼя; вводиться посада кейс-менеджера, який координує надання послуг та впроваджуються мультидисциплінарні команди та центри психічного здоровʼя у громадах, щоб деінституціоналізувати психіатричну допомогу.
На конференції про розвиток цих трендів, як долається стигма щодо піклування про ментальне здоров’я, як упроваджуються діджитал-інструменти та збільшується доступність послуг, розповіла світовій науковій спільноті експерт Програмного офісу Вікторія Колоколова.

Унікальним досвідом поділилася підприємниця та громадська діячка Оксана Лебедєва, яка є засновницею табору Gen.Camp у Іспанії, де проходять реабілітацію українські діти, які пережили жахи війни, і на досвіді їх відновлення побудована авторська програма «Захищені любов’ю».
«Для науковців та медиків наш досвід є безцінним при формуванні нових підходів у сфері психічного здоров'я та психосоціальної підтримки. Бо Україна не лише працює з екстреними та нагальними потребами, а й стратегічно оцінює навантаження, що ляже на систему в майбутньому, та системно готується до нього. Бо українські спеціалісти готові вже ділитися напрацюваннями зі світом. Бо хоч це й надзвичайний виклик – та наша система охорони здоров’я гідно його прийняла», - наголосила Зеленська.
Вона також зазначила, що турбота про ментальне здоровʼя має відбуватися там, де людина проводить більшу частину свого життя – у родинах, у закладах освіти, на робочих місцях. «Тож розвиток сфери охорони психічного здоровʼя має виходити за межі медичного, психіатричного поля», - вважає дружина Президента.
Фото: Офіс Президента України