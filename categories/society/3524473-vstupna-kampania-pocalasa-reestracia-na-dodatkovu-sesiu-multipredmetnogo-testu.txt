Відсьогодні розпочався перший етап підтвердження участі в додатковій сесії національного мультипредметного тесту (НМТ) через інформаційну сторінку.

Як передає Укрінформ, про це поінформував міністр освіти і науки Сергій Шкарлет в Телеграмі.
“Сьогодні розпочинається перший етап підтвердження участі в додатковій сесії НМТ через інформаційну сторінку. Він триватиме до 18 липня”, - зазначив Шкарлет.
Він додав, що на цьому етапі потенційні учасники виберуть населений пункт із запропонованого переліку, а 1-10 серпня нададуть остаточну інформацію про намір скласти тестування в обраному місці.
Шкарлет повідомив, що додаткова сесія НМТ проходитиме у 21 області України та місті Києві та наголосив, що наразі неможливо провести НМТ у АР Крим, місті Севастополі, а також Донецькій, Луганській і Херсонській областях.
“Вкотре зазначу, що цьогоріч українські вступники, які вимушено перебувають поза межами держави, зможуть скласти НМТ за кордоном”, - підкреслив міністр.
Як повідомлялося, національний мультипредметний тест (НМТ) відбудеться у формі комп’ютерного онлайн-тестування з трьох предметів (українська мова, математика, історія України).