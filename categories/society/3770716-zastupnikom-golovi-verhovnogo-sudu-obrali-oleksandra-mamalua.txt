Суддю касаційного господарського суду Верховного Суду, військовослужбовця Олександра Мамалуя обрали заступником голови Верховного Суду строком на 4 роки.

Таке рішення було ухвалено 6 жовтня на засіданні пленуму Верховного Суду, передає кореспондент Укрінформу.
«Так склалося, що заступника голови Верховного Суду в нас немає вже рік і десять місяців», – зазначив голова Верховного Суду Станіслав Кравченко.
Він також наголосив, що принцип розподілу влади є дуже важливим «як в демократичному суспільстві, так і в такому колективі, як Верховний Суд». За словами голови ВС, на посаду заступника варто обрати суддю, який не обіймає адміністративної посади в Суді, а також заступник повинен бути з відмінної від голови ВС юрисдикції, тобто не з загальної.
Кравченко запропонував на посаду застуника голови ВС військовослужбовця, суддю касаційного господарського суду ВС з 22-річним стажем Олександра Мамалуя, який ще в 2014 році був мобілізований та пішов на захист Української держави.
Своєю чергою, Мамалуй зазначив, що має законні та беззаперечні підстави для демобілізації з лав Збройних сил України. За словами кандидата, питання про демобілізацію буде вирішено протягом трьох тижнів.
На засіданні пленуму були присутні 128 суддів Верховного Суду. Призначення Мамалуя на посаду заступника голови ВС підтримали 87 суддів. Відтак, 6 жовтня Мамалуй обраний заступником голови Верховного Суду строком на 4 роки. Відповідне рішення пленум ВС затвердив 125 голосами.
Як повідомлялося, Олександр Мамалуй брав участь у бойових діях у 2014-2016 роках, а також мобілізувався у 2022 році після повномасштабного вторгнення Російської Федерації на територію України. За період військової служби нагороджений орденами «За мужність» І, ІІ та ІІІ ступенів, а також почесним нагрудним знаком Головнокомандувача ЗСУ «Срібний хрест».
Фото: babel.ua