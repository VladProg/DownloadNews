Вимкнення мовлення телеканалів «Прямий», «5 канал» та «Еспресо» в цифровій мережі Т2 могло відбутися через неврегульовану організацію загальнонаціонального телемарафону.

Таку думку голова Комітету Верховної Ради з питань гуманітарної та інформаційної політики Микита Потураєв висловив у інтерв’ю Укрінформу.
«Я вважаю, що це сталося тому, що є питання щодо організації загальнонаціонального телемарафону. До організації марафону треба підійти більш зважено, щоб усі канали, які хочуть долучитися до спільного інформаційного проєкту, знайшли там собі місце. До речі, на вчорашній відеозустрічі з членами Нацради з питань телебачення і радіомовлення обговорювали це питання. Я думаю, що в нас незабаром буде спільна законодавча ініціатива для врегулювання цих питань», - сказав народний депутат.
Потураєв зазначив, що вимкнути мовлення телеканалів у цифровій мережі Т2 міг лише Концерн РРТ. За його словами, Нацрада з питань телебачення і радіомовлення жодного рішення щодо цього не ухвалювала, навпаки – зараз їй доведеться з цим розбиратися.
Окрім цього, політик уточнив, що зазначені телеканали не повністю відключені. За словами Потураєва, вони продовжують супутникове мовлення та ведуть трансляції в YouTube.
Водночас керівник гуманітарного комітету наголосив на необхідності врегулювати діяльність загальнонаціонального телемарафону. Насправді марафон – це зміна програмних концепцій багатьох каналів.
«Наскільки мені відомо, цей марафон дуже допомагає людям. Дійсно, в умовах, коли мобільний сигнал зникає, а телевізійний пробивається, люди можуть отримувати хоч якусь інформацію. Він важливий і потрібний, але він має бути збалансований таким чином, щоб усі українські канали, які хочуть робити внесок у марафон, отримали можливість для цього», - підкреслив політик.
Як повідомлялося, 4 квітня 2022 року представники Концерну радіомовлення, радіозв’язку і телебачення (Концерн РРТ) вимкнули мовлення телеканалів «Прямий», «5 канал» та «Еспресо» в цифровій мережі Т2.