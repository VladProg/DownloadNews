Україні потрібні сапери, тому наступного року планується навчити близько тисячі людей, які працюватимуть у цій сфері.

Про це міністр внутрішніх справ Ігор Клименко заявив у ефірі загальнонаціонального телемарафону «Єдині новини», передає кореспондент Укрінформу.
«Ми хочемо саперів близько тисячі осіб набрати протягом наступного року... та навчити. Термін навчання становить близько 6 тижнів», - сказав Клименко.
За його словами, кадрові зміни проводяться в усій системі МВС.
«Йде рутинний процес, який спрямований на те, щоб стабілізувати ситуацію в усіх цих органах і формуваннях. З іншого боку, ми маємо розуміти, що ті реформи, які розпочалися кілька років тому, мають продовжуватися і мати логічне завершення. Тому зараз іде добір деяких наших фахівців на керівні посади, які зможуть закрити ті чи інші потреби того, чи іншого органу», - сказав міністр.
Як повідомлялося, у патрульній поліції та інших службах є вакансії.