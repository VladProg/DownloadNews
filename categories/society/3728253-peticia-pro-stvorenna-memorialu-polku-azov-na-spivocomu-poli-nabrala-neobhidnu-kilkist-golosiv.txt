Петиція про створення Меморіалу героям полку "Азов", захисникам Маріуполя на Співочому полі набрала необхідну кількість голосів.

Про це свідчать дані "Електронних петицій" на сайті Президента, повідомляє Укрінформ.
Петиція про створення Меморіалу героям полку «Азов» уже набрала майже 26 тисяч голосів і нині вона перебуває на розгляді Президента.
У петиції зазначається, що Маріуполь - місто найтрагічніших і водночас найгероїчніших сторінок боротьби українського народу проти російських загарбників. Захисники Маріуполя власними життями стримали втричі переважаючі сили ворога, що дало змогу Збройним силам України на інших напрямках зберегти кордони України.
У петиції йдеться про те, що феномен бійців полку “Азов”, їх силу незламності вивчають у всіх цивілізованих країнах світу, а тому питання гідного вшанування подвигу бійців полку “Азов” має бути вирішено шляхом створення Меморіалу або Стіни пам'яті державного значення.
Родини загиблих героїв вважають гідним місцем для створення меморіалу Співоче поле.
Як повідомлялося, у травні на Софійській площі відкрили меморіал, присвячений стійкості та вірі українських військовополонених з останнього пункту спротиву в Маріуполі — Азовсталі.
За словами організаторів, ця інсталяція стоятиме доти, доки останній захисник «Азовсталі» не вийде з полону.