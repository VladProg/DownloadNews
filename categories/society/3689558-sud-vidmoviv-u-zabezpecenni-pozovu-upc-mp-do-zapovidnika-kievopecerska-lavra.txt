Суд відмовив у забезпеченні позову Української православної церкви (московського патріархату) до заповідника «Києво-Печерська лавра» про визнання недійсним правочину щодо відмови у продовженні безоплатного користування культовими будівлями та іншим майном, що є державною власністю.

Як передає Укрінформ, про це повідомив міністр культури та інформаційної політики Олександр Ткаченко у Телеграмі.
"Суд відмовив у забезпеченні позову по справі №910/4552/23 від УПЦ до Національного заповідника «Києво-Печерська лавра» про визнання недійсним правочину щодо односторонньої відмови договору, застосування наслідків недійсності розірвання Договору № 2 від 19 липня 2013 року про безоплатне користування релігійною організацією культовими будівлями та іншим майном, що є державною власністю", - написав Ткаченко.
У тексті ухвали Господарського суду міста Києва від 28 березня 2023 року сказано: "У задоволенні заяви Свято-Успенської Києво-Печерської лаври/Чоловічого монастиря/Української православної церкви про забезпечення позову у межах справи №910/4552/23 відмовити".
Ухвала набирає законної сили з моменту її підписання та може бути оскаржена в порядку та строк, встановлені статтями 254-257 ГПК України.

Як повідомляв Укрінформ, Національний заповідник "Києво-Печерська лавра" оголосив про розрив договору про оренду з Української православною церквою московського патріархату з 29 березня.
Однак намісник Києво-Печерської лаври митрополит Павло (УПЦ МП) заявив, що ченці не збираються виселятися з Лаври.
Секретар Ради національної безпеки та оборони Олексій Данілов наголосив, що виселення відбуватиметься згідно із законами України, а в Лаврі будуть богослужіння "за законами нашої країни, а не тими штучними утвореннями, які поза законом нашої країни були свого часу у величезній кількості тут утворені для тих чи інших подій".
Митрополит Київський і всієї України Епіфаній у зверненні до братії Лаври та громадськості підкреслив, що про закриття монастиря в Лаврі та припинення в ньому молитви, богослужінь, чернечого життя не йдеться.
30 березня комісія Міністерства культури та інформаційної політики мала розпочати інвентарізацію майна Києво-Печерської лаври. Однак прибічники УПЦ (МП) завадили діяльності комісії.
Митрополит Павло під стінами Лаври погрожував журналістам побиттям та перешкоджав їхній діяльності.
Представники УПЦ МП так і не залишили територію Лаври попри завершення договору оренди.
Правоохоронці відкрили кримінальну справу за фактом перешкоджання журналістській діяльності на території Києво-Печерської лаври. Заявники повідомили, що під час зйомки сюжету один із священнослужителів пошкодив обладнання оператора.