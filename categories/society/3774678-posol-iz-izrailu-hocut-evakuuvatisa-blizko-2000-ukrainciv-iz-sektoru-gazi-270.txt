Із Ізраїлю висловили бажання евакуюватися близько двох тисяч громадян України, із сектору Гази - 270.

Про це повідомив в інтерв'ю Українському радіо посол України в Ізраїлі Євген Корнійчук, передає Укрінформ.
«До консульства звернулося близько двох тисяч осіб. Позавчора першим рейсом ми відправили 207 осіб, сьогодні 155. Це переважно жінки і діти. Ще на сайті посольства зареєстровано близько 1800 громадян, які заповнили анкету і готові оплатити квитки, щоб виїхати. Вартість квитка сьогодні була 399 євро на рейс», - розповів він.
Посол зазначив, що доведеться організовувати ще 3-4 повноцінних рейси, щоб вивезти всіх охочих. Також у громадян є можливість евакуюватися самостійно.
За словами дипломата, на консульському обліку стоять близько тисяч громадян в Палестині, із них суттєва кількість у Газі.
«Станом на зараз на евакуацію зголосилися 270 людей. Люди компактно перебувають в південному секторі, біля пункту пропуску Рафах. І чекають на його відкриття. У нас група дипломатів і військових у Каїрі чекає на дозвіл від єгипетської влади. Ми сьогодні вночі отримали згоду ізраїльтян. Також американці нам підтвердили, що є певна тристороння угода щодо відкриття пункту пропуску, в першу чергу, для іноземців. Тому, я думаю, що сьогодні-завтра вони зможуть виїхати», - сказав посол.
Він зазначив, що там ситуація дуже складна. «Двоє наших громадян зазнали поранень, один із них тяжке. Їм надається медична допомога», - додав Корнійчук.
Щодо того, чи є у заручниках ХАМАС українці – наразі достеменно невідомо. «Я не можу нічого виключати, тому що п'ятеро наших громадян досі є зниклими безвісти. І може виявиться, що вони серед заручників. Але ніякої інформації поки що немає. Спочатку в поліції сказали, що це можливо, потім нам спростували цю інформацію. Ми постійно стежимо за ситуацією», - зазначив він.
Як повідомляв Укрінформ, перший евакуаційний рейс із 207 громадянами України на борту вилетів із Тель-Авіва до Бухареста 14 жовтня. Другий евакуаційний рейс із 155 громадянами України на борту вилетів із Ізраїлю до Румунії 16 жовтня.
Фото: Anthony Kay/Flight/Alamy