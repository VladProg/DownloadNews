Колишніх суддів Апеляційного суду Донецької області та Донецького окружного адміністративного суду, яким повідомлено про підозру за винесення вироків українцям від імені так званої "ДНР", звільнили у 2017 році.

Про це ідеться в заяві на сайті Вищої ради правосуддя, передає Укрінформ.
Зазначається, що у засобах масової інформації з’явилося повідомлення про те, що "за процесуального керівництва Донецької обласної прокуратури двом колишнім суддям Апеляційного суду Донецької області та Донецького окружного адміністративного суду заочно повідомлено про підозру у державній зраді (ч. 1 ст. 111 КК України)".
За даними слідства, у 2015 році судді залишилися на окупованій території і погодилися обійняти псевдопосади у так званому верховному суді "ДНР".
"Повідомляємо, що Вища рада правосуддя звільнила Могутову Н.Г. з посади судді апеляційного суду Донецької області за вчинення істотного дисциплінарного проступку 9 лютого 2017 року. Шумакова Ю.В. була звільнена ВРП з посади судді Донецького окружного адміністративного суду за порушення вимог щодо несумісності 2 березня 2017 року", – інформують у ВРП.
Як повідомлялося, Офіс генерального прокурора поінформував, що двом колишнім суддям Апеляційного суду Донецької області та Донецького окружного адміністративного суду заочно повідомили про підозру за винесення вироків українцям від імені так званої "ДНР".