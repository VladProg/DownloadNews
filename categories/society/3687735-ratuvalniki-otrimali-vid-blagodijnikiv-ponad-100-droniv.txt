Державна служба з надзвичайних ситуацій отримала від благодійного фонду "Разом для України" 109 безпілотних літальних апаратів.

Як передає Укрінформ, про це ДСНС повідомляє у Телеграмі.
Це стало можливим в рамках реалізації Плану спільних дій відповідно до Меморандуму про співпрацю між ДСНС та фондом, підписаним у листопаді 2022 року.
Голова Державної служби з надзвичайних ситуацій Сергій Крук зауважив, що активне використання дронів свідчить про те, що вони не лише суттєво допомагають у роботі підрозділів ДСНС, а й подекуди змінювати хід війни.
"На сьогодні ДСНС активно впроваджує практику використання дронів у своїй діяльності. Як під час ліквідації наслідків бойових дій, так і у своїй повсякденній роботі: для моніторингу пожежної обстановки, безпечного обстеження території після знищення особливо небезпечних боєприпасів", - зазначив Крук.

Він подякував представникам БФ "Разом для України" і повідомив, що вже найближчим часом отримані безпілотні літальні апарати будуть передані на місця, зокрема для потреб піротехнічних розрахунків ДСНС.
Благодійний фонд “Разом для України” передав для потреб ДСНС дрони PARROT ANAFI FPV та Skydio S2+. Також благодійники в рамках зустрічі передали тактичний одяг для рятувальників.
Як повідомляв Укрінформ, у березні українські пожежники та працівники ДСНС отримали тисячі одиниць спецодягу від канадської діаспори.