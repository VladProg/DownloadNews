Українські військовослужбовці та їх родини не повинні обов’язково декларуватися до завершення військової служби або до завершення воєнних дій.

Про це зазначив перший заступник голови Комітету ВР з питань антикорупційної політики, народний депутат із парламентської фракції «Голос» Ярослав Юрчишин в інтерв’ю Укрінформу.
«Українські військовослужбовці не мають обов’язково декларуватися до завершення військової служби або до завершення воєнних дій. Це стосується як військовослужбовців, так і їх родичів», - поінформував депутат.
Юрчишин зауважив, що військовослужбовці вже виконують свій громадянський обов'язок, і «ставити до них додаткові вимоги – некоректно і несправедливо з боку держави».
«Після завершення війни чи військової служби згадані особи матимуть 90 днів, щоб подати декларації», - повідомив перший заступник голови комітету з питань антикорупційної політики.
Як повідомляв Укрінформ, Верховна Рада ухвалила в першому читанні законопроєкт №9534 про відновлення електронного декларування під час воєнного стану.