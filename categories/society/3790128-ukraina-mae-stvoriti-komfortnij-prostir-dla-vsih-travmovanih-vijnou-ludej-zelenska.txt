В Україні має бути створено комфортний простір для всіх травмованих російсько-українською війною людей.

На цьому перша леді України Олена Зеленська наголосила під час відкриття сьомого Українського жіночого конгресу "Жіноче лідерство. Час відновлення. Час відбудови" в Києві, передає кореспондент Укрінформу.
Вона зазначила, що за даними Міністерства охорони здоров‘я, 90% українців, у тому числі жінок, відчувають хронічний стрес.
"Уже розробляється Всеукраїнська програма ментального здоров’я. Її сенс у тому, щоб психологічна допомога була поряд, щоб усі ми навчилися основам самодопомоги. І водночас нам знадобиться армія психологів. Я думаю, що тут жінки будуть у перших лавах – не тільки як користувачі, а й як надавачі послуг", – підкреслила Зеленська.
Вона наголосила, що Україна потребує безбар‘єрності – фізичної і ментальної. "Нам необхідно створити комфортний простір для всіх травмованих людей – і цивільних, і військових. Наше суспільство змінюється і ми маємо створити такі умови, щоб ці зміни відбувалися комфортно", – додала дружина Президента України.
Вона також зауважила, що для жінок, які стали вимушеними внутрішніми переселенками необхідно створювати комфортні умови життя, зокрема робочі місця і освітні можливості для дітей. Окрім того, на переконання Зеленської, створення відповідних умов – одна з передумов для повернення жінок із-за кордону до України.
Як повідомлялося, стратегія впровадження Всеукраїнської програми ментального здоров’я на місцях уже вибудувана, створені регіональні координаційні центри підтримки цивільного населення та призначені місцеві координатори програми.