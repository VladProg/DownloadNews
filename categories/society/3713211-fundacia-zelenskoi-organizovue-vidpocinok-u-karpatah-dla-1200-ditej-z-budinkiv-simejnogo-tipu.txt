Фундація Олени Зеленської організовує відпочинок у Карпатах для 1200 дітей із понад 150 будинків сімейного типу виховання, а також їхніх батьків.

Про це дружина Президента повідомила у Телеграмі, передає Укрінформ.
"Поспілкувавшись із батьками-вихователями, ми зрозуміли: самої лише побутової допомоги, яку Фундація постійно надає ДБСТ, недостатньо. І дітям, і батькам життєво необхідно відновити сили. До того ж для вихователів це робота 24/7, а відпустка для них не передбачена. Вони не відпочивають – ніколи. Цьогоріч ми організовуємо відпочинок у Карпатах для 1200 дітей із понад 150 будинків сімейного типу", - зазначила перша леді.
Вона додала, що першими до табору вже 2 червня приїдуть 39 сімей – 240 дітей із батьками-вихователями з Харківщини.
За її словами, загалом заплановано шість змін для родин із шести областей України: Чернігівської, Сумської, Харківської, Дніпропетровської, Запорізької та Херсонської.
Зеленська розповіла, що для батьків і дітей до 7 років облаштоване окреме житло та розроблена спеціальна програма, старші діти відпочиватимуть у таборі «Артек-Буковель».
"Із першого ж дня заснування Фундації ми визначили її місію: відновлення людей. Бо віримо, що із цього починається відновлення всієї країни. Хочеться, щоб кожна дитина, тато й мама, які цьогоріч поїдуть до рідних Карпат, набралися сил і далі відновлювали своє майбутнє, яке, на щастя, не зміг відібрати загарбник", - підкреслила дружина Президента.
Як повідомлялося, у Карпатах у межах роботи табору Gen.Camp, який раніше проходив у Італії і спрямований на реабілітацію дітей, планують цьогоріч оздоровити 200 юних українців.