Мінцифри спільно з профільними міністерствами активно відпрацьовує основні напрямки удосконалення роботи військово-лікарської комісії (ВЛК) для того, щоб зменшити навантаження на українських військовослужбовців.

Про це в інтерв’ю Укрінформу розповів керівник із розвитку електронних послуг у Мінцифри Мстислав Банік.
«Зараз ми активно починаємо працювати у сфері цифровізації послуг, які пов’язані з військовослужбовцями та ветеранами. Це люди, які віддали своє здоров'я та життя за те, аби захистити нашу країну від російського загарбника. Тому ми маємо докласти максимум зусиль, щоб забезпечити їм належну увагу та підтримку», - зазначив він.
Банік наголосив, що оновлення роботи військово-лікарських комісій – це величезна міжвідомча історія, яка об'єднує Мінцифри, Міноборони, ЗСУ, МОЗ, Мінветеранів та громадськість.
«Зараз відпрацьовуються основні напрямки удосконалення роботи ВЛК. Ми допоможемо колегам відцифровувати основні послуги. Це допоможе скоротити черги та зменшити навантаження на українських захисників і захисниць», - резюмував представника міністерства.
Як повідомлялося, військовослужбовці, які проходили або проходять лікування поранень, отриманих під час виконання бойових завдань із захисту та оборони України, висловлюють обурення через неналежне надання їм медичної допомоги.
З огляду на це, в Україні розробили план цифровізації процесів проходження військово-лікарської комісії. Її реформування триватиме упродовж року.