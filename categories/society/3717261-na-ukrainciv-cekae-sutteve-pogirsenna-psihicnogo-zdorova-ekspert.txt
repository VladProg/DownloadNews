Після закінчення війни, навіть попри поліпшення безпекової ситуації, очікується суттєве погіршення психічного здоров’я українців.

Такий прогноз в ексклюзивному коментарі Укрінформу зробив кризовий психолог, директор Інституту психології здоров’я Володимир Волошин.
«Те, що зараз відбувається, інтенсивно тисне на людей, всі вже перебувають у стані хронічного виснаження. Не треба забувати, що ми увійшли в повномасштабну війну після ковіду, який виснажив людей. І от вже понад рік – війна, ми під впливом ще інтенсивнішого стресу», – пояснив Волошин.
Ніхто в Україні, за його словами, не почувається нині у безпеці, навіть якщо живе в селі, де не чути вибухів. Адже інформація і в медіа, і між людьми нагнітає відчуття небезпеки та забирає відчуття контролю. Багато людей по декілька годин на день відслідковують новини з фронту. «Людина шукає інформацію, тому що це – природний механізм повернення контролю. Ми ніби бачимо, що відбувається, і ніби більше контролюємо ситуацію. Але насправді розуміємо, що не контролюємо… І всі перебуваємо в стані перевантаження, на межі, коли будь-який подразник, навіть не сильний, може призводити до нервових зривів», – каже психолог.
На його думку, емоційні «вибухи» з невідомими наслідками можуть «зносити дах», коли люди втрачають контроль над собою.
«Є певні фізіологічні механізми, і ми робили вебінари з провідними нейробіологами світу, які на рівні мозку описували все те, що відбувається з людьми в нашій країні. І ми вже очікували останні 4-5 місяці, що такі речі будуть відбуватися. Це лише питання часу. Також буде більше суїцидів» – застеріг Волошин.