Мер Івано-Франківська Руслан Марцінків має намір звернутися до правоохоронців щодо наклепу про віллу в Італії.

Про це він повідомив у Фейсбуці, передає Укрінформ.
«Люди здатні повірити у що завгодно, навіть без доказів. Ось так і з віллою та оливками. Звернуся в правоохоронні органи щодо наклепу. Нехай розслідують», - зазначив Марцінків.
Він назвав цю інформацію «московською ІПСО».
Таку реакцію у мера Івано-Франківська викликало повідомлення у мережі «Тік-Ток» про віллу в італійському Сан-Джиміньяно, яку начебто Марцінків придбав наприкінці липня за 53 млн євро. Зазначається, що вілла на території 80 га має власну виноробню та оливкові гаї. В інформації йдеться, що «на ці кошти можна 10 полків зібрати, але Марцінківу плювати на наших бійців». Також, у соцмережі зауважили, що Марцінків знущається з франківців, запровадивши прокат самокатів на місцевому цвинтарі, а себе вирішив побалувати.
Марцінків у липні повідомив про намір місцевої влади запустити прокат електросамокатів та велосипедів на цвинтарі через те, що кладовище через війну розширилось і ним важко стало пересуватись. Ця ідея у соцмережах багатьох людей здивувала і зібрала несхвальні відгуки.