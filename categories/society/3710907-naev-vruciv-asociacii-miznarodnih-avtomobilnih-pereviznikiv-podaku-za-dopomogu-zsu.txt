Командувач Об’єднаних сил Збройних сил України генерал-лейтенант Сергій Наєв вручив подяку колективу Асоціації міжнародних автомобільних перевізників України за надання допомоги та сприяння ЗСУ під час повномасштабного російського вторгнення.

Як передає Укрінформ, про це командування Об'єднаних сил ЗСУ повідомляє у Телеграмі.
“З Асоціацією ми працюємо з 2018-го року, коли наші перевізники допомагали передавати гуманітарну допомогу в район проведення операції Об’єднаних сил на сході України. З початком повномасштабної війни Асоціація продовжила свою діяльність, спрямовану на підтримку українських військовослужбовців”, – наголосив Наєв.

Командувач додав, що протягом усього періоду завдяки кропіткій роботі перевізників у пункти призначення завжди вчасно передавалися всюдихідні автомобілі, безпілотні апарати, прилади для спостереження, продукти харчування, медичне обладнання, ліки тощо.
Так, нещодавно перевізники придбали, відремонтували й передали Збройним силам вісім позашляховиків для створення мобільних вогневих груп протиповітряної оборони.
Як повідомляв Укрінформ, 10 бригад Сил оборони отримали позашляховики від благодійників з країн Європи та США.
Фото: НОВИНИ КОС ЗСУ