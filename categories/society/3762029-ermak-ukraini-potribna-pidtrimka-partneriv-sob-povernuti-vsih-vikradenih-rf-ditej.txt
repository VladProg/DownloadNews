Керівник Офісу Президента Андрій Єрмак наголошує, що Україні потрібна підтримка союзників і партнерів, щоб повернути кожну викрадену Росією дитину додому.

Як передає Укрінформ, про це Єрмак заявив у Телеграмі.
Він нагадав, що у межах затвердженого плану дій Президента Володимира Зеленського Bring Kids Back UA, частиною якого є інформаційна кампанія "Викрадені голоси", за підтримки Orphans Feeding Foundation, шестеро дітей, повернутих з російського полону, зустрілися з європейськими лідерами в Гаазі. Вони розповіли власні історії, щоб привернути увагу до порушень прав дітей, скоєних Росією.
Дітей супроводжувала українська делегація, до складу якої увійшли уповноважений Верховної Ради з прав людини Дмитро Лубінець, радниця – уповноважена Президента з прав дитини та дитячої реабілітації Дар’я Герасимчук, посол України в Нідерландах Олександр Карасевич і співзасновниця організації Orphans Feeding Foundation Маріам Ламберт.
Українська делегація надала інформацію про примусове переміщення дітей Росією, включно з механізмами, що стоять за міжнародним злочином РФ.
Представники нідерландської сторони особисто почули історії насильницької депортації шістьох дітей, зауважив Єрмак.
Зустрічі проводили міністр закордонних справ Нідерландів Ханке Брюїнс Слот, представники Комітету закордонних справ нідерландського парламенту, член Європейського парламенту Катаріна Рінзема і секретар Міжнародного кримінального суду Пітер Льюїс.
Під час розмови з українською делегацією Слот озвучила намір Нідерландів підтримати Україну в новому проекті щодо возз’єднання родин за допомогою ДНК. Використовуючи експрес-тести ДНК, Нідерланди прагнуть допомогти Україні створити базу даних, що дасть змогу швидко встановлювати родинні зв’язки дітей, викрадених рф, і сприяти їх якнайшвидшому поверненню до своїх сімей, зазначив керівник ОП.
"Наша мета – повністю припинити насильницьку депортацію наших дітей до Росії та вжити всіх необхідних заходів для їх безпечного повернення додому. Україні потрібна підтримка союзників і партнерів, щоб повернути кожну дитину на батьківщину", - наголосив Єрмак.
За його словами, 386 дітей вдалося повернути в Україну, а понад 19,5 тисячі дітей чекають допомоги.
Як повідомляв Укрінформ, Лубінець заявив, що Україна має підтвердження інформації щодо особистої участі самопроголошеного президента Білорусі Олександра Лукашенка у депортації українських дітей.