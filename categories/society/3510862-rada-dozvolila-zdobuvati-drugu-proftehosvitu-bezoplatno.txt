Верховна Рада ухвалила зміни до закону "Про професійну (професійно-технічну) освіту", якими дозволила здобувати другу профтехосвіту за іншою професією безоплатно.

Відповідний закон № 7293 ухвалено 19 червня, про що свідчить інформація на сайті Верховної Ради, передає Укрінформ.
Зокрема, як йдеться в пояснювальній записці, дозволяється безоплатно впродовж життя здобувати професійну (професійно-технічну) освіту за іншою професією, але не раніше ніж через три роки після завершення безоплатного здобуття професійної (професійно-технічної) освіти, а також за умови наявності підтвердженого страхового стажу не менше двох років та наявності вільних місць після зарахування осіб, які безоплатно здобуватимуть професійну (професійно-технічну) освіту вперше.
Також професійну (професійно-технічну) освіту можна здобувати без одночасного здобуття повної загальної середньої освіти. В такому випадку повну загальну середню освіту можна здобути безоплатно в будь-який інший час впродовж життя.
Окрім цього, законом встановлюється, що до завершення трирічного періоду та/або за відсутності підтвердженого страхового стажу особа має право безоплатно здобувати професійну (професійно-технічну) освіту за іншою професією, якщо за станом здоров’я вона втратила можливість виконувати роботу за отриманою раніше професією.
Місцевим державним адміністраціям надаються більш широкі повноваження у сприянні працевлаштуванню випускників закладів професійної (професійно-технічної) освіти, підготовка яких проводилася за державним та/або регіональним замовленням.
Як повідомляв Укрінформ, Верховна Рада 22 травня ухвалила за основу законопроєкт №7293, який пропонує розширити можливості здобуття професійної освіти в умовах воєнного стану та відновлення економіки.
Фото з відкритих джерел