Зарплати військовослужбовців у 2023 році зробили більш диференційованими. Відтепер їх розмір напряму залежить від участі у виконанні бойових завдань та участі у бойових діях.

Як передає Укрінформ, про це у Фейсбуці повідомляє пресслужба командування Сухопутних військ.
«Затверджено новий рівень грошового забезпечення військовослужбовців у 2023 році», - йдеться в повідомленні.
Зокрема, зарплата стрільця у 2022 році становила: для тих, хто не виконує бойові завдання і не бере участь у бойових діях - 43 тис. грн; для тих, хто бере участь у бойових діях – 113 238 грн.
У поточному 2023 р. зарплати зробили більш диференційованими, зменшивши зарплати «тиловим» військовослужбовцям і збільшивши тим, хто виконує бойові завдання чи бере участь у бойових діях.
Зокрема, стрільці, які не виконують бойові завдання, отримуватимуть 20 587 грн, стрільці, які виконують бойові завдання – 50 587 грн, а учасники бойових дій – 120 587 грн.
Аналогічна відмінність у зарплатах зберігається і для військовослужбовців більш високого рангу. Так, торік командири взводу отримували: 49 тис. грн – хто не виконує бойові завдання і не бере участь у бойових діях, 119 095 грн – учасники бойових дій.
У 2023 році грошове забезпечення командира взводу становитиме: 28 229 грн – для тих, хто не виконує бойові завдання і не бере участь у бойових діях, 58 229 грн – для тих, хто виконує бойові завдання, 128 229 грн – для учасників бойових дій на передовій.
З детальнішою інформацією про розмір грошового забезпечення військових на інших посадах, можна ознайомитися в інфографіці.


Як повідомляв Укрінформ, 31 січня в Міноборони повідомили, що розмір додаткової грошової винагороди захисникам України, які беруть безпосередню участь у бойових діях, залишається незмінним, нарахування відповідних виплат за іншим принципом здійснюватиметься лише для тилових підрозділів і військовослужбовців, які перебувають поза зоною бойових дій.