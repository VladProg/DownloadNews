Міністерство у справах ветеранів співпрацює з силовим блоком у питанні цифровізації послуг, що сприятиме запровадженню стратегії переходу від військової служби до цивільного життя.

Про це в ефірі загальнонаціонального телемарафону “Єдині новини” повідомила міністр у справах ветеранів Юлія Лапутіна.
«Ми активно працюємо з усім силовим блоком для того, щоб якомога швидше вони цифровізувалися. Адже цивільний сектор уже готовий до того, аби надавати ветеранам цифрові послуги. Ми маємо інтегрувати наші реєстри, щоб між відомствами відбувався постійний обмін даними», - зауважила Лапутіна.
За її словами, завдяки ухваленій Стратегії формування системи переходу від військової служби до цивільного життя, яка буде служити дороговказом для силових відомств, ці питання вдасться вирішити.
«Вже багато чого зроблено. Саме силовому блоку потрібно зосередитися на створенні цифрових реєстрів, без яких автоматизувати процес буде неможливо. Ми всі розуміємо, який це великий обсяг роботи, скільки людей у нас наразі служить у війську, скільки перебуває у госпіталях. Є у військових міркування з приводу безпеки даних, є інструкції та відповідні накази. Але над цим уже працюють», - сказала Лапутіна.
Як повідомлялося, Кабінет Міністрів погодив проєкт указу Президента України щодо впровадження цього року Стратегії формування системи переходу від військової служби до цивільного життя на період до 2032 року. Вона передбачає, зокрема: оновлення законодавства України, розроблення переліків послуг у системі переходу відповідно до категорії учасників цієї системи та порядків їх надання; формування системи моніторингу за якістю надання таких послуг та оцінки їх якості; впровадження новітніх інформаційних технологій накопичення та автоматизованого оброблення інформації у системі переходу та забезпечення взаємодії електронних реєстрів тощо.