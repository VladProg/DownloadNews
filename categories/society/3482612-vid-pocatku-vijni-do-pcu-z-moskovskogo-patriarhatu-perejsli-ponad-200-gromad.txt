Волинська і Хмельницька області є лідерами за кількістю переходів громад до Православної церкви України від початку повномасштабного вторгнення росії.

Як передає Укрінформ, про це повідомляє Релігійно-інформаційна служба України.
Так, у період з 24 лютого лави МП залишило 55 громад у Хмельницькій області, у Волинській — 32.
«Зокрема, 12 травня відбулися збори релігійної організації Свято-Покровського храму села Бахматівці Хмельницької ТГ. Присутні проголосували одноголосно за перехід релігійної організації з УПЦ МП в помісну Православну церкву України», - ідеться у повідомленні.
Також цього дня до Володимир-Волинської єпархії ПЦУ приєдналася громада Свято-Михайлівського храму села Радовичі Турійського району на Волині.
«12 травня секретар єпархіального управління протоієрей Юрій Зінчук зустрівся з парафіянами, які під час зборів прийняли рішення про вихід з УПЦ МП. Під час зустрічі було написано прохання на ім’я єпископа Матфея, щоб прийняти їх у клір Володимир-Волинської єпархії Православної церкви України», - зазначили в РІСУ.
Загалом за час нового етапу російської агресії з МП вийшло понад 200 громад у 15 областях і місті Києві.
Також РІСУ вносить їх на інтерактивну карту, яку започаткувала ще зі створенням ПЦУ.
Як повідомляв Укрінформ, у Житомирській області 6 парафій з московського патріархату перейшли у пряме підпорядкування глави ПЦУ митрополита Епіфанія.