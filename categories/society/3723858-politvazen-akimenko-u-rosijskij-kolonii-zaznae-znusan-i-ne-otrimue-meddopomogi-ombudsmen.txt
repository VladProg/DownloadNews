Український політв’язень Володимир Якименко, засуджений в РФ за сфабрикованою справою до 15 із половиною років позбавлення волі, у російській виправній колонії зазнає знущань і не отримує медичної допомоги.

Про це у Телеграмі повідомив уповноважений Верховної Ради з прав людини Дмитро Лубінець, передає Укрінформ.
“Володимир Якименко зазнає знущань з боку співробітників виправної колонії №4 російського міста Пугачов. Бранця змушують шити форму для військових РФ за 12 рублів (майже 6 гривень) на місяць. За відмову чоловіка кілька разів відправляли на вахту. Забороняли телефонувати адвокату”, - зазначає омбудсмен.
За його словами, на знак протесту Якименко порізав собі вени, проте кваліфікованої меддопомоги йому не надали, лише перев'язали руку. Невдовзі в чоловіка піднялася температура, але навіть жарознижувальних ліків він не отримав.
“Володимиру лише міняли скривавлені бинти і запроторювали назад до камери. І так упродовж майже тижня. Про це повідомила його дружина Альона”, - зазначив Лубінець.
Він наголосив, що згодом медики взагалі відмовилися лікувати Якименка, і лише завдяки іншим вʼязням українець міг дезінфікувати рану. І хоч вона почала загоюватися, в нього заніміли три пальці та частина руки біля запʼястя.
Уповноважений з прав людини наголошує, що антигуманне поводження з незаконно ув’язненими Росією українцями має системний характер. РФ продовжує порушувати міжнародне гуманітарне право та Женевську конвенцію, відповідно до якої ненадання медичної допомоги прирівнюється до катувань і тортур.
Омбудсмен нагадав, що на початку лютого у Росії померли кримські політв'язні Джеміль Гафаров та Костянтин Ширінг. Обидва мали проблеми зі здоров'ям і обом допомоги не надали.
“Міжнародна спільнота має активізувати зусилля для тиску на Росію задля негайного звільнення всіх незаконно утримуваних нею громадян України”, - заявив омбудсмен.
Володимир Якименко – таксист, активіст Автомайдану із села Чаплинка на Херсонщині. Він, зокрема, перевозив кримчан, які виїжджали з окупованого півострова на материкову територію України.
Його затримали на адмінмежі з окупованим Кримом 11 червня 2017 року. ФСБ РФ звинуватила Якименка у перевезенні наркотиків. Українця засудили до 15,5 року позбавлення волі.