ДБР розслідує причетність працівників правоохоронних органів до контрабанди наркотиків через український кордон до Польщі.

Як передає Укрінформ, про це повідомляє Державне бюро розслідувань.
23 вересня польські митники виявили 300 кг гашишу у вантажівці, яка пройшла перевірку з української сторони і начебто везла заморожену бузину. Насправді в автомобілі польські митники виявили велику кількість наркотичних засобів.

За оперативними даними, до контрабандної схеми були залучені правоохоронці, які допомагали безперешкодно переправити вантаж через кордон.
Слідство триває, встановлюється коло осіб, причетних до організації наркотрафіку.
Розпочато кримінальне провадження за фактом контрабанди наркотичних засобів (ч. 3 ст. 305, ч. 5 ст. 27 Кримінального кодексу України). Передбачене статтею покарання – позбавлення волі на строк до 12 років.
Процесуальне керівництво здійснює Львівська обласна прокуратура.
Як повідомляв Укрінформ, у Києві та області правоохоронці викрили групу наркоділків, які займалися постачанням амфетаміну й канабісу. У фігурантів вилучили кілограми наркотичних речовин, три гранати, зброю та понад 700 набоїв.