Українських громадян на тимчасово окупованих територіях змушують голосувати за партію «Єдина Росія» під дулами автоматів.

Про це в ефірі телемарафону «Єдині новини» заявив український омбудсман Дмитро Лубінець, передає кореспондент Укрінформу.
«Мені кожного дня надходять сигнали, що до громадян України приїжджають, під дулами автоматів не просто змушують брати участь у виборах, а і прямо кажуть, що вони будуть голосувати за «Єдіную Росію». І навіть дивляться, як ставляться ці, так названі, «галочки». Усе це супроводжується додатковим тиском та роздачею російських паспортів», - сказав він.
Лубінець назвав ці псевдовибори «цирком на колючому дроті», який, на жаль, продовжується.
Відповідаючи на питання, до кого із міжнародних партнерів він звертався, щоб вплинути на цю ситуацію, омбудсман поінформував, що він у першу чергу завжди звертається до ООН. На його думку, вони мають не просто моніторити ситуацію і висловлювати занепокоєння – вони мають фіксувати скоєння окремого воєнного злочину.
Відповідаючи на питання, чи роблять вони це, уповноважений ВР із прав людини заявив, що на жаль, він може констатувати, що наразі це виглядає як процес заради процесу.
«Росіяни продовжують вчиняти воєнні злочини, міжнародні організації продовжують просту фіксацію на словах їхніх незаконних дій. Ми все ж таки чекаємо, коли нарешті з’явиться дієвий механізм тиску на РФ. Це продовження санкційної політики, це видача нових ордерів на арешт», - зазначив він.
Лубінець переконаний, що у цьому питанні не можна зупинятися лише на президенті РФ Володимирі Путіні і російській дитячій омбудсменці Марії Львовій-Бєловій. «Треба йти далі. Уся верхівка РФ вчиняє воєнні злочини проти України й робить це кожного дня. Відкрито, свідомо», - сказав Лубінець.
Відповідаючи на питання, що робити людям на окупованих територіях, якщо їм доведеться голосувати на псевдовиборах, український омбудсман порадив їм, по-перше, знаходити можливість виїжджати з тимчасово окупованої території України на територію, яка контролюється українським урядом.
«По-друге: не бійтеся робити щось, що дозволяє вам фізично вижити. Ми як держава розуміємо, що всі дії, які вчиняються над вами, мають насильницький характер, такі, як отримання паспортів, прийняття участі у голосуванні, - що ви вимушено це робите», - поінформував він.
Уповноважений із прав людини заявив, що діям тих громадян, які беруть участь в організації цих псевдовиборів, які увійшли до складу «комісії», які будуть підписувати якісь «офіційні документи», буде даватися юридична оцінка.
«По всій решті громадян України – точно не бійтеся: ми як держава розуміємо, у якому ви становищі, і точно кримінального чи адміністративного стягнення ви за це не будете нести. Ніколи держава Україна не буде засуджувати українців за те, що вони взяли участь у голосуванні під дулами автоматів», - запевнив Лубінець.
Як повідомлялося, уповноважений Верховної Ради України з прав людини Дмитро Лубінець закликав міжнародну спільноту рішуче засудити організовані Росією псевдовибори на тимчасово окупованих територіях.