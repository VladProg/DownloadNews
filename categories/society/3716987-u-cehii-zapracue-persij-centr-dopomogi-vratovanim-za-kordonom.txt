У межах візиту української урядової делегації до Праги представники урядів Чехії та України погодили створення першого Центру допомоги врятованим для тимчасово переміщених українців у Чехії.

Про це йдеться у повідомленні Урядового порталу, передає Укрінформ.
«Ми вдячні Чехії за потужну підтримку українців, які тимчасово перебувають на території країни. Серед них є ті, хто пережив жахи окупації, зазнав різного роду насильства з боку росіян. Вони переважно не повідомляють про пережите, але потребують фахової спеціалізованої підтримки. Деякі постраждалі готові говорити лише після місяців роботи з фахівцем. Відкриваючи Центри допомоги врятованим за кордоном, ми гарантуємо, що кожен, хто потребує, отримає допомогу», – зазначила віцепрем’єр-міністр із питань європейської та євроатлантичної інтеграції Ольга Стефанішина.
Очікується, що Центр буде відкрито в Празі як пілотну модель за кордоном. Центр допомоги надаватиме комплексну соціально-психологічну підтримку особам, які виїхали із зони активних бойових дій та/або тимчасово окупованих територій України.
«Більше 325 тисяч українців, які перебувають під тимчасовим захистом, все ще проживають у Чехії. З них 80% - це жінки та діти. Деякі українські жінки та діти постраждали від сексуального насильства внаслідок війни і вони привозять свої травми з собою. Деякі з них також стикаються з торгівлею людьми або сексуальною експлуатацією. Нам потрібно дати ефективну, спільну з урядами та чеськими постачальниками послуг, відповідь на ці виклики», – сказала Уповноважена уряду Чехії з прав людини Клара Шимачкова Лауренчикова.
Центр допомоги у Чехії слугуватиме контактним пунктом, де українці зможуть отримати доступ до необхідної інформації та спеціалізованої соціальної та психологічної підтримки в одному місці. Центр забезпечить безпечний простір для українців, де вони зможуть розповісти про свою травму та звернутися по допомогу рідною мовою. У складних випадках, зокрема сексуального насильства, фахівці Центру допомагатимуть постраждалим відновитися в довгостроковій перспективі.
«Від самого початку російської повномасштабної війни проти України Чехія прийняла тисячі тимчасово переміщених осіб з України. Люди з тимчасово окупованих росіянами територій прибувають до Праги й сьогодні. Багато з них зазнали різного роду насильства і потребують простого та зрозумілого доступу до спеціалізованих послуг. Наша мета – щоб українці, які постраждали внаслідок війни, знали, що вони не самотні, і що розраховувати на підтримку своєї країни навіть за кордоном не лише можна, але й потрібно», – зазначила Урядова Уповноважена з питань гендерної політики в Україні Катерина Левченко.
«Створення Центрів є також елементом реалізації пріоритетів, визначених Президентом України, та виконання постанови МЗС України щодо захисту українців за кордоном», – зазначив радник віцепрем’єр-міністра з питань європейської та євроатлантичної інтеграції Сергій Ніжинський.
Від початку розв'язаної Росією війни понад 470 тисяч громадян України отримали у Чехії тимчасовий захист.
Фото: eu-ua.kmu.gov.ua