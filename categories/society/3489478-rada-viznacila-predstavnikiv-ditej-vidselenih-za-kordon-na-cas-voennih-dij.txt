Верховна Рада ухвалила закон, який урегульовує питання представництва дітей, що на час воєнних дій відселені за кордон.

Як передає Укрінформ, за Закон №7200 "Про внесення змін до статті 301 Закону України „Про охорону дитинства” щодо представництва деяких дітей під час введення в Україні воєнного стану” проголосувало 307 народних депутатів, повідомляється на сайті парламенту.
Закон передбачає, що представниками дітей, які не досягли 18 років і фактично залишилися без законних представників у зв’язку з евакуацією до інших держав унаслідок вторгнення російської федерації в Україну, визначаються адміністрації та працівники закордонних закладів, до яких зараховані на цілодобове перебування такі діти.
Відповідно до документа, законними представниками українських дітей за вказаних умов є адміністрації та працівники закладів, до яких зараховані діти, до моменту повернення дітей на територію України або до моменту возз’єднання їх із сім’ями.
Як повідомлялося, 24 лютого президент російської федерації володимир путін оголосив про початок повномасштабного вторгнення в Україну. Увесь цей час війська рф обстрілюють і знищують ключові об'єкти критичної та цивільної інфраструктури, вбивають українців.
Від початку повномасштабного вторгнення рф в Україні постраждало щонайменше 578 дітей, з них 205 загинуло і понад 370 отримали поранення.
Значну частину дітей було вивезено задля безпеки за кордон.