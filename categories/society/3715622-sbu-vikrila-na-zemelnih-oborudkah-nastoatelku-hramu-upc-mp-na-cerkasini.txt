Служба безпеки України викрила злочинну схему використання земель державного фонду на території Черкаської області, до якої причетна настоятелька жіночого монастиря Уманської єпархії УПЦ МП.

Як передає Укрінформ, про це СБУ повідомляє у Телеграмі.
«Упродовж 10 років вона незаконно здавала в оренду понад 40 га сільгоспугідь, які держава надала послушницям для ведення власного господарства», - ідеться в повідомленні.
«Орендатором» земель монастиря був власник місцевого агропідприємства. Щороку він сплачував настоятельці десятки тисяч гривень готівкою за нелегальне використання угідь релігійної громади.
За даними слідства, сторони не укладали жодних договорів, а всі розрахунки здійснювали виключно на усних домовленостях.
Це дозволяло аграрію сплачувати за землю суми, значно нижчі за ринкові, а також уникати оподаткування.
За матеріалами СБУ подана позовна заява до Господарського суду Черкаської області з вимогою розірвати договір оренди з релігійною установою та повернути землі у державну власність.
У межах кримінального провадження за ч. 1 ст. 190 Кримінального кодексу України (шахрайство) тривають слідчі дії.
Проводяться комплексні заходи для встановлення всіх обставин злочину і притягнення учасників схеми до відповідальності.
Як повідомляв Укрінформ, у травні СБУ і Національна поліція викрили настоятеля Свято-Вознесенського чоловічого монастиря Чернівецько-Буковинської єпархії Української православної церкви Московського патріархату на розпалюванні міжрелігійної ворожнечі.