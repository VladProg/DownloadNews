Європейський Союз, США, Канада та Японія сьогодні є лідерами в підтримці гуманітарного розмінування в Україні. На проведення робіт з розмінування вже залучено $16 млн міжнародної технічної допомоги.

Про це в інтерв’ю Укрінформу повідомив перший заступник міністра оборони України Олександр Павлюк, відповідаючи на питання які країни зголосились допомагати Україні в розмінуванні територій.
«Зокрема, Європейський Союз, США, Канада та Японія сьогодні є лідерами в підтримці гуманітарного розмінування. На проведення робіт з розмінування вже залучено $16 млн міжнародної технічної допомоги», - повідомив Павлюк.
Він також нагадав, що в Україні здійснюються заходи із реалізації спільних проєктів у сфері протимінної діяльності з Координатором проєктів ОБСЄ в Україні, з Програмою розвитку ООН в Україні та з міжнародними організаціями, що є операторами протимінної діяльності (Хало Траст, FSD, DRC, NPA). Також проводиться робота щодо залучення міжнародної технічної допомоги, а саме сучасного обладнання та техніки для розмінування, навчання та підвищення кваліфікації персоналу, який залучається до проведення розмінування, із представниками посольств держав-донорів, держав групи NORDIC, Державного департаменту США, представниками Європейського Союзу та Швейцарської Конфедерації, Республіки Хорватії та міжнародними організаціями (Програмою розвитку ООН, Управлінням ООН по обслуговуванню проєктів, Женевським міжнародним центром гуманітарного розмінування).
Павлюк водночас зауважив, що бойові дії тривають, а це означає, що потрібно дуже багато ресурсів, техніки та людей для розмінування, тому перемовини тривають.
Як повідомляв Укрінформ, 4 травня перший віцепрем’єр-міністр - міністр економіки України Юлія Свириденко заявила, що Україна активізує співпрацю з міжнародними партнерами у сфері гуманітарного розмінування, зокрема, уряд зацікавлений у використанні досвіду Хорватії.