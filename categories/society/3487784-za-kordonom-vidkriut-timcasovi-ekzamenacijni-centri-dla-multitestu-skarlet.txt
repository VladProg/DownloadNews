Затверджено перелік закордонних пунктів для проведення національного мультипредметного тесту.

Як передає Укрінформ, про це міністр освіти та науки України Сергій Шкарлет повідомив у Телеграмі.
«Упродовж останніх місяців я разом із колегами активно проводив перемовини з міністерствами освіти, представниками неурядових освітніх організацій європейських країн, а також із посольствами України для створення можливостей провести НМТ за кордоном. Наразі підтверджено домовленості з багатьма європейськими колегами та партнерами, а отже, українці, які вимушено покинули свою Батьківщину через війну, зможуть скласти тестування та вступити до омріяних закладів вищої освіти України», - написав міністр.
Він повідомив, що наразі заплановано, що тимчасові екзаменаційні центри створять у 39 містах таких країн, як Австрія, Бельгія, Болгарія, Велика Британія, Данія, Естонія, Ірландія, Іспанія, Італія, Латвія, Литва, Молдова, Нідерланди, Німеччина, Польща, Португалія, Румунія, Словаччина, Угорщина, Франція, Хорватія, Чехія і Швеція.

Водночас Шкарлет подякував міністрам та партнерам за те, що вони погодилися підтримати українських вступників у такий непростий час.
«Проведення НМТ в інших країнах ー складне й комплексне завдання, але це, безперечно, важливий крок з-поміж багатьох етапів повернення українців додому і відбудови держави», - наголосив міністр.
Як повідомляв Укрінформ, 20 травня розпочинається етап підтвердження участі в основній сесії НМТ, який буде здійснюватися через інформаційну сторінку: з 20 травня до 7 червня; з 21 червня до 7 липня. Ті випускники, які з 20 травня до 7 червня 2022 року не матимуть змоги підтвердити своєї участі в НМТ, не зможуть взяти участь в основній сесії тестування.