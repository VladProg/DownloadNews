Міністерство оборони поставило на забезпечення жіночу білизну, яка пройшла всі необхідні випробування в підрозділах Збройних сил України.

Як передає Укрінформ, про це Міноборони повідомляє у Фейсбуці.
“Військовослужбовиці тестували комплекти протягом 2023 року в два етапи, перевіряли їх на функціональність, надійність, якість, зручність, а також на відповідність власним побажанням”, - йдеться в повідомленні.

Як зауважили в МОУ, жінки, які брали участь у тестуваннях, позитивно оцінили такі характеристики білизни:

якісні матеріали (у складі бавовна та еластан), які добре “вентилюються” та відводять вологу;
зручний крій, що не обмежує рухів і підходить для використання навіть у повній екіпіровці;
розмірна сітка охоплює широкий спектр розмірів – від XS до XL;
універсальна, з високою посадкою, гарно тягнеться й тримає форму.

Також зазначається, що комплекти жіночої білизни виготовляються у трьох кольорах - coyote, olive green, black.
У Міноборони нагадали, що чисельність військовослужбовиць у ЗСУ збільшилась на 40%, порівняно з 2021 роком. За два роки кількість жінок у війську зросла на 12 тисяч осіб – зараз службу проходить майже 43 тисячі військовослужбовиць.
Як повідомляв Укрінформ, Міноборони поставило на забезпечення п’ять зразків бойових балістичних шоломів, які пройшли військові (дослідні) випробування у підрозділах ЗСУ.