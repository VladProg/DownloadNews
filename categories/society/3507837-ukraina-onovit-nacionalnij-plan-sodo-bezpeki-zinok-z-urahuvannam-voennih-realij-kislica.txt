Україна працює над оновленням Національного плану дій (НПД) з виконання резолюції Ради Безпеки ООН «Жінки, мир, безпека» на період до 2025 року й підготує оновлений проєкт у серпні.

Як передає власний кореспондент Укрінформу у Нью-Йорку, про це на засідання Раді Безпеки ООН у середу заявив постійний представник України при ООН Сергій Кислиця.
«Ми оновлюємо НПД на тлі руйнування російськими військами об'єктів цивільної інфраструктури та воєнних злочинів, скоєних російськими військовослужбовцями проти жінок, зокрема використання сексуального насильства як зброї. Оновлений проект очікується в серпні 2022 року», - сказав він.
Кислиця нагадав, що Україна першою серед держав ООН ухвалила такий план в умовах конфлікту – російської агресії, що триває з 2014 року.
За його словами, Київ високо цінує допомогу ООН в цьому процесі. У меморандумі, підписаному Україною та ООН 3 травня, нагадав постпред, визначено ключові сфери співробітництва, які мають бути включені до оновленого НПД.
За сприяння ООН в Україні, зокрема, будуть відкриті центри допомоги тим, хто пережив воєнний терор, сказав він. Найближчим часом в одному з міст, розташованих поблизу лінії фронту, розпочне роботу в співпраці з Фондом ООН у галузі народонаселення перший з таких центрів, додав Кислиця.
Постпред також зауважив, що «купа брехні, яку вивалює тут посланник росії, буде використана в майбутніх судових процесах над російськими воєнними злочинцями та їхніми поплічниками».
Національний план дій з виконання резолюції Ради Безпеки ООН 1325 «Жінки, мир, безпека» на період до 2025 року було ухвалено Кабінетом Міністрів України в жовтні 2020 року.
Він містить заходи, передбачені резолюціє ООН, із забезпечення рівноправної участі жінок і чоловіків в ухваленні рішень на всіх рівнях, запобігання насильству за ознакою статі, захист прав в умовах конфліктів, зокрема від різних форм насильства та переслідування, тощо.