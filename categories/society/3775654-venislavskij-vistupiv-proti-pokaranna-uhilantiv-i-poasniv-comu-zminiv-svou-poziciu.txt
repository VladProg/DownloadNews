Запровадження механізму покарання ухилянтів, які виїхали за кордон, може відрізати їх бажання повертатися в Україну.

Таку думку висловив народний депутат, член комітету Верховної Ради з питань національної безпеки, оборони та розвідки, представник Президента у ВР Федір Веніславський в інтерв’ю BBC, передає Укрінформ.
Він нагадав, що влада кілька років заявляла, що ініціюватиме механізм покарання ухилянтів, які виїхали за кордон. Проте жодну з ініціатив так і не втілили у життя.
Веніславський розповів, що з колегами по комітету планували зареєструвати законопроєкт, де йшлося б про те, що ті, хто залишив територію України і не повернувся під час воєнного стану, можуть отримати кримінальне покарання.
"Я був щиро переконаний, що це може бути. Потім, коли почалася дискусія, зрозумів, що таким чином ми ж можемо не лише стимулювати повернення – ми можемо відрізати бажання взагалі повертатися в Україну", – зазначив народний депутат.
Представник Президента у ВР підкреслив, що змінив свою попередню позицію про те, що "всі, хто виїхав, – злочинці".
"Зараз це не варто робити. Після війни нам необхідно забезпечувати, скажімо так, демографічну політику, збереження щонайменше нашої української нації. Тож покарання може мати зворотний ефект", – додав він.
Водночас Веніславський зауважив, що незмінно виступає за переслідування у межах закону осіб, які у змові з ТЦК чи ВЛК купили собі підроблені документи і змогли виїхати. Але, за його словами, у кожному конкретному випадку справу мають розслідувати, а рішення має ухвалювати суд.
Як повідомляв Укрінформ, раніше Веніславський зазначав, що використання механізму екстрадиції для повернення до України чоловіків, які виїхали за кордон за купленими довідками військово-лікарської комісії, є юридично можливим.