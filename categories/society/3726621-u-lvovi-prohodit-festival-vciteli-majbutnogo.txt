У Львові на території FESTrepublic проходить найбільший в Україні фестиваль освіти «Вчителі майбутнього».

У заході беруть участь понад 2000 представників різних регіонів, повідомляє кореспондент Укрінформу.
«Ви творите націю. Скільки б реформ чи стандартів ми не спускали «згори», якщо ви серцем не вірите в те, що змінюєте країну, ніякими директивами нічого не зміниш. Тому надзвичайно покладаємося на трансформації в свідомості вчительства, які вже відбулися, і є позитивним «вірусом», який поширюються в нашій країні», — зазначив міністр освіти і науки Оксен Лісовий.






У Львові проходить фестиваль «Вчителі майбутнього» / Фото: Анастасія Смольєнко, Укрінформ

















































Він наголосив наголосив на важливості формування нової культури освіти, і ключова особа в цій роботі — вчитель.
Учасники фестивалю «Вчителі майбутнього» розглядають 14 тематичних напрямів — від дошкілля та початкової школи і НУШ до подолання освітніх втрат, ментального здоров’я і STEM.
Організатори запланували 11 панельних дискусій з експертами у сфері освіти, зокрема за участю Save the Children, UNICEF, SERGe. А також більше 130 практичних майстерок, зокрема від експертів зі США та Ізраїлю.
Ділитися досвідом і знаннями з приїхали понад 140 спікерів. Серед них - голова Державної служби якості освіти Руслан Гурак, директор Українського центру оцінювання якості освіти Тетяна Вакуленко, митрополит Української греко-католицької церкви Борис Гудзяк, голова громадської спілки «Освіторія» Зоя Литвин, засновниця «Клубу добродіїв» Марічка Артеменко, дитячий і сімейний психолог Катерина Гольцберг та інші.
«Ми намагалися на цьому фестивалі дати відповіді на найболючіші і найнагальніші питання освітян всієї країни: куди ми рухаємося як держава, яких позитивних змін можна чекати і як до них долучатися. Освітяни, які зібрались тут сьогодні, — не про очікування, а про реальні дії. Їм потрібен спільний курс: що робити з освітніми втратами, як забезпечувати моральне здоров‘я дітей і вчителів під час війни, а подекуди навіть родин учнів, як продовжувати навчати і навчатися під час війни, як вирішити питання безпеки. Ми хочемо дати картину, як війна впливає на освіту, а головне — з’ясувати, що ми всі разом можемо робити вже зараз, щоб мінімізувати цей вплив», — сказала голова громадської спілки «Освіторія» та співорганізаторка Зоя Литвин.
Цього року «Вчителі майбутнього» проходять утретє. Попередня подія відбулася у Львові в 2019 році.
Як повідомляв Укрінформ, в ізраїльському місті Тель-Авів 23 червня відбудеться український фестиваль культурної спадщини «ЕтноХутір 2023», організований неурядовою організацією «Ізраїльські Друзі України» (Israeli Friends of Ukraine).