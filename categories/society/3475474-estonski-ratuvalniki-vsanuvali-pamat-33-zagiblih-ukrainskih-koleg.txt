У середу в Естонії, а також Латвії, Литві та Польщі, у професійне свято пожежних і рятувальників, вшанували пам'ять українських рятувальників, які віддали своє життя, рятуючи людей під час війни на території України, розпочатої росією.

Як передає Укрінформ, про це повідомляє естонський мовник ERR з посиланням на Рятувальний департамент.
В Естонії захід пройшов на центральній талліннській площі – Вабадузі. Під час церемонії на чорну стрічку поклали 33 білі каски, кожна з яких символізувала загиблого українського рятувальника. Після цього було оголошено хвилину мовчання.

«Коли ми почули від литовських колег, що у них планується такий гарний захід, ми довго не думали… Схилити голову на хвилину і з повагою подумати про тих 33 українських рятувальників, які в цей непростий час поставили безпеку інших людей вище за свою, це найменше, що ми можемо зробити. Цих героїв ми не забудемо і тоді, коли закінчиться ця жахлива війна», - сказав заступник гендиректора Рятувального департаменту Андреас Анвельт.

У церемонії взяли участь як професійні, так і добровільні рятувальники.
4 травня відзначається Міжнародний день пожежних. У багатьох країнах 4 травня є професійним святом і для всіх працівників служб екстреної допомоги, які працюють, так само як і пожежні в цілодобовому режимі чергування і часто виконують свої обов'язки пліч-о-пліч з пожежними.
Фото: Ken Mürk/ERR