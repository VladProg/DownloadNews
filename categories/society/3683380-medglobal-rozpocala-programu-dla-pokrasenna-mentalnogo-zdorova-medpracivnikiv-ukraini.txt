Міжнародна благодійна організація MedGlobal, що допомагає людям у найнебезпечніших точках усього світу, започатковує в Україні місію з покращення психологічного здоров’я лікарів та медперсоналу. Перші тренінги відбулися цього тижня у Львові.

Про це кореспондентові Укрінформу повідомила тренер, лікар-психіатр із Лівану Майя Бізрі, яка має практичний досвід роботи з лікарями, що на собі відчули травматичний вплив війни. Востаннє Майя працювала в схожій місії в Бейруті.

«Шість місяців тому MedGlobal отримала запит від Міністерства охорони здоров’я України щодо створення програми, скерованої на підтримку психологічного здоров’я медпрацівників, яким ще не вдалося оговтатися від пандемії коронавірусу, а тепер доводиться працювати у посиленому режимі через війну. Ми маємо навчити їх, як турбуватися про себе, щоб запобігти вигоранню, а також, як працювати з пацієнтами, які пережили важку психологічну травму», – розповіла Бізрі.

Велика команда психологів та психіатрів організації створила в Чикаго (США) проєкт, скерований на покращення ментального здоров’я українських медиків. Він складається з чотирьох рівнів-модулів. Перший рівень спрямований на адміністративну складову медзакладів, і його мета – сформувати комфортне середовище на роботі, де працівники зможуть говорити про своє психічне здоров’я. Другий – передбачає створення груп підтримки в колективі. Третій модуль навчить надавати допомогу самому собі. Це коли лікар бачить погіршення, проаналізувавши свій ментальний стан, але може зарадити собі самостійно без негативного впливу на роботу.

Останній рівень зорієнтований на підтримку пацієнтів, які пережили травматичну подію та потребують допомоги, щоб впоратися з проблемами та переживаннями.
Упродовж тижня команда тестувала новостворену програму на тренінгах із медпрацівниками Західноукраїнського спеціалізованого дитячого медичного центру у Львові.


«Ми мали багато інформації з новин про війну в Україні. Наразі у спеціалізованій літературі дуже важко знайти способи ідентифікації та визначення ментального розладу, бо це все залежить, зокрема, і від культурних особливостей народу. У ці дні у Львові в нас відбулися перші особисті контакти, під час яких застосовуємо ці модулі. І вже отримуємо зворотний зв'язок: що було добре, що погано, чого ми не врахували. Це важливо, щоб, коли ми цю програму будемо представляти МОЗ, вона була адаптована під український контекст і потреби українських медиків», – додала психіатр.

Після того, як запропоновану програму затвердить Міністерство охорони здоров’я, з кожного регіону України оберуть медиків, яких навчатимуть фахівці MedGlobal у змішаному режимі (онлайн та офлайн). Надалі лікарі, українці, передаватимуть свої знання іншим, і це почне працювати як мережа. Охопити всю Україну і завершити місію планують до кінця 2023 року.

За словами Бізрі, схожу практику медпрацівники пройшли в Лівані, коли у 2019 році розпочалася економічна криза та терористичні заворушення. Лікарню в Бейруті, де працювала психіатр, повністю розбомбили.

«Автоматично середовище нашої роботи перетворилося на небезпечну зону. Ми перекваліфікувалися на психіатрію під час надзвичайних ситуацій, трагедій. Ми за підтримки MedGlobal скерували свою діяльність на медпрацівників, бо ми бачили, наскільки лікарі і персонал були виснажені після ковіду, економічної кризи, яка спричинила величезний дефіцит ліків, а разом із цим постійні терористичні атаки. Це був надто великий тягар на медиків Лівану, але багатьом нам вдалося надати підтримку», – розповіла лікар.

MedGlobal була заснована у 2017 році. Це гуманітарна благодійна неурядова організація, що забезпечує реагування на надзвичайні ситуації та програми охорони здоров’я для підвищення стійкості вразливих спільнот у всьому світі. Зокрема має місії в Сирії, Судані, Лівані, Туреччині, Колумбії і Венесуелі, Мексиці та ін. В Україні організація почала працювати з березня 2022 року. За цей час благодійники передали медзакладам ліків та обладнання на суму 6,1 млн доларів.
Фото надані MedGlobal