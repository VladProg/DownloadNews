Перед судом постануть колишні директор та заступник директора Житомирського бронетанкового заводу за розтрату майна державного резерву на понад 4,5 млн грн.

Як передає Укрінформ, про це у Телеграмі повідомляє Спеціалізована антикорупційна прокуратура.
У межах досудового розслідування встановлено, що, діючи за попередньою змовою, в порушення вимог Закону України “Про державний матеріальний резерв”, указані особи провели розконсервацію 20 двигунів до бронетехніки, які надалі розтратили. Ці зловживання відбувались у період вторгнення росії в Україну.
Дії осіб кваліфіковані за ч. 5 ст. 191 Кримінального кодексу України.
За вчинене обом підозрюваним загрожує покарання до 12 років позбавлення волі.
Як повідомляв Укрінформ, правоохоронці оголосили підозру організатору розтрати зерна на 3,2 млн грн, що перебувало на зберіганні підприємства Державного агентства резерву України.