У Національному інституті раку призначено нового керівника - Олену Єфіменко.

Як повідомляє Міністерство охорони здоров'я, нового керівника закладу представив 28 листопада міністр охорони здоров'я Віктор Ляшко, передає Укрінформ.
«Попри повномасштабну війну, розв'язану російською федерацією, Інститут реорганізується. Непроста ситуація, що склалась в країні, вимагає від медичного закладу відповідати вимогам часу: оновлювати матеріально-технічну базу, гнучко реагувати на потреби пацієнтів, самостійно визначати пріоритети для фінансування тощо. Тому перехід від статусу державної установи до державного некомерційного підприємства, кроки нового керівника з забезпечення фінансової стабільності закладу, достатній рівень мотивації та професіоналізм команди фахівців інституту, сподіваюсь, забезпечать розвиток установи та збереження професійного розвитку колективу», – підкреслив Ляшко.
За освітою Олена Єфіменко – лікар педіатр, неонатолог, має досвід роботи в Міністерстві охорони здоров’я, до призначення керівником НІР очолювала департамент охорони здоров’я Київської ОДА.
Національний інститут раку є найбільшою онкологічною установою в Україні. З початку російського вторгнення він не припиняв свою роботу ні на день, надаючи необхідну допомогу онкологічним хворим з усіх регіонів України. За дев‘ять місяців війни у Національному інституті раку державним коштом відремонтовано та переобладнано усі відділення. Було оновлено молекулярно-генетичну лабораторію, «парк» ультразвукових приладів, увесь спектр операційного обладнання, покращені алгоритми реконструктивних операцій (зокрема, відтепер доступна відновлювальна мікрохірургія після операцій на голові та обличчі). Відділення інтенсивної терапії обладнане новими апаратами підтримки дихання, системами гемодіалізу та засобами діагностики. Крім того, було відкрите нове відділення трансплантації кісткового мозку.