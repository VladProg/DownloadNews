На основі доказової бази, яку зібрала Служба безпеки України, вдалося засудити очільника окупаційної адміністрації РФ у тимчасово захопленій частині Запорізької області Євгена Балицького.

Про це йдеться у повідомленні СБУ, передає Укрінформ.

Суд призначив йому 15 років ув’язнення з конфіскацією майна, повідомили у СБУ.
Встановлено, що колишній народний депутат від забороненої партії «Опозиційний блок» Балицький на початку повномасштабного вторгнення рф одним з перших публічно підтримав російських окупантів.
Після цього загарбники призначили його гауляйтером на захопленій території південного регіону.
Щоб змусити працівників місцевого самоврядування визнати «повноваження» колаборанта, росіяни погрожували людям репресіями та фізичною розправою. Незгодних ув’язнювали до російських катівень, де потерпілих піддавали жорстоким тортурам.
Після призначення на «посаду» Балицький одразу розпочав виконання вказівок Москви щодо поширення кремлівського режиму та придушення руху опору в регіоні.
За даними слідства, колаборант займався організацією місцевого псевдореферендуму щодо «приєднання» Запорізької області до Росії. Під його керівництвом створювали незаконні «виборчкоми», в яких фальсифікували результати «голосування» на користь країни-агресора.
Після фейкового плебісциту Балицький звернувся до президента РФ з проханням «визнати» регіон як новий суб’єкт осійської федерації.
Потім, 30 вересня 2022 року, на «урочистому» заході у Кремлі він підписав незаконний «договір про входження» Запорізької області до складу Росії.
На підставі зібраних доказів суд визнав гауляйтера винним за двома статтями Кримінального кодексу України:
ч. 2 ст. 28, ч. 5 ст. 111-1 (участь в організації та проведенні незаконних референдумів на тимчасово окупованій території, вчинене за попередньою змовою групою осіб);
ч. 2 ст. 110 (умисні дії, вчинені з метою зміни меж території або державного кордону України на порушення порядку, встановленого Конституцією України, за попередньою змовою групою осіб).
У СБУ уточнили, що наразі зловмисник перебуває на тимчасово окупованій території на півдні України. Тривають комплексні заходи для його притягнення до відповідальності за злочини перед нашою державою.
Як повідомлялося, раніше колаборант Євген Балицький заявив про створення "народного ополчєнія" і запевняв, що люди йдуть добровільно до різних збройних формувань РФ.