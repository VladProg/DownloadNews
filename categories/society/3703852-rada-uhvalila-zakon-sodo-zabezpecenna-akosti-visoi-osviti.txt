Верховна Рада ухвалила зміни до деяких законів щодо удосконалення механізму забезпечення якості вищої освіти.

Про це народний депутат із парламентської фракції «Голос» Ярослав Железняк повідомив у Телеграмі, передає Укрінформ.
Він уточнив, що за ухвалення закону «Про внесення змін до деяких законів України щодо забезпечення якості вищої освіти» (№ 8095) проголосували 277 депутатів.
Мета закону – вдосконалення механізму забезпечення якості вищої освіти.
Документ вносить зміни до законів України «Про вищу освіту», «Про освіту», «Про запобігання корупції», «Про державну службу».
Крім того, уточнюється процедура формування складу Національного агентства забезпечення якості вищої освіти, а також встановлюється структура агентства. Зокрема, вона має відповідати європейським вимогам, особливо в частині функціонування Апеляційної палати.
Закон також передбачає запровадження постакредитаційного моніторингу – оцінювання органом, що ухвалив рішення про акредитацію, виконання наданих за результатами акредитації рекомендацій та/або відповідності критеріям акредитації.
Очікується, що запровадження змін, передбачених законом, дасть змогу шляхом системного реформування положень чинного законодавства удосконалити механізм забезпечення якості вищої освіти та врахувати основні аспекти найкращих європейських практик у сфері освіти і науки.
Фото: ОП