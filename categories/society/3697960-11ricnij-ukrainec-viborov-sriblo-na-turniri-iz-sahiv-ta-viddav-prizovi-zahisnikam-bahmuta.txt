Шахіст з України Дмитро Федянин виборов срібло на турнірі для дітей в Об'єднаних Арабських Еміратах та віддав призові гроші для військових, які боронять місто Бахмут Донецької області.

Як передає Укрінформ, про це 93-тя окрема механізована бригада Холодний Яр повідомляє у Фейсбуці.
“11-річний Дмитро Федянин, який через війну був вимушений переїхати з Луганщини, серйозно займається шахами. На чемпіонаті ОАЕ з шахів у категорії для шахістів до 14 років хлопець виборов друге місце, не програвши жодної партії”, - ідеться в повідомленні.

Всі призові гроші хлопець вирішив до Великодня передати 93-й бригаді Холодний Яр, яка нині воює за Бахмут.
Як повідомляв Укрінформ, за даними Генштабу, основні зусилля російська армія зосереджує на веденні наступальних дій на Лиманському, Бахмутському, Авдіївському та Мар’їнському напрямках.
Фото: 93-тя ОМБр Холодний Яр, Фейсбук