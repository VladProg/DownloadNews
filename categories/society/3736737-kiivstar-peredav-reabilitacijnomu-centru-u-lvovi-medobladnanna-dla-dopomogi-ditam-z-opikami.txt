Національний телеком оператор «Київстар» у межах ініціативи «Дитяча надія» передав частину медичного обладнання, придбаного на благодійний внесок у 10 млн грн, до блоку дитячих опіків Національного реабілітаційного центру «Незламні» на базі Першого медобʼєднання Львова.

Про це Укрінформу повідомили у пресслужбі Київстару.
"Придбане та передане обладнання вже працює та дозволяє розширити можливості наших лікарів стосовно надання повноцінної допомоги постраждалим дітям з опіковими травмами", - зазначили у компанії.
У Київстарі деталізували, що реабілітаційний центр отримав сучасні хірургічні інструменти. Зокрема, лабораторний аналізатор RapidPoint 500e з розхідними матеріалами, електрохірургічний апарат ARC100 у комплекті, електродерматом (100 мм), електродерматом (65 мм), перфоратор (1:3) та перфоратор (1:4) стали першим обладнанням, що було передано до лікарні у межах співпраці.
«12 тисяч дітей щороку отримують опікові травми, а через війну, обстріли та мінно-вибухові травми, ця кількість, на жаль, тільки зростає. Дітей із найтяжчими опіками лікарі змушені відправляти за кордон. Київстар виділив 10 мільйонів гривень аби допомогти обладнати медичний простір, де наші діти зможуть отримувати всю необхідну допомогу в Україні. Ми також вдячні кожному та кожній, хто підтримує ініціативу «Дитяча надія» надсилаючи перекази через SMS або оформлюючи підписку», – коментує Анна Захараш, директорка з корпоративних зв’язків Київстар.
Навесні Київстар разом із благодійною платформою dobro.ua об’єдналися з центром «Незламні» та розширили благодійну програму «Дитяча надія» новим напрямком – допомога дітям з опіками. Його головною метою стало створення умов для повноцінного лікування дітей з опіками вдома – в Україні. Мобільний оператор виділив від себе 10 млн грн на важливе медичне обладнання для лікування опікових травм у дітей і заохочує приєднуватися своїх абонентів.
Директорка благодійної платформи dobro.ua Ірина Гуцал констатувала, що "Дитяча надія" – це приклад того, як невеликі донати в 5–10 гривень можуть допомагати тисячам українців.
"За майже 5 років співпраці абоненти Київстару довели, що для українців немає нічого неможливого. Адже разом із благодійною платформою dobro.ua було втілено більш як 60 проєктів із закупівлі медичного обладнання та зібрано майже 16 мільйонів гривень. Ми раді, що цього року можемо допомагати, у тому числі дітям з опіковими травмами", – сказала очільниця благодійної платформи.
У межах ініціативи наразі збирають кошти на унікальний лазер проти опікових рубців у постраждалих дітей. Кожен абонент передплаченого зв’язку може зробити разовий переказ за допомогою SMS із сумою від 1 гривні на номер 450025, долучитися до проєкту через пожертву з банківської картки на сайті dobro.ua або підключити пакет «Київстар ТБ: Благодійний», 40% вартості якого щомісяця будуть спрямовані на підтримку проєкту.
Київстар – найбільший український оператор електронних комунікацій, що станом на березень 2023 року обслуговував 24,3 млн абонентів мобільного зв’язку та понад 1,1 млн абонентів «Домашнього інтернету». Компанія надає послуги з використанням широкого спектра мобільних і фіксованих технологій, у тому числі 4G, Big Data, Cloud solutions, сервіси для кіберзахисту, цифрове ТБ та ін. За 16 місяців війни компанія надала гуманітарної допомоги країні, абонентам, ЗСУ на суму майже 1,1 млрд грн, а також інвестувала 6,7 млрд грн у відбудову та розвиток телеком-мережі.
Фото: Київстар