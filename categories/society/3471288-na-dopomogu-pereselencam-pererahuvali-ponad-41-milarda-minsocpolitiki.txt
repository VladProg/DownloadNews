Міністерство соціальної політики спрямувало до Ощадбанку більше 4,1 мільярда гривень, які найближчими днями перерахують на рахунки внутрішньо переміщених осіб.

Про це розповіла міністр соціальної політики України Марина Лазебна, передає Укрінформ з посиланням на Мінсоцполітики.
«До нас продовжує надходити інформація з регіонів про осіб, які стали на облік як внутрішньо переміщені особи та подали заяви на допомогу. З одних регіонів вона надходить швидше, з інших – повільніше. У всіх різні технічні та людські ресурси.
Тому, якщо ви ще не отримали виплату, не хвилюйтесь, ми продовжуємо в травні фінансувати виплату допомоги на проживання внутрішньо переміщеним особам за березень та квітень по мірі того, як отримуємо інформацію від областей», - розповіла вона.
Лазебна нагадала, що відповідно до рішення уряду допомога на проживання внутрішньо переміщеним особам надається в наступних розмірах: для осіб з інвалідністю та дітей — 3 000 гривень; для інших осіб — 2 000 гривень.
Отримана допомога на проживання не оподатковується податком на доходи фізичних осіб та не враховується при обчисленні сукупного доходу домогосподарства під час призначення інших видів соціальної допомоги.
Заяву на допомогу на проживання можна подати дистанційно через застосунок «Дія» або особисто через органи соціального захисту населення, уповноваженої особи громади або ЦНАП.
Як повідомлялося, у рамках спільної роботи Мінсоцполітики та Міжнародної організації з міграції громадам, де зареєстрована найбільша кількість внутрішньо переміщених осіб, буде надано комп’ютерне обладнання.