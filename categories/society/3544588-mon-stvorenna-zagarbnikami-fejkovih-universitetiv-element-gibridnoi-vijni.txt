Одним з елементів гібридної війни є створення фейкових “університетів” на тимчасово окупованих територіях, оскільки всі українські заклади вищої освіти були евакуйовані на підконтрольну Україні територію.

Про це, відповідаючи на питання кореспондента Укрінформу, сказав під час робочого візиту до Запоріжжя перший заступник міністра освіти та науки Андрій Вітренко.
“Всі заклади вищої освіти евакуйовані з окупованих територій. Те, що роблять окупанти, створюючи фейкові університети, це один з елементів гібридної війни. Як засвідчує досвід, ті, хто приходить до нас зі зброю, зазвичай навіть не мають вищої та профтехосвіти, а лише середню. Дипломи фейкових вузів придатні десь за Уралом, а це така собі перспектива”, - сказав Вітренко.
Головна мета його візиту - перевірка стану підготовки регіону до нового навчального року.
Він зауважив, що міністерство особливу увагу приділяє Запорізькому регіону, адже знає, яка важка ситуація тут, що є тимчасово окуповані території, і там дуже складна ситуація з початком освітнього процесу.
“В самому Запоріжжі велика кількість ВПО, і про них не треба забувати і їм треба організувати освітній процес. Ми маємо не загубити жодну дитину, жодного працівника”, - сказав він.
Попри виклики, які стоять перед системою освіти, запорізькі керівники справляються із завданнями, запевнив урядовець.
Раніше повідомлялось, що загарбники захопили приміщення Мелітопольського державного педагогічного університету та Таврійського державного агротехнологічного університету і створили на їх базі псевдоуніверситет.