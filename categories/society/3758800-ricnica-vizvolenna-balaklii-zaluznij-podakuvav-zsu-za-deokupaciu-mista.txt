Головнокомандувач Збройних сил України Валерій Залужний з нагоди річниці визволення від російських загарбників міста Балаклія Харківської області висловив подяку українським захисникам.

Про це він написав у Телеграмі, передає Укрінформ.
Як нагадав головнокомандувач ЗСУ, оборонці повернули місто під контроль України в ході першого етапу Слобожанської наступальної операції 8 вересня 2022 року.
"Балаклія була важливим вузлом комунікацій на півдні Харківської області, а її деокупація створила сприятливі умови для розвитку наступу на Куп’янськ", – зауважив Залужний.

Відео: Телеграм-канал Головнокомандувача Збройних Сил України
Наступальні дії, за спогадами головнокомандувача, будувалися на взаємодії танкових, механізованих і легких моторизованих підрозділів за активної підтримки далекобійної артилерії й реактивних систем залпового вогню. Після прориву ворожої оборони успіх розвивали мобільні рейдові групи.
Як повідомляв Укрінформ, рік тому в результаті контрнаступу українські захисники визволили в Харківській області пів тисячі населених пунктів та понад 10 тисяч кв. км території.