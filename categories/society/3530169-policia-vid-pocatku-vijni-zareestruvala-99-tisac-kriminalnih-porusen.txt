Від початку повномасштабного вторгнення рф Національна поліція отримала й опрацювала майже 3,3 млн звернень громадян.

Про це повідомив голова Національної поліції Ігор Клименко, передає Укрінформ із посиланням на пресслужбу НПУ.
"Зареєструвала (поліція - ред.) 99 тис. кримінальних правопорушень, що на 8% менше за аналогічний період минулого року. Розпочала понад 23,1 тис. кримінальних проваджень за фактами злочинів, вчинених військовослужбовцями рф та їхніми пособниками. В межах цих проваджень вже оголошено 381 підозру фігурантам, у тому числі й заочні", - зазначив Клименко.
За його словами, відкрито понад 990 кримінальних проваджень за колабораціонізм, 172 особи - в статусі підозрюваних. При цьому 78 обвинувальних актів уже передано в суди.
Поліцейські викрили 99 ДРГ та затримали майже 1,5 тис. осіб за підозрою у диверсійній діяльності.
Як повідомив Клименко, поліція зафіксувала понад 22,5 тис. майнових злочинів, з яких більше 21,6 тис. - крадіжок. Понад 5,7 тис. підозрюваних у їх скоєні встановлені. Під час перевірки на блокпостах правоохоронці виявили 390 розшукуваних та понад 3,1 тис. підозрілих осіб, імовірно причетних до незаконної діяльності, а також понад тисячу транспортних засобів, які перебували у розшуку.
Окрім того, поліцейські відкрили більш як тисячу кримінальних проваджень за фактами незаконного переправлення через державний кордон чоловіків, які підпадають під мобілізацію. Підозру за цю протиправну діяльність повідомили більш як 480 особам, понад 320 матеріалів скеровані до суду.
"Поліція зареєструвала понад 300 кримінальних проваджень за розкрадання гуманітарної допомоги та благодійних пожертв. 47 осіб отримали повідомлення про підозру за скоєння цих злочинів", - зауважив очільник НПУ.
За зазначений період поліція знайшла 3307 зниклих дітей, 191 дитину ще розшукують.
Також заблоковано понад 4,5 тис. ворожих інформканалів із загальною аудиторією більш як 33 млн користувачів.
Клименко додав, що на території України щодоби несуть службу майже 5,9 тис. нарядів поліції. "Ми збільшуємо поліцейську присутність у населених пунктах країни. Бо безпека людей - наша основна мета", - наголосив голова НПУ.