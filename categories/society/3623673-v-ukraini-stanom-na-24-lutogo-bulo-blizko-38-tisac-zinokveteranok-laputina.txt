В Україні на момент широкомасштабного вторгнення рф налічувалося близько 493 тис. ветеранів, із них біля 38 тис. жінок.

Про це сказала міністр у справах ветеранів Юлія Лапутіна на VI Українському жіночому конгресі, повідомляє кореспондент Укрінформу.
"Ми створили Електронний реєстр ветеранів війни. Я наведу зараз декілька цифр. Маємо близько 493 тис. ветеранів на момент широкомасштабного вторгнення. З них біля 38 тис. –жінки", – сказала Лапутіна.
Вона зазначила, що за рік до закінчення військової служби людина має розуміти, чим вона займатиметься у цивільному житті. За її словами, багато ветеранів починають займатися підприємництвом, і 10% серед них – це жінки.
"Зараз у нас дані на момент 24 лютого. Через військові дії зараз не можна багато чого робити в цих персональних даних, але ми будемо інтегруватися з електронними реєстрами силових відомств, щоб знати, скільки людей, де знаходяться і якої категорії", – додала міністр.
Як повідомлялося, міністр оборони Олексій Резніков заявив, що з початку війни загинула 101 жінка-військовослужбовиця, 50 вважаються зниклими безвісти.