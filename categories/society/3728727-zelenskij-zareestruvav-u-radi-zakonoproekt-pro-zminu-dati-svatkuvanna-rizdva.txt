Президент Володимир Зеленський зареєстрував у Верховній Раді законопроєкт про встановлення дати святкування Різдва Христового 25 грудня замість 7 січня.

Текст проєкту закону "Про внесення змін до статті 73 Кодексу законів про працю України" (№9431) оприлюднено на сайті парламенту, повідомляє Укрінформ.
"Метою законопроєкту є відмова від російської спадщини нав'язування відзначення Різдва Христового 7 січня та встановлення дати святкування Різдва Христового 25 грудня", – йдеться в пояснювальній записці.
Також передбачається перенесення дат святкування Дня Української Державності з 28 липня на 15 липня, коли вшановується пам'ять князя київського Володимира Великого, а також Дня захисників і захисниць України з 14 жовтня на 1 жовтня, що пов'язано з українськими військовими традиціями вшанування Дня Покрови Пресвятої Богородиці.
Як повідомляв Укрінформ, Православна Церква України ухвалила рішення перейти на новоюліанський календар з 1 вересня 2023 року.
Таким чином, з 1 вересня 2023 року більшість християн України почнуть відзначати релігійні свята за новим календарем. Зокрема, Різдво святкуватимуть 25 грудня, а не 7 січня, День Святого Миколая 6 грудня, а не 19 грудня, Водохреще - 6 січня, а не 18 січня. Водночас не зміниться дата святкування Великодня та деяких інших свят.