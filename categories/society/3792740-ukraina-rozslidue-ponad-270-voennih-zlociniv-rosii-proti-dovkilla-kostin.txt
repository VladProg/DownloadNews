Україна розслідує 271 воєнний злочин проти довкілля, скоєний Росією від початку повномасштабної війни проти нашої країни, у тому числі 15 випадків екоциду.

Про це під час віртуального виступу в рамках засідання Групи високого рівня щодо наслідків війни в Україні для довкілля, яке відбулося в Європарламенті, заявив генеральний прокурор Андрій Костін, повідомляє кореспондент Укрінформу.
«Ми розслідуємо випадки злочинів для довкілля та злочинів екоциду – відповідно до статей Кримінального кодексу. Йдеться про масове знищення флори й фауни, отруєння повітря або водних ресурсів, а також про будь-які інші дії, що можуть призвести до природного лиха. Вперше в історії держава Україна розглядає атаки на довкілля, скоєні на її території, як міжнародний злочин. Зараз ми розслідуємо 271 інцидент, пов’язаний із воєнними злочинами проти довкілля, включаючи 15 випадків екоциду, що були скоєні в ході російської агресивної війни проти України», - сказав + Костін.
Він зауважив, що українці з перших днів російського вторгнення стикалися з прямими атаками загарбників на об’єкти довкілля, - на ліси, прісні водойми та морське середовище. Водночас до ураження зовнішнього середовища призводили атаки на міську інфраструктуру та небезпечні об’єкти, зокрема нафтосховища.
Окремо генеральний прокурор нагадав про особливо небезпечні злочини росіян, такі як підрив Каховської дамби або обстріли ядерних об’єктів, сховищ ядерних відходів.
Очільник ОГП висловив впевненість у тому, що російські загарбники мають нести відповідальність за злочини проти довкілля в Україні як на національному, так і на міжнародному рівнях.
«Ми посилаємося на положення міжнародного права у тому, що стосується злочину руйнації Каховської дамби. Цей випадок може стати першим злочином проти довкілля, який буде покараний міжнародним трибуналом. Україна також має намір зафіксувати збитки, заподіяні навколишньому середовищу, у щойно створеному реєстрі шкоди, для розгляду міжнародною комісією та для виплат майбутніх компенсацій, відповідно до міжнародного права», - зауважив Костін.
Він висловив подяку Євросоюзу за політичну підтримку та солідарність з Україною, за продовження фінансової та гуманітарної допомоги, застосування санкцій проти країни-агресора. Такою ж мірою важливою є правова допомога та експертиза з боку ЄС у розслідування та кваліфікації російських злочинів проти довкілля.
«Довкілля – це не абстракція, воно визначає простір для життя, якість життя та здоров’я ще не народжених поколінь. Ця цитата з рішення Міжнародного суду має дуже велике значення для всієї системи охорони довкілля, яке належить не якійсь одній країні, але має довготривалий ефект для усього світу. Сьогодні ніхто не сумнівається, що шкода для природи, яка завдається під час воєн, конфліктів та воєнної агресії, може призводити до багатосторонніх, тяжких, тривалих і часто незворотних наслідків», - додав генеральний прокурор України.
У зв’язку з цим він висловив сподівання, що саме зараз настав момент, коли міжнародна спільнота може продемонструвати єдність зусиль у покаранні таких злочинів проти довкілля.
Як повідомлялося, за широкої підтримки країн ЄС та міжнародного співтовариства триває робота над створенням спеціального трибуналу для покарання Росії за злочин агресії проти України. Встановлення справедливості та притягнення агресора до відповідальності за злочини в Україні та протидія екоциду й відновлення довкілля є пунктами 7 та 8 у складі Формули миру, запропонованої Володимиром Зеленським.