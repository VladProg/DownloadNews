Верховна Рада ухвалила за основу законопроєкт №7363 "Про внесення змін до Закону України
"Про волонтерську діяльність" щодо підтримки волонтерської діяльності".

Про це у Телеграмі повідомив народний депутат Ярослав Железняк, передає Укрінформ.
Як зазначається у пояснювальній записці до документа, закон визначає додаткові форми державної підтримки волонтерської діяльності, зокрема через розробку та імплементацію загальнодержавних цільових програм, підтримки розвитку волонтерства.
Також документ визначає додаткові напрями волонтерської діяльності, зокрема надання волонтерської допомоги для подолання наслідків збройної агресії російської федерації проти України.
Законопроєкт розроблений для сприяння розвитку волонтерського руху в Україні, розширення напрямів волонтерської діяльності в умовах війни.
24 лютого росія розпочала повномасштабне вторгнення в Україну. Війська рф обстрілюють і знищують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, авіабомб і балістичних ракет.