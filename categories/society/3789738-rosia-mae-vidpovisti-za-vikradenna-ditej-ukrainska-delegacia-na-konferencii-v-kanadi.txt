Україна робить усе, щоб Російська Федерація була покарана за масову примусову депортацію українських дітей.

На цьому наголосили представники Української держави на конференції United for Justice: War Crimes against Ukrainian Children у Торонто, що відбулася 20 листопада, у Всесвітній день дитини, передає Укрінформ із посиланням на Офіс президента.
Захід був організований Офісом генерального прокурора, Посольством України в Канаді та партнерами за участю Міністерства закордонних справ Канади у межах реалізації затвердженого Президентом Володимиром Зеленським національного плану дій Bring Kids Back UA. Серед організаторів конференції також коледж Мессі та Центр прав людини Рауля Валленберга.
Україну представляла делегація у складі генерального прокурора Андрія Костіна, заступниці міністра юстиції Ірини Мудрої, народного депутата Лесі Забуранної та радниці – уповноваженої Президента з прав дитини та дитячої реабілітації Дарʼї Герасимчук разом із послом України в Канаді Юлією Ковалів та її командою.
За словами Костіна, порушення Росією всіх можливих законів та основних правил гуманності щодо українських дітей, як і всі інші злочини, має автоматично спричиняти відповідальність.
«Це передумова політичної стабільності та відновлення міжнародного миру й безпеки», – зазначив він.
Герасимчук наголосила, що Україна зобов'язується дотримуватися законів і захищати дітей.
«Ми дбаємо про безпеку українських дітей і робимо все можливе для їхнього захисту, а також готові голосно говорити за них, коли вони позбавлені росіянами власного голосу. Лише разом ми можемо зробити все, щоб захистити дітей України сьогодні задля завтра будь-якої іншої дитини у світі. Адже сьогодні це – діти України, а завтра це може бути будь-яка дитина з будь-якої країни світу», – зазначила вона.

Під час дискусій за участю експертів з урядів і громадського сектору обговорювалося, як припинити депортацію та примусове переміщення українських дітей росіянами, повернути викрадених дітей додому і притягнути до відповідальності всіх причетних.
Представники України та закордонні партнери наголосили на важливості міжнародної підтримки та співпраці щодо повернення українських дітей додому за активної участі громадського сектору.
Конференція відкрилася відеозверненням керівника Офісу Президента Андрія Єрмака та виступом міністра закордонних справ Канади Мелані Жолі.
Також у ній взяли участь колишній міністр юстиції та генеральний прокурор Канади Ірвін Котлер, директорка коледжу Мессі Наталі Де Розьє і завідувач кафедри прав людини в коледжі Мессі Паям Ахаван.
Як повідомлялось, депортація українських дітей стала причиною для видачі 17 березня 2023 року Міжнародним кримінальним судом у Гаазі ордера на арешт уповноваженого президента РФ з прав дитини Марії Львової-Бєлової та самого Володимира Путіна.
Фото: ОП