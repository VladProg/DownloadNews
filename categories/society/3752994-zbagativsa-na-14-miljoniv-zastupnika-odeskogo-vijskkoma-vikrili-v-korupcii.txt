Національне агентство з питань запобігання корупції виявило ознаки корупційного кримінального правопорушення, які свідчать про незаконне збагачення на понад 14 млн грн, у заступника начальника – начальника сектору комплектування Одеського обласного ТЦК Дениса Галушка.

Про це повідомляє Укрінформ із посиланням на сайт агентства.
«Так, теща військкома, починаючи з 2020 року, придбала, а згодом продала два автомобілі Mercedes-Benz GLE 43 AMG вартістю 2 млн грн та Mercedes-Benz GLS 350 вартістю 2,3 млн грн. Минулого року вона придбала ще й автомобіль BMW X7 XDRIVE 30D. При реальній вартості автівки у 3,9 млн грн в укладеному договорі купівлі-продажу ціна авто вказана 5 тис. грн, що свідчить про приховування реальної вартості його набуття», – зазначили у НАЗК.
За інформацією Нацагентства, восени минулого року вона також придбала житловий будинок та земельну ділянку під ним загальною вартістю понад 3 млн грн.
Матір Галушка минулого літа придбала автомобіль Toyota RAV-4 HYBRID вартістю понад 880 тис. грн та житловий будинок з земельною ділянкою за майже 1,7 млн грн, також не бувши фінансово спроможною на це.
Власником квартири в Одесі вартістю 563 тис. грн став і син військкома.
«Позаминулої осені автомобіль Mazda CX-5 придбала й дружина військкома. В договорі купівлі-продажу зазначена вартість авто становить 50 тис. грн, хоча на інтернет-платформах середня ціна такого авто близько 1,3 млн грн, що також свідчить про заниження реальної вартості. Влітку 2023 року вона поповнила свій автопарк ще й Mercedes-Benz V-KLASSE вартістю понад 2,6 млн грн», – йдеться у повідомленні НАЗК.
Крім цих покупок, додали в агентства, з 2021 року військком разом з дружиною витратили майже 6 млн грн, що неспівставно більше, ніж вони могли отримати у законний спосіб. Вказані кошти вносилися на їхні банківські рахунки у готівковій формі через термінали на суми від 9 до 106 тис. грн.
Разом з тим НАЗК встановило, що у суб’єкта декларування та його близьких осіб відсутні законні доходи для придбання вказаного майна.
За результатами моніторингу способу життя НАЗК затвердило обґрунтований висновок стосовно Галушка у зв’язку з виявленням ознак корупційного кримінального правопорушення – незаконного збагачення, відповідальність за яке передбачено ст. 368-5 Кримінального кодексу України, та надіслало його до Спеціалізованої прокуратури у сфері оборони Південного регіону.
Як повідомляв Укрінформ, 17 серпня НАЗК виявило ознаки кримінального правопорушення, пов’язаного з корупцією, в ексначальника Дніпропетровського обласного територіального центру комплектування та соціальної підтримки Анатолія Пікала.
Раніше в інтерв’ю Укрінформу голова НАЗК Олександр Новіков заявив, що агентство розпочало 135 моніторингів способу життя військкомів.