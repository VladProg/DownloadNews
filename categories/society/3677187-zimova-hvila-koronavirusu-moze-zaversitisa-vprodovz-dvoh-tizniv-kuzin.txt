Міністерство охорони здоров’я прогнозує завершення зимової хвилі COVID-19 в перші два тижні березня, зниження захворюваності на короновірусну хворобу відбудеться до кінця місяця.

Про це в коментарі Укрінформу сказав заступник міністра охорони здоров’я - головний державний санітарний лікар Ігор Кузін.
“Перший-другий тиждень березня це буде завершення зимової хвилі коронавірусної інфекції. Прогностично показники по захворюваності в кінці березня мають бути на доволі низькому рівні. Ми не очікуємо миттєвого підвищення навіть на фоні появи “Кракену”, поява штаму Omicron XBB.1.5 призводить до того, що зростання відбувається, але воно незначне в межах країни” - сказав Кузін.
Як повідомляв Укрінформ, за минулий тиждень, з 17 по 23 лютого, на COVID-19 в Україні захворіли майже 9,8 тис. осіб, що на 33,3% вище, ніж за попередній тиждень. За даними МОЗ, референс-лабораторія ЦГЗ підтвердила циркуляцію варіанту Omicron XBB.1.5 коронавірусу SARS-CoV-2, відомого також як "Кракен", вже в шести областях України.
Нині в Україні доступні близько 8 млн доз вакцини проти COVID-19. Зараз використовуються чотири типи вакцини трьох типів: однодозова Janssen виробництва Johnson & Johnson, вакцина “Комірнаті” виробництва Pfizer — дитяча та доросла форми, вакцина CoronaVac китайського виробництва.