Станом на сьогодні ситуація на ділянці кордону з Молдовою в районі Придністров’я залишається стабільною, провокації не фіксуються.

Як передає Укрінформ, про це в ефірі загальнонаціонального телемарафону повідомив речник Держприкордонслужби Андрій Демченко.

«Провокацій на лінії кордону ми не фіксуємо. Як на кордоні з білоруссю, так і на кордоні з Молдовою в межах Придністровського сегменту посилена охорона як з боку підрозділів ДПСУ, так і ЗСУ, робиться все необхідне для того, щоб укріпити цей напрямок і, звісно, бути готовими, якщо з цих напрямків хтось спробує або вторгнутись на територію України, або робити провокації», - сказав Демченко.
Як сьогодні повідомляв Укрінформ, російські терористичні війська з території рф обстрілюють українське прикордоння із застосуванням авіації, ствольної та реактивної артилерії і мінометів. Найбільше ударів завдається наразі по території Сумської та Чернігівської областей.