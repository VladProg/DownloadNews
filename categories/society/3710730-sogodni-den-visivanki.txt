Сьогодні, у третій четвер травня, українці вже традиційно святкують День вишиванки.

Цей День не є офіційним, але відзначають його не тільки в Україні, але й за її межами – українці та всі прихильні до нас та до нашої культури люди.
Акція бере початок з ініціативи студентської молоді факультету історії, політології та міжнародних відносин Чернівецького університету імені Юрія Федьковича. У 2006 році вони запропонували один день року присвятити українській вишитій сорочці.
Можна сказати, що свято існувало й відзначалося у вузькому колі, але у 2014 році воно вийшло не тільки за межі гуртка свідомого українського студентства, але й за межі самої України.
Українська вишиванка, нарівні з українською писанкою, є одним із яскравих символів української культури. До того ж, одягаючи вишиту сорочку, демонструєш не тільки її красу й унікальність, але й засвідчуєш свою приналежність до віковічної української культурної традиції.
Третій четвер травня обраний не випадково. Засновники акції наполягають на тому, аби День вишиванки припадав саме на будень, а не на вихідний, наголошуючи, що вишиванка – органічна складова життя та культури українців, а не вкритий нафталіном артефакт.
У цей день вже традиційно проходять цікаві конкурси у мережі, наприклад, «Найкраща вишиванка» або «Найкраще фото» у вишиванці. Фото у вишиванках викладають у мережу не лише жителі України, а також і українці за кордоном.
Дружина Президента Олена Зеленська у Сеулі зустрілася з українською громадою в Республіці Корея та поділилася враженнями від людей у вишиванках на вулицях міста.

"Українські вишиванки на вулицях Сеула. Дбайливо привезені з дому, спеціально передані близькими, замовлені у місцевих майстрів, старовинні, з історією, і сучасні, які свою історію лише починають. Сьогодні бачу це на власні очі – бо зустрічаюся з українською діаспорою у Республіці Корея", - зазначила перша леді.
За її словами, у країні проживає дві тисячі українців, але ця невелика громада – потужна рушійна сила мітингів, заходів і просвітницької роботи на підтримку України.
"Водночас уявляю інші країни і міста світу зараз. Сьогодні вони більш кольорові і яскраві завдяки нашому Дню вишиванки, який тепер набув всесвітнього масштабу", - долала Зеленська
Дружина Президента вважає, що "код" вишиванки, про який часто мовиться, у тому, що кожна є неповторною, як і кожна людина, і одночасно поєднує з поколіннями, співвітчизниками, однодумцями, країною, домом.
"Машина часу і простору, втілена в одязі", - підкреслила вона, відзначивши, що вишиванка - це "щось, завдяки чому ми пам’ятаємо: кожен і кожна з нас – унікальні й важливі. Як візерунок на полотні. А разом ми велика сила і взаємодопомога – у будь-яких випробуваннях, і перемога – над будь-яким нападником".