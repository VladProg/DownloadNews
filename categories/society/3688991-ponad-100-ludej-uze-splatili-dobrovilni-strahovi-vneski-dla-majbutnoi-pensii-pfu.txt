Добровільні страхові внески, які дозволяють збільшити пенсійні виплати, вже зробили 103 людини, з яких 14 здійснили платежі на користь інших осіб.

Про це під час брифінгу у медіацентрі Україна – Укрінформ повідомив голова правління Пенсійного фонду Євгеній Капінус.
«Уже 103 людини здійснили добровільні внески у солідарну пенсійну систему, з них 89 зробили це за себе, a 14 – на користь інших осіб. Загалом надійшло вже 369 тис. грн добровільних внесків, з них 35 платежів було здійснено у розмірі мінімального страхового внеску 1 474 в грн», - сказав Капінус.

За його словами, найбільший одноразовий платіж склав 105 тис. грн, що дозволяє непрацюючій особі, яка здійснила оплату, набути додаткових 5 місяців страхового стажу та мати заробітну плату для обчислення пенсії в максимальному розмірі 100 500 грн.
Очільник ПФУ нагадав, що існує два види добровільних страхових внесків. Перший – це збільшення власного страхового стажу через добровільне відрахування суми єдиного соціального внеску на додаток до тієї, яку сплачує роботодавець. У подальшому ці платежі будуть використані для збільшення розміру заробітної плати, з якої зійснюватиметься обрахунок пенсії.
Другий добровільний внесок – це благодійні відрахування на користь вже існуючих пенсіонерів.
«На жаль, поки що ці так звані меценатські пенсії не настільки поширені, як перший інструмент. На сьогодні зазначеною послугою скористалося всього 9 людей. Загалом надійшло 4 600 грн, з них 7 платежів персоналізованих і 2 деперсоналізованих платежі. Сподіваємося, що в подальшому все більше людей буде заохочуватися до того, щоб допомагати пенсіонерам», - сказав Капінус.
Він пояснив, що механізм благодійних внесків розрахований, в першу чергу, на участь у ньому приватних організацій та міжнародних фондів, які матимуть бажання підтримати українських пенсіонерів у складних життєвих обставинах.
У разі персоналізованого перерахування коштів 70% із них будуть зараховані безпосередньо тому пенсіонеру, на адресу якого був здійснений платіж. 30% перерахованих коштів направляються на фінансування загальних виплат по системі.
Як повідомлялося, в Україні ухвалений закон, який дозволяє на добровільних засадах із 16 років сплачувати внески до Пенсійного фонду на майбутню пенсію. Також вводиться поняття персоналізованого благодійного внеску. У 2021 році договори про добровільну участь у системі загальнообов’язкового державного соціального страхування уклали 6 800 осіб (сплачені 106,3 млн грн), у 2022 році – 4 081 особа (сплачені 43,6 млн грн).