Лікарі Національної дитячої спеціалізованої лікарні «Охматдит» передали Збройним силам приціли та прилад нічного бачення.

Як передає Укрінформ, про це командування Об’єднаних сил ЗСУ повідомляє у Фейсбуці.
Сучасне устаткування для ЗСУ придбали за зібрані кошти під час ярмарку-продажу, що був проведений під гаслом «Масляна іде - перемогу несе».
«Це був ярмарок-продаж, до якого готувалися дуже ретельно. Вийшло справжнє свято і для лікарів, і для персоналу лікарні, і для маленьких пацієнтів та їхніх батьків. Було весело й цікаво. Відповідна комісія зробила підрахунок коштів і визначила переможців. Усього було зібрано понад сто тисяч гривень. Потім звернулися до військових із пропозицією придбати за отримані кошти те, що найбільш потрібно», - зазначив генеральний директор Охматдиту Володимир Жовнір.
Придбане обладнання лікарі передали командувачу Об’єднаних сил ЗСУ генерал-лейтенанту Сергію Наєву.

«Всі прилади будуть передані у військові підрозділи, які виконують завдання на кордоні з російською федерацією. Ми їх обов’язково будемо використовувати задля захисту наших воїнів і нашої перемоги», - заявив Наєв.
Наразі особлива категорія хворих, які перебувають на стаціонарному лікуванні в Охматдиті, - це діти поранені внаслідок військової агресії російської федерації проти України.
Командування Об’єднаних сил ЗСУ також передало подарунки дітям. Кожна дитина отримала солодкий подарунок, а ті, кому солодощі вживати не бажано, - іграшку або книжку.
«Ми з подарунками передаємо дітям частину наших мрій. Щоб усі, хто тут лікується, обов’язково одужали, щоб діти жили повноцінним життям, і щоб на них чекало тільки світле майбутнє. Ми робимо все, щоб дитинство було справжнім - із радісною усмішкою на вустах», - зазначив Наєв.
Як повідомляв Укрінформ, російські загарбники вбили в Україні вже 466 дітей і ще 943 дітям завдали поранень.
Фото з сайту armyinform.com.ua