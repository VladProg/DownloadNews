Суд обрав безальтернативний запобіжний захід у вигляді тримання під вартою начальниці відділу однієї з районних адміністрацій Києва, яка допомагала колишньому прем’єр-міністру проводити проти України інформаційно-пропагандистську діяльність.

Про це Київська міська прокуратура повідомила у Фейсбуці, передає Укрінформ.
Як нагадали в прокуратурі, жінка підозрюється у сприянні здійсненню проти України підривної діяльності в інформаційній сфері.

Встановлено, що працюючи в Києві на державній службі, разом зі спільницею фігурантка координувала інформаційну пропагандистську діяльність експрем’єр-міністра в телеграм-каналі, а також на його сторінці у забороненій в Україні соціальній мережі й у російських засобах масової інформації.
Посадовиці інкримінується вчинення злочинів, передбачених наступними статтями Кримінального кодексу України:

ч. 2 ст. 28 (вчинення кримінального правопорушення групою осіб, групою осіб за попередньою змовою, організованою групою або злочинною організацією);
ч. 2 ст. 109 (дії, спрямовані на насильницьку зміну чи повалення конституційного ладу або на захоплення державної влади);
ч. 2 ст. 110 (посягання на територіальну цілісність і недоторканність України);
ч. 2 ст. 436-2 (виправдовування, визнання правомірною, заперечення збройної агресії РФ проти України, глорифікація її учасників).

Як повідомляв Укрінформ, Служба безпеки України задокументувала нові злочини експрем’єр-міністра Миколи Азарова й оголосила йому нову підозру.
Встановлено, що у своїх коментарях ворожим пропагандистам Азаров поширює наративи Кремля, зокрема регулярно виправдовує збройну агресію РФ та поширює фейки про військово-політичне керівництво України.
За даними СБУ, тексти публічних виступів Азарова готувала його помічниця – чинний державний службовець однієї з районних адміністрацій Києва.