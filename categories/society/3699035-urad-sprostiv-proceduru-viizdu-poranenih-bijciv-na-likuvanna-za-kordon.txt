Кабінет Міністрів ухвалив рішення про спрощення виїзду українських поранених захисників на лікування за кордон.

Про це Прем’єр-міністр України Денис Шмигаль сказав на засіданні уряду, передає Укрінформ.
«Сьогодні приймаємо постанову про спрощення виїзду наших поранених бійців на лікування за кордон. Тепер таке направлення вони зможуть отримати в тому медзакладі, де проходять лікування чи реабілітацію. Без затягування, без черг, без бюрократії», - зазначив Шмигаль.
За його словами, одним з пріоритетів для влади є реформа медико-соціальних експертних комісій та військово-лікарських комісій.
Прем'єр-міністр наголосив на тому, що уряд загалом має чіткі важливі завдання у сфері ветеранської політики.
Як повідомляв Укрінформ, Кабінет Міністрів України працює над стратегіями ветеранської політики, яка включатиме шість напрямків: забезпечення економічної свободи, забезпечення житлом, соціальна допомога і адаптація, освітні послуги, медичні послуги, відповідна інформаційна політика.