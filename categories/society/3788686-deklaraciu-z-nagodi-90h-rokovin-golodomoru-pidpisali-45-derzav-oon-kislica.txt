Українська делегація в ООН ініціювала підписання державами-членами Декларації з нагоди 90-х роковин Голодомору, до якої приєдналося вже 45 країн.

Як передає власкор Укрінформу у Нью-Йорку, про це сказав у суботу постпред України при ООН під час вшанування памʼяті жертв Голодомору в соборі Святого Патрика у Нью-Йорку.
«Ініціюючи цю декларацію, проводячи дискусії між державами-членами ООН, ми продовжуємо підвищувати обізнаність про жахіття Голодомору», - пояснив Кислиця.
За його словами, нині Росія використовує голод як метод ведення війни, блокуючи український експорт продовольства, обстрілюючи українські порти та зерносховища, перетворюючи родючу українську землю на поле бою.
«Тому держави-члени ООН підкреслюють у декларації, що пам'ять про минулі жахи і звірства має зміцнювати зусилля міжнародного співтовариства, спрямовані на забезпечення безумовного дотримання прав людини і основоположних свобод, а також на запобігання перетворенню продовольства на зброю», - сказав постпред.
Він також підкреслив, що українська дипломатія продовжує працювати над міжнародним визнанням Голодомору геноцидом.
Сталін та його поплічники так і не були притягнуті до відповідальності за геноцид, але «ми не повинні допустити, щоб безкарність знову взяла гору», - додав Кислиця.
У суботу в головному католицькому храмі за участю священнослужителів різних християнських конфесій відбувся молебень за жертвами Голодомору.


У молебні взяли участь українські та іноземні дипломати, політики, активісти української громади, зокрема сенатор від Нью-Йорка Чак Шумер, посол України у США Оксана Маркарова, президент Українського конгресового комітету Андрій Футей.

Як повідомляв Укрінформ, Айова стала 33-м американським штатом, який визнав Голодомор 1932–1933 років геноцидом українського народу та проголосив листопад місяцем пам’яті про цю подію.