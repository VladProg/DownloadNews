В Україні через негоду загинули 10 людей, ще 23 людини, серед яких є діти, постраждали.

Як передає Укрінформ, про це міністр внутрішніх справ Ігор Клименко повідомив у Телеграмі, оприлюднивши оперативну інформацію щодо ліквідації наслідків негоди станом на 08:30 вівторка, 28 листопада.
Внаслідок ускладнення погодних умов загинули 10 людей в Одеській, Харківській, Миколаївській областях та в Києві. 23 людини постраждали, серед них дві дитини.
В Одеській області підрозділи ДСНС залучалися до допомоги 254 рази. Відбуксовано 849 автомобілів, зокрема 24 автобуси та 17 автомобілів екстреної допомоги. Надано допомогу 2498 людям, зокрема 162 дітям.
П'ятеро людей через негоду загинули, ще 15 постраждали.
На ділянках доріг М-05 та М-15 організовано рух у реверсному режимі.
У Миколаївській області рятувальники виїжджали на виклики 66 разів, відбуксували 144 автомобілі. На деяких відрізках доріг рух залишається ускладненим.
На Миколаївщині двоє людей загинули, ще двоє постраждали.
Вісім автодоріг на Миколаївщині та Кіровоградщині залишаються перекритими для руху.
Знеструмлені 411 населених пунктів у 11 областях.
Усього відбуксовано зі снігових переметів 1530 транспортних засобів. На державному та регіональному рівнях функціонують штаби з ліквідації наслідків негоди.
Як повідомляв Укрінформ, у Києві після сильного снігопаду триває прибирання снігу та обробка доріг протиожеледними засобами.