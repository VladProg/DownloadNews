Росіяни повідомленнями про замінування об’єктів в Україні намагаються дестабілізувати ситуацію та прагнуть посіяти паніку і недовіру, зокрема до влади.

Таку думку висловив полковник СБУ у відставці Михайло Притула в ефірі Українського радіо, коментуючи чергову хвилю псевдомінувань у Києві, передає Укрінформ.
За його словами, нинішній сплеск фейкових замінувань після відносної тиші пов'язаний передусім із початком нового навчального року.
"І звісно, що наші вороги намагаються дестабілізувати ситуацію в Україні тим чи іншим шляхом і прагнуть посіяти паніку чи певну стурбованість, недовіру, зокрема до влади. І для цього вони починають "розганяти" такі речі. Тим паче, що засоби комунікації дозволяють робити це іноді таким чином, що зразу джерело повідомлення перевірити неможливо. В будь-якому разі співробітники відповідних служб мають реагувати і перевіряти будь-яку інформацію. Бо навіть якщо є відсоток імовірності, що вона достовірна, то треба перевірити і знешкодити вибуховий пристрій у разі справжнього мінування. Хоча для нас усіх уже важко навіть придумати, що може злякати після обстрілів території України ракетними системами і всім іншим", – зазначив експерт.
На його думку, масовий характер таких повідомлень про замінування свідчить про причетність до цього ворога: "Якщо хуліганять діти, то, як правило, це не має масового характеру. У разі атак ворога ми стикаємось з масовим характером таких речей. Це можуть бути витівки і недорослих громадян сусідньої держави, які вирішили "покошмарити" Київ, наприклад".
Притула зауважив, що росіяни можуть це робити зі своєї території, використовуючи різні месенджери, засоби комунікації. "І, як правило, це вони так і роблять. До речі, так само роблять і наші хакери, які намагаються саме у відповідь на дії агресора "покошмарити" Москву і повідомити їм про "замінування". Є такі випадки. Тому те, що стосується їхніх дій, воно має дзеркальну відповідь із нашого боку, від таких самих "волонтерів", як і там", – розповів експерт.
Він переконаний: українські громадяни знають, що треба бути пильними, тому що ми живемо в умовах війни. "Тому що саме ми, громадяни, дбаємо про власну безпеку, і ми дивимось за тим, що відбувається навколо. Так відбувається у всіх країнах. В тому числі в тих, які іноді десятиліттями перебувають у терористичній небезпеці й у стані війни. Наприклад, той самий Ізраїль, в якому заходи безпеки вживають дуже ретельні, хоча їх іноді не помітно", – підсумував Притула.
Як повідомляв Укрінформ, удень 1 вересня стало відомо, що поліція отримала інформацію про замінування в Києві всіх середніх шкіл. Була проведена ретельна перевірка, інформація не підтвердилась.
4 вересня до поліції знову надійшло повідомлення про замінування усіх середніх шкіл та коледжів Києва, яка теж не підтвердилася.
5 вересня не підтвердилася інформація про замінування торговельно-розважальних центрів, вокзалів і медичних закладів у столиці.
Водночас, за даними російських ЗМІ, 4 вересня школи та торгові центри Москви також отримали масові повідомлення про замінування, оперативні служби РФ проводили вибіркову перевірку об'єктів.