Президент Володимир Зеленський відзначив державними нагородами 286 військовослужбовців ЗСУ, із яких 229 – воїни 36-ї окремої бригади морської піхоти, які боронять Маріуполь.

Про це він розповів у відеозверненні, повідомляє Укрінформ.
«Перед записом звернення я підписав уже традиційний указ про нагородження наших захисників. Державними нагородами відзначені 286 військовослужбовців Збройних сил України. З них 229 – це військовослужбовці 36-ї окремої бригади морської піхоти, яка разом з іншими підрозділами героїчно захищає Маріуполь», - сказав Зеленський.
Президент висловив «максимальну вдячність» від усього українського народу 36-й бригаді, «Азову», 12-й бригаді Національної гвардії України, прикордонникам, добровольцям «Правого сектору», 555-му військовому госпіталю, поліцейським і тероборонівцям за захист Маріуполя.
Як повідомлялося, Служба безпеки України оприлюднила аудіоперехоплення розмови, у якій російський військовий розповідає про наказ керівництва «зрівняти із землею» завод «Азовсталь» у Маріуполі.
Агресія росії спричинила у Маріуполі одну з найбільших гуманітарних катастроф. Загарбники бомблять беззбройних мешканців, блокують гуманітарну допомогу.
Маріупольський міський голова раніше заявляв, що з початку російського вторгнення у місті загинули до 20 тисяч мирних жителів. За даними Головного управління розвідки МОУ, у Маріуполі зафіксовано перебування 13 російських мобільних крематоріїв для зачистки вулиць від тіл загиблих цивільних мешканців. Усіх потенційних свідків звірств загарбники намагаються ідентифікувати через фільтраційні табори та знищити.
У заблокованому Маріуполі залишаються ще близько 120 тисяч мирних жителів.
Маріуполь продовжують боронити бійці полку «Азов», українська морська піхота, мотострілки.