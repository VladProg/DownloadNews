Уряд ухвалив постанову, яка змінює правила ввезення та обліку гуманітарної допомоги в Україні.

Про це повідомляє Міністерство соціальної політики, передає Укрінформ.
«Кабінет Міністрів України прийняв постанову «Деякі питання пропуску та обліку гуманітарної допомоги в умовах воєнного стану». Відповідно до постанови, змінюються правила ввезення та обліку гуманітарної допомоги, а інформація про неї буде оцифрована в автоматизованій системі», - йдеться в повідомленні.
Серед основних змін - впровадження доступного електронного інструменту обліку гуманітарної допомоги.
Наголошується, що організації, які збираються ввезти гуманітарну допомогу, зможуть зареєструватись/авторизуватись на платформі “Автоматизована система реєстрації гуманітарної допомоги”. На ній же можна сформувати та подати декларацію, якій автоматично буде присвоєний унікальний код. За цим кодом митники пропускатимуть вантаж.
Постановою також передбачено збереження декларативного принципу ввезення гуманітарної допомоги в умовах воєнного стану, а процес ввезення таких вантажів спрощено.
Організації, які ввозять гуманітарну допомогу, подаватимуть публічні звіти після її розподілу.
Крім того, постанова скасовує гарантійні листи.
У Мінсоцполітики зазначають, що термін запуску системи – 1 грудня 2023 року.
Як повідомлялося, Верховна Рада ухвалила за основу проєкт закону про внесення змін до деяких законодавчих актів щодо спрощення порядку ввезення, обліку та розподілу гуманітарної допомоги.
Фото ілюстративне, Рівненська ОВА