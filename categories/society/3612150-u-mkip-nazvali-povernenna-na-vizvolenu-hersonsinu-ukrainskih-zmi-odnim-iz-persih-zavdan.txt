Міністерство культури та інформаційної політики першочергово візьметься за повернення на визволеній території Херсонської та Миколаївської областей до доступу українських засобів масової інформації, аби місцеві жителі мали змогу дізнатися про події і ситуацію в країні.

Про це заступник міністра культури та інформаційної політики Тарас Шевченко повідомив на брифінгу у Медіацентрі Україна — Укрінформ.
"Одним із перших (завдань) для нашого міністерства буде повернення на усі звільнені території Херсонщини, частини Миколаївщини доступу українських громадян до українських засобів масової інформації», - сказав Шевченко.
За його словами, досі для МКІП було пріоритетним завданням забезпечення інформацією та українськими медіа громадян, які мешкають на визволених територіях Харківщини, Донеччини та Луганщини. «Базуючись на цьому досвіді, плануємо діяти так само», - сказав заступник міністра.
Як повідомляв Укрінформ, 9 листопада українські війська визволили 12 населених пунктів на Херсонщині.
Раніше командувач російського угруповання окупаційних військ сергій суровикін під час доповіді міністрові оборони росії сергію шойгу заявив про залишення Херсона і відведення військ на лівий берег Дніпра, і той підтримав це рішення.
Президент Володимир Зеленський сказав, що вважає заяви російської федерації про перекидання військ та евакуацію з Херсона і всього регіону інформаційною операцією, оскільки всі найбільш підготовлені війська рф залишаються на місці.
Водночас на Херсонщині росіяни частково відводять війська, але на правому березі Дніпра залишаються їхні підрозділи.