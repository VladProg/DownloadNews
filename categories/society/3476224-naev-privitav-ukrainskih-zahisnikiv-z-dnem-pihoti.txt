Головнокомандувач Збройних сил України Валерій Залужний привітав українських захисників з Днем піхоти.

Слова вітання Залужний написав у Фейсбуці, передає Укрінформ.
"Щиро вітаю із Днем піхоти! Пишаюся кожним і кожною! Разом до Перемоги!", - наголосив він.
Командувач Об’єднаних сил ЗСУ Сергій Наєв у привітанні зазначив, що саме піхота несе основний тягар бойових дій, тому саме на піхотинців покладає надію український народ.

"День піхоти займає особливе місце серед визначних військових свят. Річ у тім, що піхота несе основний тягар ведення бойових дій та дуже сумлінно виконує бойові завдання. Саме тому український народ зараз й покладає велику надію на наших піхотинців", - сказав Наєв.

Командувач відзначив, що саме піхотинці завжди демонструють незламний бойовий дух, фізичну витримку, впертість та завзяття.
"Тож вітаю кожного українського піхотинця, який своїми діями несе мир та спокій у кожну українську оселю, залишаючи за собою право бути там, де його присутності найбільше потребують. У цей день вітаю кожного, хто з вірою у серці невпинно наближає перемогу", - сказав Наєв.
В Україні День піхоти відзначають щорічно 6 травня.