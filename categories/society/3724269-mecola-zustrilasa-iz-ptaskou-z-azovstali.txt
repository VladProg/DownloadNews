Президент Європарламенту Роберта Мецола зустрілася з українською парамедикинею з "Азовсталі" Катериною Поліщук (позивний - "Пташка").

Як передає Укрінформ, про це Мецола написала у Твіттері.
"Така зворушлива мить зустрічі з Катериною Поліщук – співочою Пташкою Маріуполя.
Її пісні під час жахливої облоги Маріуполя уособлювали стійкість України.
Ця молода жінка відмовилася здаватися та кинула виклик жаху. Її історія – це історія її країни: незламна", - йдеться у дописі.
Як повідомляв Укрінформ, українські військові понад 80 днів тримали оборону Маріуполя. 16 травня розпочалась евакуація захисників із заблокованого російськими загарбниками заводу "Азовсталь", яка тривала кілька днів.
21 вересня в результаті обміну вдалося повернути з російського полону понад 200 українських захисників, а також десятьох іноземців, які воювали на боці Збройних сил України. Зокрема, з полону повернули захисників Маріуполя, серед яких командир полку «Азов» Денис Прокопенко («Редіс»), його заступник Святослав Паламар («Калина»), командир 36-ї бригади морської піхоти Сергій Волинський («Волина»), старший сержант 36-ї бригади Михайло Діанов, пресофіцер полку «Азов» Дмитро Козацький («Орест»), голова патрульної поліції Маріуполя Михайло Вершинін, медик Катерина Поліщук («Пташка») та інші.
Фото: Роберта Мецола / Твіттер