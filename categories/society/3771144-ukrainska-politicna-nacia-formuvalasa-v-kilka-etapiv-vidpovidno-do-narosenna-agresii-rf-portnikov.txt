Українська політична нація почала будуватися під час Майдану 2013-2014 років і формувалася в кілька етапів, відповідно до нарощення агресії Росії, залучаючи нові регіони.

Про це сказав під час дискусійної панелі «Як нас змінив Майдан. Розмова про 10 років боротьби» на Bookforum у Львові журналіст, лауреат Шевченківської премії Віталій Портников, повідомляє кореспондент Укрінформу.
«Під час Майдану розпочалася дуже важлива подія – це будівництво української політичної нації, якої до 2014 року в Україні не було. Мені завжди було цікаво, як людині єврейського походження, чи вдасться Україні вийти за рамки етнічного проєкту, в якому її завжди утримувала Російська імперія. І під час Майдану я був на концерті Славка Вакарчука і наприкінці він співав Гімн, а біля мене стояли молоді колеги, які співали і плакали. І я зрозумів, що це і є народження справжньої України, політичної нації, в якій люди визнають цивілізаційні, культурні, історичні, мовні цінності. І саме така нація – це загроза для Росії. І все, що відбувалося потім і зараз – це посилення цієї політичної нації», - зазначив Портников.
З його слів, політична українська нація формувалася в кілька кроків. Перший відбувався у 2013-2014 роках, коли географічно об’єдналися мешканці заходу та центру України, саме це була рушійна сила Майдану. Анексія Криму, наголосив Портников, почала процес націєтворення в Придніпров’ї на сході України, бо люди там завжди вважали, що вони мають не просто добрі стосунки з Росією, а рівноправні, але це виявилося далеко не так. І почався процес дифузії в цих регіонах України. А з початком війни на сході України цей процес розповсюдився на півдні, бо люди в Одесі просто зрозуміли, що Росія, яку вважали цивілізованою, такою не є і може перетворити їх місто на другий Донецьк, додав журналіст.
«І я завжди з 2014 року задавав питання, наскільки ефективною може бути політична нація, створена з переляку. І так, результати виборів 2019 року, довели по всіх регіонах, що політична нація є і вона цілісна від Ужгорода до Синельникова. Вона в нас є, держава також, і залишилося тільки це захистити і зберегти», - сказав Портников.
Як повідомляв Укрінформ, у Львові з 4 по 8 жовтня проходить 30-й Bookforum. Фокусна тема цьогорічного форуму - «Перепис майбутнього». У програмі фестивалю - 150 подій.