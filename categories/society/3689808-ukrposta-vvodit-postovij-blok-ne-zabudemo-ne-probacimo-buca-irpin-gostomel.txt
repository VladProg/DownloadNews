АТ «Укрпошта» з 31 березня офіційно вводить в обіг новий поштовий блок «Не забудемо! Не пробачимо! Буча. Ірпінь. Гостомель», присвячений містам-героям Київщини і їхнім нескореним жителям.

Про це повідомляє Укрінформ з посиланням на пресслужбу поштового оператора.




«Укрпошта неодноразово відтворювала на своїх поштових випусках міста України. Проте серія Міст-Героїв серед марок воєнного часу – особлива. Рік тому Ірпінь, Буча, Гостомель та інші міста і села Київщини одні з перших взяли на себе атаку окупантів, сміливо протистояли ворогу, захищаючи столицю нашої країни. Саме тоді ми та світ побачили, що Україна може перемогти в цій повномасштабній війні», - зазначив генеральний директор компанії Ігор Смілянський.

На поштових марках блоку зображено документальні фото зі знищеною колоною ворожої техніки на вулиці Вокзальній в Бучі, переправи через річку Ірпінь, яка була головним шляхом евакуації для мирного населення та малюнок найбільшого у світі транспортного літака Ан-225 «Мрія» на аеродромі в Гостомелі, який знищили окупанти. Також у дизайні блоку використано зображення червоно-білої сигнальної стрічки, якою традиційно огороджуються місця злочинів.
Поштовий блок випущено обмеженим тиражем – 100 тис. примірників, вартість якого складає 54,00 грн. Також до поштового блоку випущено конверт «Перший день», художній конверт та 3 листівки, присвячені кожному з міст.
Випуск «Не забудемо! Не пробачимо! Буча. Ірпінь. Гостомель» доступний у філателістичних магазинах Укрпошти, на поштамтах, у міських відділеннях, а також онлайн – у Поштовому маркеті.
На поштові випуски будуть діяти обмеження на продаж. Один клієнт може купити на одне замовлення на сайті та в поштамтах не більш як 2 поштових блоків та 2 конвертів «Перший день», в інших відділеннях – 1 поштовий блок та 1 конверт «Перший день».
На поштовому блоці використані матеріали фотокореспондента Радіо Свобода Сергія Нужненка та фотографа Михайла Джоса. Автор малюнку поштової марки, присвяченої Гостомелю – художник Олександр Нікітюк.
Як повідомлялось, Укрпошта не полишає традицій і представляє новинку – щорічну філателістичну книгу із річним комплектом поштових марок «Поштові марки України 2021». Повномасштабне вторгнення, яке розпочала росія проти України в лютому 2022 року, ускладнило роботу над книгою, тож компанія змушена презентувати книгу тільки зараз.