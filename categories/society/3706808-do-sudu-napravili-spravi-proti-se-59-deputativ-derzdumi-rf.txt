Служба безпеки України завершила досудове розслідування стосовно ще 59 депутатів державної думи російської федерації, які сприяли розв’язанню проти України повномасштабної війни, обвинувальні акти передані до суду.

Як передає Укрінформ, про це повідомила СБУ.
За даними слідства, 15 лютого 2022 року фігуранти проголосували за постанову про звернення до президента рф володимира путіна з проханням визнати "незалежність" тимчасово окупованих районів Донецької та Луганської областей. На підставі депутатського звернення 21 лютого очільник кремля підписав відповідні укази.
Наступного дня російські депутати підтримали ратифікацію "договору про дружбу, співробітництво та взаємодопомогу" між росією і терористичними організаціями "л/днр".
У подальшому ватажки псевдореспублік "офіційно" звернулися до президента росії з проханням надати їм військову допомогу у відбитті надуманої ними "агресії". Відтак 24 лютого 2022 року росія розпочала проти України повномасштабну війну.
Своїми діями російські депутати сприяли реалізації кремлівського плану щодо спроб захоплення України. Проти фігурантів зібрані беззаперечні докази.
Депутатам оголошена підозра за ч. 3 ст. 110 (посягання на територіальну цілісність та недоторканність України) Кримінального кодексу України. Їм загрожує до 15 років за ґратами або довічне позбавлення волі з конфіскацією майна.
Обвинувачення висунуте, зокрема проти Азімова Рахіма, Єзерського Миколи, Зюганова Геннадія, Іванова Миколи, Іванюженкова Бориса, Ісакова Володимира, Казанкова Сергія, Кісєльова Михайла, Кіслякова Михайла, Ковпака Лева, Когана Олександра, Когогіної Альфії, Козловського Олександра, Колєсніка Андрія, Колєснікова Олега, Колунова Сергія, Кононова Володимира, Коробової Ольги, Костенко Наталії, Коткіна Сергія, Кравченка Дениса, Красноштанова Антона, Красова Андрія, Крашеніннікова Павла, Кривоносова Сергія та Кузнєцової Анни.
Серед обвинувачених також — Сітніков Олексій, Скачков Олександр, Скляр Геннадій, Скруг Валерій, Смірнов Віктор, Соболєв Віктор, Сокол Сергій, Соловйов Сергій, Солодовніков Іван, Спірідонов Олександр, Станкевич Юрій, Старшинов Михайло, Стенякіна Катерина, Стрелюхін Олександр і Сулейманов Ренат.
Крім них, до списку обвинувачених входять Таймазов Артур, Тарасенко Михайло, Татрієв Муслим, Тен Сергій, Тєрєнтьєв Михайло, Тріфонов Андрій, Туров Артем, Тутова Лариса, Утяшева Римма, Фадіна Оксана, Хамзаєв Бійсултан, Харченко Катерина, Хасанов Мурат, Хінштейн Олександр, Хор Гліб, Хубєзов Дмитро, Цед Микола та Цунаєва Олена.
Тривають комплексні заходи для притягнення винних до відповідальності.
Як повідомляв Укрінформ, у квітні СБУ скерувала до суду обвинувальні акти проти 56 депутатів російської держдуми, які сприяли захопленню частини східних областей України.
Крім того, СБУ повідомила про підозру 170 російським сенаторам, які підтримали так зване “приєднання” до рф тимчасово захоплених регіонів України.