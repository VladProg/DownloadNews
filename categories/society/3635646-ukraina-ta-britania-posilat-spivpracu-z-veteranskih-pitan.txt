Міністр у справах ветеранів України Юлія Лапутіна та міністр у справах військовослужбовців, ветеранів і членів їхніх сімей Великої Британії Ендрю Марісон домовилися про посилення співробітництва з ветеранських питань.

Як передає Укрінформ, про це повідомляє пресслужба Мінветеранів.
«Міністр у справах ветеранів України Юлія Лапутіна провела онлайн зустріч з міністром у справах військовослужбовців, ветеранів і членів їхніх сімей Великої Британії, Високоповажним членом парламенту доктором Ендрю Марісоном. Сторони обговорили посилення співпраці з розвитку державної ветеранської політики, зокрема у напрямі впровадження системи переходу від військової кар'єри до цивільного життя, медичної та психологічної реабілітації ветеранів та членів їхніх родин, цифровізації послуг тощо», - йдеться у повідомленні.
Лапутіна поінформувала про основні напрями роботи відомства під час російсько-української війни. Вона зазначила, що наразі міністерство впроваджує нову державну ветеранську політику. Серед пріоритетів – створення в Україні ефективної системи переходу з військової кар’єри до цивільного життя.
«Ми розглядаємо систему переходу як один із важливих аспектів зміцнення національної безпеки України, в її основу ляже досвід провідних країн світу з урахуванням українських реалій. Захисники і захисниці України після нашої військової перемоги мають стати рушійною силою для відновлення країни та зміцнення національної стійкості, а також рушійною силою подальшого розвитку українського суспільства. Працюємо, щоб забезпечити українських воїнів сучасними інструментами для успішної інтеграції в економіку та громади”, – підкреслила міністр.
У свою чергу Марісон висловив вдячність Лапутіній за надану інформацію та запевнив, що британська сторона відкрита та готова до співробітництва і його подальшого розвитку, обміну досвідом.
“Ми працюємо разом, щоб досягти найкращих результатів для тих, хто відважно бореться за український суверенітет. Продовжуємо працювати над подальшим зміцненням міцних відносин між Великою Британією та Україною, і я з нетерпінням чекаю зустрічі найближчим часом”, – зазначив Марісон.
Лапутіна запросила британського колегу відвідати Україну з робочим візитом.
Як повідомлялося, Міністерство у справах ветеранів анонсувало безкоштовну тримісячну онлайн-програму щодо розвитку "м’яких навичок" для захисників і захисниць України.