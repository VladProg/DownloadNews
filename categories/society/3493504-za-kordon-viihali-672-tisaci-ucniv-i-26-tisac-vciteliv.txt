За період повномасштабного вторгнення російської федерації на територію України за кордон виїхали 672 тисячі учнів та 26 тисяч учителів.

Про це міністр освіти і науки Сергій Шкарлет сказав в ефірі телемарафону, передає Укрінформ.
«З різних регіонів України тільки за кордон виїхали майже 672 тисячі учнів та приблизно 26 тисяч педагогів. Усередині держави десь 87 тисяч учнів є у статусі тимчасово переміщених осіб, але вони продовжують навчання», - зазначив Шкарлет.
За його словами, дистанційна освіта багато у чому дозволила зберегти право на освіту школярів та право на працю педагогів. Але все ж таки повноформатне навчання набагато краще, ніж онлайн. Таке навчання може бути лише як додаток або як тимчасова заміна повноформатного освітнього процесу.
Глава МОН зазначив, що під час війни перевірки якості освіти не проводилися, але з 1 вересня планується оцінка ситуації. «Проведення так званих контрольних процедур нині не дуже доречне. Але разом із службою якості освіти ми працюємо над тим, щоб в освітньому процесі запроваджувати процедури контролю», - сказав Шкарлет.
Міністр освіти та науки подякував українським вчителям за те, що у цей складний період вони працюють заради дітей.
24 лютого росія розпочала повномасштабне вторгнення в Україну. Її війська знищують об'єкти інфраструктури, житлові райони українських міст і сіл із використанням артилерії, реактивних систем залпового вогню та балістичних ракет.