Віцепрем'єр-міністр - міністр з питань реінтеграції тимчасово окупованих територій Ірина Верещук закликала місцеву владу активніше працевлаштовувати внутрішніх переселенців, бо нині лише третина з них мають роботу.

Як передає Укрінформ, про це повідомляє Мінреінтеграції у Телеграмі.
«Холодний період добігає кінця. Скоро весна. Треба працювати. На сьогодні лише третина ВПО мають роботу. Закликаю органи місцевої влади та роботодавців активніше наймати переселенців. А наших ВПО закликаю активніше шукати роботу. Звертайтесь до місцевої влади, центрів зайнятості, територіальних громад» – сказала Верещук.
Вона також наголосила, що серед пріоритетів міністерства - інтеграція у приймаючі громади, а також підготовка до повернення до звичних місць проживання.
Як повідомлялося, в Україні найближчим часом планують ухвалити нову Стратегію державної політики з внутрішнього переміщення, документ очікує на затвердження урядом.