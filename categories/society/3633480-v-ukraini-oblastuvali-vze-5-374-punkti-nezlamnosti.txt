Обласні військові адміністрації спільно з місцевою владою та Державною службою з надзвичайних ситуацій облаштували 5374 "пункти незламності".

Про це повідомив заступник керівника Офісу Президента Кирило Тимошенко на брифінгу, передає кореспондент Укрінформу.
"Станом на зараз обласні військові адміністрації спільно з місцевою владою та ДСНС облаштували 5374 пункти, усі вони облаштовані генераторами", - сказав посадовець.
Він також зазначив, що від бізнесу надійшла 1931 пропозиція щодо облаштування своїми силами "пунктів незламності".
Заступник очільника ОП нагадав про чат-бот @nezlamnistbot, за допомогою якого можна зручно і швидко отримати інформацію про найближчий "пункт незламності", дізнатися перелік послуг, які там можна отримати.
Водночас Тимошенко підкреслив, що адреси пунктів, які розташовані поруч із лінією бойових дій, можна дізнатися в органах місцевої влади, у публічному доступі їх немає із міркувань безпеки.
Як повідомляв Укрінформ, Президент Володимир Зеленський заявив, що “пункти незламності”, які почали діяти по всій Україні в умовах знеструмлення через російські ракетні удари, функціонуватимуть цілодобово та безкоштовно як місця тимчасового перебування.