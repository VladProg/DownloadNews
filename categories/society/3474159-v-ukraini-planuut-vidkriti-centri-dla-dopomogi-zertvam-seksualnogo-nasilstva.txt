Держава планує розгорнути центри для надання допомоги громадянам, які стали жертвами сексуального насильства під час російського вторгнення, по всій країні.

Про це заявила віцепрем’єр-міністр з питань європейської та євроатлантичної інтеграції України Ольга Стефанішина на спільному зі спец представницею ком генерального секретаря ООН Прамілою Паттен брифінгу в медіацентрі Україна - Укрінформ.
«Як першочерговий захід ми плануємо розгорнути по всій території України, у першу чергу в містах, де масово переміщені громадяни, у містах, куди переїжджають громадяни України в рамках зелених коридорів, у рамках евакуації, а також в частинах території України, яка звільнена від російської окупації, (центри – ред.) щодо роботи з такими громадянами, де вони зможуть отримати психологічну, медичну, медикаментозну та правову допомогу», - сказала вона.
Стефанішина наголосила, що уряду важливо почати масштабну роботу зі створення умов для фіксації випадків сексуального насильства та надання необхідної допомоги.
Крім того, віцепремʼєр поінформувала, що уряд вже розгорнув 24 бригади соціально-психологічної допомоги, які вже працюють на території України з громадянами. Вона також зазначила, що започаткована співпраця з представницею ООН сформує відповідні рекомендації, які ляжуть в основу подальшої політики держави.
«Не мовчіть, тому що сексуальне насильство впливає не тільки на жертв, але впливає на їхні сімʼї, цілі громади. Це мовчазна зброя… Я звертаюся до жертв і закликаю жертв насильства: «Ви не відповідаєте за те, що з вами сталося, і ви маєте переносити вину на тих, хто це скоює», - закликала зі свого боку спецпредставниця генсека ООН з питань сексуального насильства в умовах конфлікту.
Як повідомляв Укрінформ, у вівторок, 3 травня, уряд України та спеціальний представник генерального секретаря ООН Праміла Паттен підписали рамковий документ про співпрацю щодо запобігання та реагування на сексуальне насильство під час конфлікту.
Станом на 27 квітня Офіс омбудсмена отримав уже близько 400 звернень щодо сексуального насильства з боку російських загарбників.