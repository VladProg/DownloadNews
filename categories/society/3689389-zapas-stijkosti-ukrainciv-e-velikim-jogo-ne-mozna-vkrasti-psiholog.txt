Запас стійкості українців дуже великий, водночас політики не можуть цим керувати.

Про це в інтерв’ю Укрінформу заявив соціальний і військовий психолог Олег Покальчук.
«Якщо говорити про українську ментальність, то запас стійкості у нас великий, але він не такий і не в тому місці, як ми писали про це в книжках і співали у піснях. Тому що ці речі «невисловлювані» – вони архетипічні», - сказав фахівець.
За його словами, європейці дивуються українській стійкості, тому що це непередбачувано: «Візьміть профайли наших реальних героїв – якщо на секунду затулити рукою те, що вони зробили під час війни, це абсолютно звичайні українці й українки».
Він зауважив, що стійкість виявляється не номінативно, а ситуативно. «Тільки тоді, коли ви опиняєтеся в умовах катастрофи, тобто невідомо де, невідомо серед кого і невідомо з чим у руках, ви можете зрозуміти, є у вас навички стійкості чи немає», - пояснив психолог.
Тож, повторив Покальчук, запас стійкості в українців дуже великий, але в цьому є і певне розчарування для політиків, адже вони не можуть цим керувати.
«Це не той актив, який можна вкрасти, «освоїти» і так далі. Окремих людей, звісно, вони зазвичай кооптують у свої процеси, але це та золота жила, яку длубати можна, і вони це роблять, але із землі її не викопаєш. Тому в мене тут оптимістичні прогнози», - підсумував він.
Як повідомлялося, 24 лютого 2022 року росія розпочала повномасштабне вторгнення в Україну.