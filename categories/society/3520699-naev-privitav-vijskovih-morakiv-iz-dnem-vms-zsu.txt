Міністерство оборони України привітало Військово-Морські Сили ЗСУ з професійним святом.

Про це з нагоди 30-ї річниці застнування ВМС ЗСУ в Фейсбуці написало Міноборони, передає Укрінформ.
"ВМС ЗС України - це Вірність, Мужність та Сила, цілодобова оборона морських рубежів, знищення загарбників на півдні нашої країни. Щодня наші воїни Військово-Морських Сил виконують бойові завдання на суходолі, у повітрі та на морі, наближаючи нашу Перемогу!" - йдеться у повідомленні.
Військових моряків привітав командувач об’єднаних сил ЗСУ, генерал-лейтенант Сергій Наєв.
Слова вітання Командувача об’єднаних сил ЗС України генерал-лейтенанта Сергія Наєва оприлюднені у Фейсбуці.
"Український флот має славну історію. І в часи Київської Русі, і в часи козацтва – українці завжди демонстрували відвагу на морі. Після розпаду Радянського Союзу та під час буремних подій 2014-го року підступний ворог намагався відібрати у нас військово-морські потужності. Але завжди є ті, хто бореться і не здається. Тож висловлюю шану всім українським військовим морякам, які зберігають вірність присязі та боронять нашу країну", - сказав Наєв.

Наєв нагадав, що у Військово-морські сили України входять і корабельний склад, і морські піхотинці, і морська авіація, і підрозділи спеціального призначення. Це також всі, хто їх навчає та забезпечує.
"Імена героїв-моряків пройдуть крізь століття і будуть жити у віках", - наголосив Наєв.
Командувач об'єднаних сил ЗСУ побажав військовим морякам миру та добробуту.
День Військово-Морських Сил Збройних Сил України відзначається з 2015 року в першу неділю липня згідно з указом Президента України від 12 червня 2015 р. Раніше День ВМС відзначався в Україні 1 серпня, у першу та в останню неділю липня. Повернення відзначення свята українських моряків на початку липня пов'язане з тим, аби не святкувати День ВМС разом із країною-агресором.
Фото: Командування ВМС ЗСУ