Литва опитала понад 300 свідків та 90 жертв злочинів, скоєних в Україні російськими загарбниками.

Про це заявила генеральний прокурор Литви Ніда Грунскіне під час конференції United for justice, яка відбулася у Бучі, і була приурочена до річниці звільнення міста від російських військових, передає кореспондент Укрінформу.
«Ми прийняли понад 70 тисяч біженців з України, тож наша влада звертається до кожного з них і говорить з кожним, щоб зібрати якомога більше інформації та доказів. На сьогодні ми опитали понад 300 свідків. Є понад 90 жертв, яких офіційно визнали як жертв злочинів, скоєних в Україні», - сказала Грунскіне.
Вона підкреслила, що обов’язок литовської влади полягає в тому, щоб зібрати якомога більше інформації та доказів, опитати якомога більше людей та, особливо, задокументувати всі відео- та фотоматеріали і зрештою передати їх українським органам.
Генеральний прокурор Литви також поінформувала, що її країна відрядила одного прокурора до МКС, який збиратиме докази щодо злочинів, скоєних в Україні, та дві команди посадових осіб до України минулого року, які складалися з литовських прокурорів, слідчих та експертів. Їхньою місією була допомога зі збором доказів та проведенням слідства.
Як повідомлялося, 31 березня 2022 року Сили оборони звільнили від російських загарбників місто Бучу, що в Київській області. Буча пережила 33 дні окупації, правоохоронці зафіксували 9000 російських воєнних злочинів.