У Києві засуджено до 8 років позбавлення волі бойовика так званої “Донецької народної республіки”, який намагався влаштуватися на службу в полк “Азов”.

Як передає Укрінформ, про це Офіс генерального прокурора повідомляє у Телеграмі.
“За підтримання публічного обвинувачення прокурорами Офісу генпрокурора громадянина України визнано винним в участі у терористичній організації та не передбачених законом воєнізованих або збройних формуваннях (ч. 1 ст. 258-3 та ч. 2 ст. 260 КК України)”, - ідеться в повідомленні.
Вироком Шевченківського районного суду Києва його засуджено до 8 років позбавлення волі.
Прокурори у суді довели, що житель Донецької області у 2015 році приєднався до угруповань терористичної організації “ДНР”. Він входив до складу роти спеціального призначення розвідувального управління Республіканської гвардії та до 2018 року брав активну участь у бойових діях проти українських військ на сході України.
Пізніше він повернувся в Україну і намагався влаштуватися до одного з підрозділів бригади спеціального призначення “Азов”. У лавах українських захисників він сподівався приховати своє минуле і таким чином уникнути правосуддя.

“Військовослужбовці полку спецпризначення “Азов” своєчасно викрили і затримали його під час проходження відбору”, - повідомили в прокуратурі.
Досудове розслідування проводить Головне слідче управління Служби безпеки України.
Як повідомляв Укрінформ, у червні до 15 і 8 років позбавлення волі засудили трьох бойовиків незаконних збройних формувань "ЛДНР”, які воювали проти Збройних сил України.