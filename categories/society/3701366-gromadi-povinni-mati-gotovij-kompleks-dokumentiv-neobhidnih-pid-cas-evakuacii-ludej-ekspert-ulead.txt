Громади повинні мати певний комплекс документів та визначений алгоритм дій для організації у разі необхідності евакуації жителів.

На цьому наголосив під час організованої командою Регіонального офісу Програми «U-LEAD з Європою» на Луганщині інформаційної сесії «Організація евакуаційних заходів в територіальних громадах» керівник офісу та член робочої групи з цивільного захисту та громадської безпеки Програми U-LEAD Ігор Агібалов, повідомляє Укрінформ із посиланням на сайт Програми.
“Громадам важливо бути знайомими з видами ресурсів для евакуації, з інструментами інформування та комунікації під час евакуаційних заходів, розуміти порядок фінансування евакуації”, - сказав Агібалов.
За його словами, вимоги законодавства щодо процесу евакуації розповсюджуються на усіх без винятку юридичних осіб, незалежно від їх функціонально-цільового призначення, рівня і масштабу діяльності й форми власності.
Громади зобов'язані мати чіткий план дій у випадку небезпеки. І тут в першу чергу треба визначити тих, хто інформує населення у випадку загрози (які відділи, працівники), якими будуть шляхи й засоби евакуації населення.
У питанні оповіщення та комунікації з населенням головну роль грає керівник органу місцевого самоврядування (ОМС). Саме він несе відповідальність за якісну комунікацію влади та населення під час евакуації і координує процес оповіщення мешканців та надання достовірної інформації щодо ситуації. Таку відповідальність визначає законодавство.
Для ОМС важливо створити якісну мережу інформування та долучити до неї всіх тих, хто зможе оперативно донести людям інформацію. Наприклад, вуличні та квартальні комітети можуть стати у нагоді, але громаді у такому випадку необхідно забезпечити їх надійними засобами зв’язку, при необхідності закупити ці засоби додатково.
На жаль, підкреслив член робочої групи з цивільного захисту та громадської безпеки Програми U-LEAD, бувають прикрі випадки слабкої організації місцевої влади евакуаційних заходів та інформування населення щодо них. Щоб уникнути небезпечних для життя людей ситуацій, перелік інструментів інформування населення має бути продуманим та затвердженим заздалегідь.
Якщо взяти досвід громад, що вже зіштовхнулися з потребою організовувати такі заходи, допомогу з транспортом можуть надати волонтери, місцеві підприємці, громадські організації, релігійні установи, добровільні об’єднання громадян. Тож важливим для громад є визначити коло тих, хто готовий приєднатися до процесу евакуації та попередньо домовитися з ними щодо переліку дій, місця збору людей за потребою.
Як наголосив Агібалов, місця збору для евакуації - окрема тема. Перше питання – безпека людей, а тут важливе інформування населення та надійності тих, хто інформує. Мають бути й альтернативні засоби зв’язку: радіо або обхід домівок. ОМС має визначити якомога більше варіантів локацій для цих цілей. Локації повинні бути розосереджені, бо місця збору великого натовпу, як показала практика, стали мішенями для ворога.
Органи місцевого самоврядування зобов’язані ресурсно забезпечити евакуацію. Для цього важливо заздалегідь прийняти відповідні рішення. Виділити або запланувати під ці дії кошти з місцевого бюджету можна за рахунок відповідної регіональної програми.
Розроблений ОМС документ має передбачати перелік дій, витрат та бути спрямованим на цільові заходи з безпеки. Наприклад, - закупівлю палива, альтернативних засобів зв’язку та оповіщення населення.
Агібалов підсумував, що у питанні евакуаційних заходів є законодавче підґрунтя, а виходячи з ситуації ОМС мають приймати рішення оперативно. Враховуючи, що війна триває, громадам не треба зволікати з часом та діями, спрямованими на підготовку мобілізаційних заходів, плануванням ресурсів на ці заходи та працювати над планом дій вже сьогодні.
“Нагадаю, що експерти Програми U-LEAD продовжують надавати громадам роз’яснення з питань, нагальних для ОМС під час війни. Тема кроків та рішень ОМС щодо мобілізаційних дій – одне з таких питань. Тож громади можуть звертатися за консультацією та роз’ясненнями”, - додав він.
Програма для України з розширення прав і можливостей на місцевому рівні, підзвітності та розвитку «U-LEAD з Європою» спільно фінансується ЄС та його державами-членами Німеччиною, Польщею, Швецією, Данією, Естонією та Словенією для підтримки України на її шляху до зміцнення місцевого самоврядування. U-LEAD сприяє прозорому, підзвітному та багаторівневому управлінню в Україні, яке відповідає на потреби громадян та розширює можливості громад.
Фото: Донецька ОВА