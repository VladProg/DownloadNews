Практичним результатом третього Саміту перших леді та джентльменів, який відбувся у середу в Києві, стане реалізація проєкту медичного партнерства між країнами.

Про це зазначила дружина Президента Олена Зеленська, відкриваючи саміт, який цьогоріч пройшов під назвою «Ментальне здоров'я: стійкість і вразливість майбутнього», повідомляє кореспондент Укрінформу.
"Ми поставили за мету, щоб кожен наш саміт мав практичний результат. На минулорічному саміті, об'єднавши небайдужих людей з усього світу, нам вдалося зібрати більше ніж 6 мільйонів доларів, і це дало нам можливість придбати 92 сучасні реанімобілі, які тепер рятують життя українців. Цьогоріч одним із результатів саміту буде заснування мережі медичного партнерства між країнами", - зазначила перша леді.




Вона розповіла, що цього року вдалося розширити список гостей і спікерів саміту.
Також, за її словами, на полях саміту, відбувся сателітний саміт міністрів охорони здоров'я й представників іноземних клінік.

Зеленська подякувала всім гостям, хто бере участь у заході від першого саміту перших леді та джентльменів попри всі випробування, і тим, хто долучився вперше.
"Пані перші леді! Панове перші джентльмени! Ви демонструєте підтримку України особисто. Дякую вам за сталість і за дружбу", - сказала дружина Президента і додала, що нарешті саміт здобуває гендерну рівність.






У Києві відбувся третій Саміт перших леді та джентльменів / Фото: Укрінформ, Руслан Канюка




















































Як повідомлялося, перший Саміт перших леді та джентльменів відбувся у Києві в серпні 2021 року під назвою "М’яка сила в новій реальності", другий - у липні 2022 року під назвою "Україна та світ: майбутнє, яке ми (від)будуємо разом".