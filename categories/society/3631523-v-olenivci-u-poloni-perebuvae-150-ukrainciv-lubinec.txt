На даний час в Оленівці на Донеччині в полоні у терористичних військ рф перебуває 150 громадян України.

Як передає Укрінформ, про це в інтерв'ю радіо "Свобода" повідомив Уповноважений Верховної Ради з прав людини Дмитро Лубінець.
«Нас вкотре туди не допускають. Судячи з усього, ми отримаємо доступ до Оленівки тільки після того, як наші ЗСУ звільнять Оленівку. За нашою інформацією, на даний час там залишилося 150 громадян України. Це не тільки військові», - повідомив Лубінець.
Відповідаючи на питання щодо можливості обміну представників УПЦ (МП) на утримуваних у рф українців, він зазначив, що не хотів би загострювати питання саме на представниках церкви.
“Можу сказати, що будь-який громадянин рф, який цікавить російську владу, ми готові розглядати будь-які варіанти повернення їх на територію Росії задля повернення наших героїв. Ми можемо міняти тільки військовополонених. Цивільних ми можемо тільки відпускати в рамках, можливо, якихось взаємних зобов’язань. Чи, наприклад, після засудження відправляти їх на територію Російської Федерації для відбування покарання. Для нас дуже важливо, по-перше, знайти юридичні підстави. І вони у нас є. При чому різні варіанти. І друге: так, ми готові це робити», - зазначив Лубінець.
Як повідомлялося, у ніч проти 29 липня на території колишньої виправної колонії № 210 смт Оленівка на тимчасово захопленій території Донецької області у будівлі, де утримували українських військовополонених, стався потужний вибух. За даними російської сторони, в результаті загинули близько 50 українських захисників, ще понад 70 – отримали важкі поранення.
21 жовтня Лубінець запропонував російському омбудсману москальковій спільне відвідування місць, де утримуються полонені, - як в Україні, так і на тимчасово захоплених росією територіях та території рф. Він сказав, що важливо відвідати й Оленівку.