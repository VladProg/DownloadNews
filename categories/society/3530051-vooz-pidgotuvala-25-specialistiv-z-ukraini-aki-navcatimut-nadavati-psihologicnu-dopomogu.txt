Всесвітня організація охорони здоров’я (ВООЗ) упродовж тижня провела два освітні заходи, важливі для розбудови системи психологічної підтримки постраждалих внаслідок війни українців.

Як повідомляє Міністерство охорони здоров'я, навчання організоване на сприяння Національній програмі психічного здоров’я та психосоціальної підтримки, яку ініціювала перша леді України Олена Зеленська, передає Укрінформ.
Зазначається, що першим став воркшоп із масштабованих психологічних втручань та ступеневого підходу до їх впровадження. В інтенсивному навчальному заході взяли участь 25 представників проєктного офісу МОЗ, інших міністерств та відомств, державного та недержавного секторів. Учасники ознайомились із масштабованими психологічними інтервенціями ВООЗ та партнерів, а також дізналися про те, як різні моделі їхньої організації працюють в інших країнах. Учасники також напрацювали перші плани щодо організації масштабованих психологічних інтервенцій для України в різних секторах, зокрема охорони здоров’я, соціального захисту, освіти, безпеки й оборони.
Другий захід – навчання майстер-тренерів за курсом ВООЗ «Самодопомога Плюс» (Self-Help Plus, SH+) – провів експерт штаб-квартири ВООЗ із психологічних інтервенцій і співавтор курсу Кен Карсвел.
«Ми навчаємо управління своїми стресами під час воєнних та невоєнних конфліктів на основі трьох проєктів, над якими вже провели роботу. Наша мета – навчити тих, хто передаватиме цю корисну інформацію по всій країні, навчаючи майбутніх фахівців», – зазначив представник ВООЗ.
Ті, хто пройшов навчання за цим курсом, зможуть навчати інших спеціалістів із надання психологічної допомоги. Це допоможе Україні швидко реагувати на виклики системи надання психологічної допомоги, пов’язані з війною. Адже, за оцінками ВООЗ, у постраждалих від війни районах вже зараз кожна п'ята людина живе з певною формою психічного порушення, вказали у МОЗ.
«Україна матиме справу із широким спектром різних психологічних розладів і станів. Жодна з країн світу не має достатньої кількості спеціалістів для такої роботи. Тому ми маємо готувати нових спеціалістів, представників державного сектору і недержавних організацій, які на прикладі різних країн вчаться проводити психологічні інтервенції. У результаті такі спеціалісти зможуть надавати необхідну допомогу населенню», – сказав Карсвел.
За його словами, наслідки війни залежатимуть від того, скільки вона триватиме, і від масштабів збитків, завданих Україні. Йдеться не тільки про фізичну шкоду, а й про шкоду, завдану соціальним зв'язкам, стан економіки, інші чинники.
Як повідомлялося, за даними МОН, понад 600 тисяч освітян і керівників закладів освіти України пройдуть курс підвищення кваліфікації щодо надання першої психологічної допомоги та емоційної підтримки дітей і підлітків.
Фото: Fabrice Coffrini / Contributor / Getty Images