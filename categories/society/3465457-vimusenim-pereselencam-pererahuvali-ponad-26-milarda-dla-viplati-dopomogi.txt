Міністерство соціальної політики з початку квітня перерахувало Ощадбанку понад 2,6 мільярда гривень на виплату допомоги щодо проживання внутрішньо переміщених осіб.

Як передає Укрінформ, про це повідомляє пресслужба міністерства.
«Протягом квітня на виплату допомоги на проживання Мінсоцполітики спрямувало до Ощадбанку понад 2,6 мільярда гривень. За рахунок цих коштів допомогу отримають понад 451 тисячі внутрішньо переміщених осіб», - йдеться в повідомленні.
Зазначається що наразі передбачено подальше перерахування коштів на виплату допомоги на проживання з урахуванням того, що процес реєстрації внутрішньо переміщених осіб триває.
Відповідно до рішення Уряду допомога на проживання для внутрішньо переміщених осіб надається щомісячно з місяця звернення на період введення воєнного стану та одного місяця після його припинення чи скасування на кожну внутрішньо переміщену особу, відомості про яку включено до Єдиної інформаційної бази даних:

для осіб з інвалідністю та дітей — 3 000 гривень;
для інших осіб — 2 000 гривень.

Отримана допомога на проживання не оподатковується податком на доходи фізичних осіб та не враховується при обчисленні сукупного доходу домогосподарства під час призначення інших видів соціальної допомоги.
Заяву на допомогу на проживання можна подати дистанційно через застосунок «Дія», або особисто через органи соціального захисту населення, уповноваженої особи громади або ЦНАП.
Як повідомляв Укрінформ, станом на 18 квітня в Україні більш як 1,4 мільйона людей зареєструвалися як внутрішньо перемішені особи.