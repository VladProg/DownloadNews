Із 1 квітня пенсіонерам, які здобули право на проведення перерахунку, пенсії перерахують автоматично.

Як передає Укрінформ, відповідне роз'яснення надали в Пенсійному фонді України.
«Порядок проведення перерахунку пенсій особам, які продовжують працювати, встановлено частиною четвертою статті 42 Закону України “Про загальнообов’язкове державне пенсійне страхування“. Такий перерахунок завжди проводився кожних два роки за зверненнями пенсіонерів. Починаючи з квітня 2018 року, органи Пенсійного фонду здійснюють такий перерахунок автоматично, без звернення пенсіонерів», - йдеться у повідомленні.
У Фонді зазначили, що цьогоріч пенсії перерахують особам, які після призначення/попереднього перерахунку пенсії продовжували працювати і на 1 березня 2023 року здобули право на проведення перерахунку, тобто або набули 24 місяці страхового стажу, або минуло два роки від призначення пенсії чи попереднього перерахунку.
При цьому пенсіонерам нагадали, що право на перерахунок визначає і страховий стаж, набутий у січні - лютому 2023 року. А дані про сплату ЄСВ, які його підтверджують, будуть відображені у реєстрі застрахованих осіб орієнтовно в середині наступного кварталу.
"Після подання страхувальниками звітності за перший квартал 2023 року та надходження відомостей про сплату єдиного внеску за цей період, автоматичний перерахунок працюючим пенсіонерам буде проведено невідкладно", - заявили в Пенсійному фонді.
Крім того, слід мати на увазі, що сума, на яку збільшується пенсія, в кожного індивідуальна, оскільки залежить від набутого страхового стажу від заробітку в період роботи. Під час перерахунку фахівці Фонду аналізують доцільність та обирають оптимальний варіант розрахунку пенсії: або з урахуванням лише набутого страхового стажу, або страхового стажу і зарплати.
Як повідомлялося, уряд прийняв рішення проіндексувати з 1 березня 2023 року пенсії на 19,7% для 10,5 млн осіб. Середній розмір пенсії тепер становить 5 219,69 грн.