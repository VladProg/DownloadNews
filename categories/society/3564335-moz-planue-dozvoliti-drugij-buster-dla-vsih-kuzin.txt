Міністерство охорони здоров'я розглядає можливість розширити проведення другого бустерного щеплення на всіх бажаючих.

Про це в інтерв'ю Укрінформу сказав заступник міністра охорони здоров’я, головний державний санітарний лікар Ігор Кузін.
“Найближчим часом, скоріш за все, буде ухвалено рішення про розширення другого бустеру на всіх. Ми будемо рекомендувати та давати можливість робити другий бустер для всіх людей в залежності від їх бажання. Така опція буде надана, думаю, до середини вересня. Йдеться про те, що коли людина буде звертатися до пункту щеплення, то їй не відмовлять у вакцинації”, - сказав Кузін.
За його словами, наразі в Україні спостерігається циркуляція штаму Омікрон, але невідомо, як буде мутувати вірус.
“Вакцинація буде продовжувати захищати від важкого перебігу коронавірусної хвороби. Тому другий бустер буде продовжувати рятувати життя, і це буде єдиним захистом від важкого перебігу”, - наголосив урядовець.
Він відзначив, що вакцинуватися варто, якщо людина пропустила щеплення,або є базовий курс і вона не встигла зробити бустер.
Кузін нагадав, що оптимальним терміном введення бустеру є від 6 до 9 місяців після базового курсу.
Також вакцинацію варто пройти, за словами держсанлікаря, і для того, щоб не мати проблем з визнанням ковід-сертифікатів за кордоном.
“У Європі, до прикладу, трохи інші механізми їх формування. Людина, яка пропустила бустер, вважається невакцинованою. Зараз деякі країни починають поступово повертати ковід-сертифікати. Якщо раніше вони їх скасували, то зараз ми бачимо, що хтось з 1 жовтня, хтось з 1 листопада починає їх поступово поновлювати”, - сказав Кузін.
Наразі, як нагадав заступник міністра, дійсна рекомендація МОЗ проводити бустерне щеплення для людей від 60 років, людей з хронічними захворюваннями.