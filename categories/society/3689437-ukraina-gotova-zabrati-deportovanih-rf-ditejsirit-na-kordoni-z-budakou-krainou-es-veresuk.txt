Україна готова забрати депортованих росією дітей-сиріт на кордоні рф з будь-якою країною Європейського Союзу.

Про це заявила віцепрем'єр-міністр - міністр з питань реінтеграції тимчасово окупованих територій Ірина Верещук, передає Укрінформ із посиланням на Телеграм Мінреінтеграції.
«Як представник уряду я офіційно висловлюю готовність забрати всіх наших дітей-сиріт. Для цього пропоную наступний механізм. За посередництва міжнародних організацій – ООН, МКЧХ чи іншої – ми готові приїхати в будь-яку європейську країну на кордон з рф. До прикладу, в Естонію, у Нарву. І там забрати всіх українських сиріт, яких зараз незаконно утримує росія», – зазначила Верещук.
За її словами, нині процес повернення відбувається точково. Він дуже складний і довготривалий. Іноді пошук, усі необхідні процедури та дорога займають багато місяців. У такий спосіб з території рф уже вдалося забрати 327 дітей. І якщо у малюків є батьки, то цим займаються вони. А для дітей-сиріт і дітей, позбавлених батьківського піклування, і батьком, і матір’ю є держава.
Віцепрем'єр-міністр раніше висловила упевненість у тому, що росіян обов’язково судитимуть за насильницьке вивезення на свою територію українських дітей, як судили нацистів після Другої світової у Нюрнберзі.
Як повідомлялося, 17 березня Палата досудового провадження ІІ Міжнародного кримінального суду видала ордери на арешт президента росії путіна та російського дитячого омбудсмена марії львової-бєлової. Їх підозрюють у воєнних злочинах - незаконній депортації та переміщенні населення, зокрема дітей, з тимчасово окупованої території України. Усі країни-члени Міжнародного кримінального суду тепер юридично зобов'язані затримати і передати до суду путіна.
23 березня у будівлі Міжнародного кримінального суду (МКС) відбулося підписання угоди про відкриття field (польового – ред.) Офісу прокурора МКС в Україні.
Як зазначив французький юрист Еммануель Доуд, який подав позов до МКС щодо незаконного і насильницького вивезення з України дітей, усі докази про депортацію до росії українських дітей були зібрані командою юристів з відкритих джерел і подані у позові до Міжнародного кримінального суду.