Міністерство оборони України планує перевести військово-лікарські комісії на роботу з електронними чергами.

Як передає Укрінформ, про це йшлось на зустрічі представників Міноборони з громадськими діячами та волонтерами медичної сфери, написала у Телеграмі заступниця міністра оборони України Ганна Маляр.
За її словами, на зустрічі волонтери озвучили деякі конкретні випадки недобросовісного виконання окремими особами своїх обов’язків у сфері медзабезпечення військовослужбовців. Міністр оборони України Олексій Резніков доручив перевірити всі ці випадки і прийняти відповідні заходи.
На зустрічі також йшлось про роботу військово-лікарських комісій. За словами Маляр, чимало робиться прямо зараз. Зокрема, масштабування мережі ВЛК, розширено кількість військово-лікарських комісій за рахунок їх створення у цивільних лікарнях. Започатковані пілотні проєкти з електронного документообігу та розроблений такий цифровий продукт, як електронна черга.

"Йдеться наразі про п‘ять міст України, в яких найбільш завантажені військово-лікарські комісії — Харків, Львів, Київ, Вінницю та Одесу. У найближчих планах перевести всі військово-лікарські комісії на роботу з електронними чергами", - зазначила Маляр.
У зустрічі взяли участь понад 20 осіб, серед яких: Юлія “Тайра” Паєвська (військовослужбовиця, парамедикиня, волонтерка та доброволиця), Ольга Гужва (громадська діячка та засновниця громадської організації “АСТ”), Ганна Майборода (Всеукраїнське об’єднання “Патріот”), Сергій Бабаєв (голова громадської організації “Спілка ветеранів АТО”), Павло Федоров (директор Громадської спілки “Консорціум ветеранських організацій сходу”), Ольга Цуканова (керівниця Громадської ради Білоцерківщини ), Любов Галан (представниця ГО “Принцип”).
Громадські діячі та волонтери запропонували створити постійно діючу групу для системної комунікації та спільні роботи. Маляр наголосила, що Міноборони підтримує цю пропозицію.
Як повідомляв Укрінформ, 11 квітня Верховна Рада ухвалила в першому читанні два законопроєкти, які передбачають удосконалення роботи військово-лікарських комісій (ВЛК).