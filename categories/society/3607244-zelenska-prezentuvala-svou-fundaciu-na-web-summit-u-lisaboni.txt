Дружина Президента Олена Зеленська на Web Summit у Португалії презентувала свою фундацію – Olena Zelenska Foundation

Як передає Укрінформ, про це Зеленська повідомила у Телеграмі.

"Світовий ІТ-сектор – Україні: зазвичай представники провідних розробників планети збираються в Португалії на Web Summit, щоб поділитися планами й досягненнями, та сьогодні вони виділили час, щоб послухати, чим можуть допомогти нашій країні. Вільні люди, які поважають свободу інших, вони розуміють, що саме боронять українці в нинішній битві із загарбником", - зазначила Зеленська.


Вона презентувала їм свою фундацію – Olena Zelenska Foundation, створену для швидкої та дієвої допомоги українським освітянам, медикам і всім, хто потребує гуманітарної підтримки.

"Звісно, прикро, що, поки світ обговорює мирні технології та нові гаджети, ми через російську агресію змушені думати про обігрівачі, генератори й теплий одяг на зиму. Але якщо ми створимо умови для наших людей зараз, то й усе інше буде. Бо люди передусім", - наголосила Зеленська.

Вона додала, що була рада побачити однодумців і майбутніх партнерів з усього світу під час зустрічі з представниками технологічних компаній на майданчику Web Summit. "Розробників, винахідників та інвесторів, які щодня долають проблеми, які не розв’язував ніхто до них. І відбудова України саме одна з таких – це унікальний виклик. Він точно змінить світ на краще", - підсумувала Зеленська.
Як повідомляв Укрінформ, Зеленська закликала світові компанії в технологічній галузі подумати над створенням для українців більш потужних павербанків.


.Фото: Телеграм Олени Зеленської