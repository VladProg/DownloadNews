Бюро Парламентської асамблеї Ради Європи у понеділок, 27 листопада, схвалило персональний склад спеціального комітету зі становища дітей України.

Як передає Укрінформ, про це заступниця голови Комітету Верховної Ради з питань гуманітарної та інформаційної політики, член української делегації в ПАРЄ Євгенія Кравчук повідомила у Фейсбуці.
Спецкомітет очолила українська делегатка Олена Хоменко. До його складу також увійшли Марія Мезенцева, Павло Сушко, Лариса Білозір, Олександра Устінова.

Перше засідання комітету відбудеться 15 грудня в Парижі.

«Працюватимемо над питаннями порушення прав дітей російськими окупантами, а також проблемою викрадення та депортації українських діток. Сподіваюся на плідну співпрацю та практичний результат», - заявила Кравчук.

Як повідомляв Укрінформ, у квітні 2023 року ПАРЄ ухвалила резолюцію, у якій визнала, що примусове переміщення українських дітей відповідає ознакам геноциду.
Фото в тексті: Фейсбук Євгенії Кравчук