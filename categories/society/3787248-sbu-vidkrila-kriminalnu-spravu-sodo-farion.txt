Служба безпеки України розпочала кримінальне провадження та вже призначила низку експертиз щодо висловлювань і публікацій колишньої народної депутатки Ірини Фаріон.

Як передає Укрінформ, про це повідомляє пресцентр СБУ.
За матеріалами слідства, в одному зі своїх інтерв'ю народна депутатка 7-го скликання зазначила, що категорично не сприймає російськомовних військовослужбовців Збройних сил України і не може назвати їх українцями. Це викликало хвилю обурення серед українських захисників та в суспільстві загалом.

Крім того, у своїх соцмережах фігурантка опублікувала допис зі скріншотом повідомлення від проукраїнського студента з тимчасово окупованого Криму, в якому були вказані ім’я, прізвище та інші персональні дані відправника.
Це стало підставою для його переслідування російськими спецслужбами, підкреслили в СБУ.
Кримінальне провадження за цими фактами відкрито за такими статтями Кримінального кодексу України: ст. 161 (порушення рівноправності громадян залежно від їх расової, національної, регіональної належності, релігійних переконань, інвалідності та за іншими ознаками), ст. 435-1 (образа честі і гідності військовослужбовця, погрози військовослужбовцю), ст. 163 (порушення таємниці листування, телефонних розмов, телеграфічної чи іншої кореспонденції, що передаються засобами зв’язку або через комп’ютер), ст.182 (порушення недоторканності приватного життя).
СБУ ініціювала психолого-лінгвістичну експертизу висловлювань Фаріон.
Досудове розслідування триває.
Як повідомляв Укрінформ, мовознавиця, докторка філологічних наук, викладачка Львівської політехніки Фаріон звинуватила військових, зокрема бійців "Азову" у тому, що вони спілкуються російською мовою. Її висловлювання викликали обурення в суспільстві.
Заступник голови Комітету Верховної Ради з питань нацбезпеки, оборони та розвідки Єгор Чернєв заявив, що висловлювання Фаріон становлять загрозу національній безпеці, і закликав СБУ перевірити їх.
Пізніше Фаріон розмістила у своєму Телеграм-каналі скриншот листа зі словами підтримки від студента з Криму Максима Глєбова. При цьому вона не приховала імені хлопця та місто, де він навчається.
Згодом на проросійському ресурсі "Крымский СМЕРШ" з’явилося відео, на якому Глєбов просить вибачення за лист, який написав Фаріон, та стверджує, що відмовився від своїх поглядів.
Представниця Президента України в АРК Таміла Ташева заявила про необхідність притягнення до відповідальності Фаріон за викладення на загал листа від проукраїнського студента в тимчасово окупованому Криму.
Уповноважений Верховної Ради з прав людини Дмитро Лубінець звернувся до СБУ у зв’язку з фактом розголошення конфіденційної інформації Фаріон.
Сама Фаріон назвала "провокацією" ситуацію зі студентом у Криму, лист якого вона оприлюднила.