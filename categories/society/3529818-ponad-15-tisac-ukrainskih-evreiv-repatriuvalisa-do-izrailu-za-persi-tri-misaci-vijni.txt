Протягом перших трьох місяців розв’язаної росією війни до Ізраїлю репатріювалися понад 15 тисяч українських євреїв.

Про це сказав експерт Центру громадянських свобод В’ячеслав Ліхачов у ході експертної дискусії в Укрінформі на тему: «Вразливі групи на тлі повномасштабної війни: як врахувати специфіку потреб?».
“На відміну від інших громадян України, які шукають тимчасового притулку у європейських країнах, особам єврейського походження держава Ізраїль надає громадянство. І вони організували потужну допомогу в організації репатріації єврейських біженців з України до Ізраїлю. Йдеться про 15-16 тисяч осіб”, - сказав він.
За словами Ліхачова, представники європейської громади одразу отримують ізраїльське громадянство і певну допомогу від держави, а це означає, що з цієї категорії біженців, очевидно, більшість не повернеться до України. У подальшому це позначиться на збережені єврейської громади і етнічному різноманітті українського суспільства, зазначив він.
Експерт нагадав, що за даними перепису в Україні було зафіксовано близько ста тисяч громадян України єврейського походження, які мають право на репатріацію до Ізраїлю. Тому, з урахуванням цих даних, 15-16 тис. єврейських біженців є значним відсотком, зауважив Ліхачов.
Він також повідомив, що унаслідок бойових дій постраждала єврейська культурна спадщина. Зокрема, було повністю знищено обидві синагоги в Маріуполі, а також пошкоджено обидві синагоги у Харкові.
Як повідомляв Укрінформ, на початку липня Ізраїль скасував електронні дозволи для в'їзду українців. Зазначене рішення стосується громадян України, які планують подорож до Ізраїлю з туристичною метою. Біженців з України Ізраїль не приймає.