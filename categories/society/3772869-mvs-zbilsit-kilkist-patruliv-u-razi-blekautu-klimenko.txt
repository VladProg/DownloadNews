Правоохоронці готуються до посилення роботи у разі блекауту внаслідок бомбардувань об’єктів критичної інфраструктури, зокрема кількість патрулів буде збільшено щонайменше в 1,5 раза.

Як передає Укрінформ, про це в ефірі загальнонаціонального телемарафону «Єдині новини» повідомив міністр внутрішніх справ Ігор Клименко, відповідаючи на запитання щодо можливого посилення роботи правоохоронців у випадку тривалих відключень світла в осінньо-зимовий період.
«Ми говоримо не про продовження або корегування комендантської години, ми говоримо про безпеку громадян. Ми готуємось дійсно до будь-яких дій ворога, тим паче, що ми всі навчились в минулому році реагувати на такі виклики, саме на бомбардування об’єктів критичної інфраструктури. З цією метою міністерство внутрішніх справ створило координаційний штаб», - розповів міністр.
За його словами, до штабу ввійшли представники всіх основних міністерств та відомств.
«Цей штаб працює цілодобово, відповідно такі ж координаційні штаби працюють на даний момент в усіх регіонах нашої держави. В першу чергу там працюють поліцейські, працівники ДСНС, Нацгвардія, представники міністерства енергетики, МОЗ та ін. Тому алгоритми всі виписані, ми отримуємо інформацію в онлайн режимі і будь-яка зміна оперативної ситуації в тому чи іншому регіоні ми відразу будемо реагувати достатньо швидко», - поінформував Клименко.
Він також зазначив, що вже ухвалено рішення про збільшення кількості патрулів Нацполіції у випадку критичних ситуацій мінімум у 1,5 раза.
Крім того, додав міністр, МВС додатково розгорнуло 2 тисячі пунктів незламності. Також міжнародні партнери вже надали 2 тисячі генераторів, які можна буде застосувати у випадку блекаутів.
Як повідомляв Укрінформ, 4 жовтня Клименко повідомив, що МВС вже підготувало план дій на випадок довготривалих відключень електроенергії.