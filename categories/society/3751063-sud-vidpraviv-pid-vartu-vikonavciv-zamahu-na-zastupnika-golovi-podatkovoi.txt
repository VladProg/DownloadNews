Солом’янський районний суд Києва обрав запобіжний захід у вигляді тримання під вартою без можливості внесення застави двом підозрюваним у справі про підготовку нападу на заступника голови Державної податкової служби Євгена Сокура.

Про це повідомила Національна поліція, передає Укрінформ.
Як нагадали у відомстві, правоохоронці попередили напад саме в момент, коли підозрювані з підготовленими битками вже прямували до чоловіка, який виходив із під’їзду свого будинку.
Крім биток, нападники мали фото 30-річної потенційної жертви та його автомобіля, що вказує на замовний характер злочину.
Встановлення особи замовника нападу на високопосадовця триває.


Досудове розслідування розпочате за ч. 1 ст. 14; ч. 2 ст. 121 (готування до злочину, заподіяння тяжких тілесних ушкоджень групою осіб або вчинене на замовлення) Кримінального кодексу України.
Наступні десять років зловмисники можуть провести за ґратами.
Як повідомляв Укрінформ, 17 серпня був скоєний замах на вбивство заступника голови Державної податкової служби України Євгена Сокура.
Правоохоронцям вдалося затримати зловмисників, які готували напад, безпосередньо перед його скоєнням. Затриманими виявилися двоє раніше судимих чоловіків віком 27 і 31 рік.