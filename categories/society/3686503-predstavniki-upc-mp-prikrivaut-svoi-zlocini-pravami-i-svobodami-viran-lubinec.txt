Уповноважений Верховної Ради з прав людини Дмитро Лубінець заявляє, що представники УПЦ московського патріархату, маніпулюючи правами віруючих, прикривають свої злочини.


Як передає Укрінформ, про це Лубінець написав у Телеграмі.
Уповноважений повідомив, що зустрівся із постійною координаторкою системи ООН в Україні Деніз Браун та головою Моніторингової місії ООН з прав людини в Україні Матільдою Богнер.
За його словами, тема зустрічі – це питання прав і свобод віруючих в Україні.
Лубінець наголосив, що «наша країна завжди була відкрита та толерантна до всіх релігій світу, а права вірян – захищені законом. Адже право на свободу світогляду і віросповідання закріплено у Конституції України».
«Нині перехід парафій української православної церкви московського патріархату до Православної церкви України — це бажання та вибір самих вірян. Вони розуміють, що УПЦ московського патріархату належить рф, підтримує війну, окупацію українських земель. Окрім цього, сама росія чинить злочини й проти різних релігійних конфесій: обстрілює та руйнує релігійні споруди, вбиває священиків», - зазначив омбудсмен.
Як підкреслив Лубінець, «в Україні захищені права всіх вірян. А окремі представники УПЦ московського патріархату, маніпулюючи правами віруючих, прикривають свої злочини».
Як повідомляв Укрінформ, у Києво-Печерській лаврі заявили про розрив договору про оренду з УПЦ МП з 29 березня.
Намісник Києво-Печерської лаври митрополит Павло наголосив, що ченці не збираються виселятися з Лаври.
У свою чергу міністр культури та інформаційної політики Олександр Ткаченко зауважив, що ченці зможуть після завершення державних перевірок залишитись у Лаврі за певних умов.
Глава Православної церкви України митрополит Київський і всієї України Епіфаній у зверненні до братії Києво-Печерської Лаври та громадськості запевнив, що про закриття монастиря в Лаврі та припинення в ньому молитви, богослужінь, чернечого життя не йдеться.