Семеро українських дітей, хворих на онкологію, у вівторок відправлено на лікування за кордон.

Про це повідомила дружина Президента Олена Зеленська у Телеграмі, передає Укрінформ.
«Втомлені усмішки, трохи обов’язкової для подорожі тривоги. І разом з тим, відчуття, ніби відправляєш дитину у гості до добрих друзів - тверда впевненість, що все буде добре. Взяла учать у відправці ще одного нашого конвою життя – ще 7 маленьких українців із онкологією поїхали на лікування за кордон», - розповіла перша леді.

За її словами, спочатку діти потраплять до польської клініки Unicorn, далі – до лікарні призначення.
Зеленська нагадала, що перший «конвой життя» відправлений у березні, коли з країнами Європи, Канади, США було досягнуто домовленостей про порятунок українських маленьких пацієнтів з онкологією.
Сьогодні ж дружина Президента відвідала Західноукраїнський спеціалізований дитячий медичний центр, на базі якого організуються «конвої життя».
«Це - всеукраїнський хаб для дітей з усієї країни, які потребують допомоги. При цьому лікарня не тільки евакуює, а й рятує на місці: нещодавно тут провели першу аутологічну трансплантацію кісткового мозку дитині! Тобто заради цього вже не потрібно їхати за кордон», - зауважила вона.
Перша леді зауважила, що щаслива познайомитися особисто із лікарями, які все це роблять, - Андрієм Синютою, Оленою Козловою, Оксаною Пушкарьовою, Романом Кізимом, Андрієм Кузиком, Аллою Степанюк, Зоряною Кізимою, Василиною Гаранжею, Наталею Федик, Ольгою Дорош.
«Дякую кожному і кожній із вас, наші дивовижні медики-рятувальники! Ніхто і ніколи ще не робив того, що робите всі ці місяці ви. Нехай стане сили врятувати всіх, хто цього потребує. Рятуючи дітей, ви рятуєте всю країну, всіх нас», - заявила Зеленська.
Як повідомляв Укрінформ, за даними МОЗ, від початку повномасштабного вторгнення рф в Україну на лікування за кордон евакуйовано 1,4 тисячі українських пацієнтів.