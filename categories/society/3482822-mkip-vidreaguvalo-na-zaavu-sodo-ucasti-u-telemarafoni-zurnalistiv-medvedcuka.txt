У відповідь на заяву низки журналістів щодо санкцій у вигляді відсторонення від ефірів медійників, які до війни працювали на каналах, що належать віктору медведчуку, Міністерство культури та інформполітики висловило свою позицію.

Про це повідомляє пресслужба МКІП.
"У МКІП немає жодних ілюзій щодо внеску каналів Медведчука у теперішню війну з росією. Водночас ми глибоко переконані, що сьогодні не час для публічних люстрацій та розпалювання конфліктів всередині країни та професійної журналістської спільноти. Сьогодні важливим є те, хто залишився, перейшов на сторону України та кожен день доводить свою позицію своєю сумлінною цілодобовою працею", - зазначили у міністерстві
Там також наголосили, що сьогодні потрібна кожна людина, кожен спеціаліст, який працює на єдиному інформаційному державному фронті для відстоювання української державності та перемоги над російськими загарбниками. "Тому вбачаємо доцільним саме зараз, під час війни, в першу чергу звертати увагу на позицію, яку прийняли зазначені у списку ведучі", - додали у МКІП.
У міністерстві також підкреслили, що вони не можуть, з огляду на свої повноваження, та не вважають за доцільне втручатись в кадрову політику каналів та медіагруп.
"Якщо ми не хочемо зробити щілину в нашій обороні перед росією, то ми сьогодні маємо всі виступати єдиним фронтом та не розпалювати ворожнечу всередині країни", - підсумували у МКІП.
Як повідомлялося, 24 лютого після початку масштабного вторгнення рф в Україну великі медіагрупи звернулись до МКІП та Національної ради України з питань телебачення і радіомовлення з метою об'єднатися та створити єдиний інформаційний фронт для боротьби з російською пропагандою. Це стало можливим завдяки зусиллям всіх редакторів, журналістів, ведучих, що наразі 24/7 працюють вже третій місяць єдиним фронтом.