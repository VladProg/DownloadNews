Українські рятувальники завершили відновлювальні роботи у Словенії і прямують на Батьківщину.

Про це у Телеграмі поінформувала пресслужба Державної служби України з надзвичайних ситуацій (ДСНС), передає Укрінформ.
“Із відчуттям задоволення від виконаної роботи наші рятувальники повертаються додому. Завдання, що були поставлені перед українськими рятувальниками, виконані в повному обсязі”, - йдеться в повідомленні.
Зазначається, що за 17 днів роботи фахівці ДСНС України провели колосальну роботу: розбирали будинки та конструкції, зруйновані паводком, розчистили та розширили понад півтори тисячі метрів річки, укріпили близько 1300 метрів берега, перемістили понад 53 тисячі кубометрів ґрунту, каменю та намулу та змінили русло на одній із ділянок, щоб уберегти житлові будинки від великої води.



Окрім цього, рятувальники перевезли 11 одиниць важкої інженерної техніки інших країн, що працювали поруч, до районів проведення аварійно-відновлювальних робіт. За даними відомства, загальний маршрут, які виконали водії ДСНС, становив понад 1800 км.
“Сьогодні Управління цивільного захисту та ліквідації надзвичайних ситуацій Міністерства оборони Республіки Словенія направила лист-подяку Україні за допомогу, надану в ліквідації наслідків паводку”, - заявили в установі.
Як повідомляв Укрінформ, 21 серпня у ДСНС заявили, що українські рятувальники у Словенії розчистили та розширили близько 1,4 км русла річки Савінья.