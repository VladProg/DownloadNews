В Україні загалом налічується понад 4 тисячі місць компактного поселення (МКП), у яких проживають понад 100 тисяч внутрішньо переміщених осіб.

Про це під час конференції "Право на гідність у місцях компактного поселення" заявив Уповноважений ВР із прав людини Дмитро Лубінець, передає кореспондент Укрінформу.
"Офіційна цифра (внутрішньо переміщених осіб в Україні - ред.) зараз становить більш як 4,8 мільйона громадян. З цієї кількості понад 100 тисяч громадян України проживають у більше 4 тисячах місцях компактного поселення", - заявив він.
Омбудсман зазначив, що за його дорученням співробітники очолюваної ним інституції відвідали 10 відсотків місць компактного проживання ВПО.
"І, звичайно, ця діяльність не припиняється. Ми для себе разом із партнерами ставимо таку амбітну ціль - відвідати всі 4 тисячі МКП", - поінформував Уповноважений ВР.
За його словами, Офіс Омбудсмана дуже часто фіксує системні проблеми, у яких умовах проживають переселенці: "Після кожного цього відвідування у мене особисто є вся інформація про візит, особливо щодо тих місць, де зафіксовано нелюдські умови, наприклад, грибок і пліснява, особливо у кімнатах, де живуть діти, неналежні умови санвузла, низький температурний режим у кімнатах".
Дуже часто, зазначив Лубінець, співробітники Офісу Уповноваженого фіксують, що, наприклад, у одних приміщеннях інколи є санвузол на 30 людей і більше тощо.
"І практика, яку ми зараз бачимо - замість того, щоб після отримання подання від мене як Уповноваженого (працювати над корекцією ситуації - ред.), центральні органи виконавчої влади займаються публічним показанням того, що насправді ситуація не настільки погана, як виявили співробітники Офісу Уповноваженого", - заявив Уповноважений з прав людини.
Омбудсмен переконаний, що необхідно визначити період функціонування місць компактного поселення для переселенців: "Існує нагальна потреба у нормальному врегулюванні питань функціонування МКП. Зокрема, необхідно визначити період їх функціонування, бо деякі з них існують з 2014 року з незмінним складом мешканців".
При цьому Лубінець заявив, що зараз жоден центральний орган виконавчої влади не має загальної інформації щодо місць компактного проживання переселенців.
За його словами, необхідно змінити ситуацію, надавати людям гарантії і можливість відчути перспективу, оскільки запит на визначеність серед внутрішньо переміщеного населення відчувається все більше.
"За даними опитувань і оцінок потреб ВПО, майже 40 відсотків не планують повертатися до своїх домівок, бо, як правило, їх вже немає, вони просто зруйновані. І люди вимушені, виходячи з розуміння цього, десь шукати нові умови, починати інколи з нуля своє нове життя", - сказав він.
Як повідомляв Укрінформ, в Україні офіційно зареєстровано 4 857 200 внутрішньо переміщених осіб. Для них створено більше мільйона місць для проживання.