Глава Української греко-католицької церкви Блаженніший Святослав закликав до співчуття прихожанам Спасо-Преображенського собору.

Про це йдеться в релізі, переданому Укрінформу.
Блаженніший Святослав під час зустрічі з молоддю у Львові з нагоди 90-річчя заснування руху «Українська молодь - Христові» висловився про обстріл російськими ракетами центру Одеси.
Зокрема про те, що внаслідок обстрілу був зруйнований Свято-Преображенський собор, який у 2010 році освятив московський патріарх Кирило Гундяєв.
«Ми мусимо це осмислювати, мусимо ще це усвідомити. Але ми щойно говорили про те, як можна ділами, вчинками відректися від Христа», - зазначив глава УГКЦ.
Водночас Блаженніший Святослав закликав до співчуття, зокрема прихожанам Спасо-Преображенського собору.
«Гадаю, люди, які ходили до того собору молитися, сьогодні плачуть. І нам треба їм поспівчувати. Бо сьогодні російська ракета поцілила не просто у святилище їхнього храму, вона поцілила їм у саме серце», - заявив глава УГКЦ.
Блаженніший Святослав назвав «катастрофою мати такого патріарха, який спочатку освятив храм, а потім другою рукою благословив ракету, яка прилетіла у святилище і знищила його».
«Тому тим людям справді можна від серця поспівчувати. Я не знаю, чи розумів той російський злочинець, який натискав на кнопку, що ця ракета влучить не в Одеський порт, а у Спасо-Преображенський собор. Що Господь Бог хотів сказати цією трагедією? Що Він хоче промовити - і до верхівки Російської православної церкви, і до російських злочинців, і до українських вірян Московського патріархату - я ще не знаю, бо в діях цих злочинців - це не Божа, а диявольська логіка. Але, думаю, це символічна подія, яка вразила усіх нас», - заявив предстоятель УГКЦ.
Як повідомляв Укрінформ, у ніч з 22 на 23 липня російські війська здійснили масовану атаку по території Одеси та області. Загарбники випустили 19 ракет різного типу.
Удар припав на історичний центр Одеси, внесений до Списку Всесвітньої спадщини ЮНЕСКО.
За даними МКІП, унаслідок атаки в Одесі пошкоджені 29 пам'яток національного та місцевого значення.
Одна людина загинула і 22 особи дістали поранення, серед них четверо дітей.