Виконувач обов'язків міністра культури та інформаційної політики України Ростислав Карандєєв та Уповноважений із захисту державної мови Тарас Кремінь взяли участь у написанні Всеукраїнського радіодиктанту до Дня української писемності та мови.

Про це повідомляє кореспондент Укрінформу.
«Наразі ми всі йдемо шляхом стійкості, шляхом опору і, врешті, шляхом перемоги. Українська мова – це мова перемоги», - наголосив Карандєєв.
Очільник МКІП зазначив, що ворог здійснює все для того, щоб знищити Україну, українську націю, українську ідентичність та українську мову, «проте українська мова вистоювала завжди, вона виборювала свої права…Щоразу ми з вами переконуємося, що мова перемагає. Перемагає опонентів, перемагає ворогів».
Після написання диктанту політичні діячі поділилися своїми враженнями.
«Диктант написав. Дуже старався, щоб було без помилок, проте відчував, що є складнощі у пунктуації, це закладено було автором», - сказав виконувач обов'язків міністра.
За його словами, текст диктанту - «дуже добрий і дуже теплий, згадав прекрасні шкільні роки».
Своєю чергою Кремінь розповів, що цьогорічний диктант «був фантастичний, і за стилістикою, і за пунктуацією, і за сенсом… Звичайно, мені не вистачало моїх миколаївських степових образів, згадок про Південний Буг, про наш степовий край, Чорне море».
Уповноважений із захисту державної мови додав, що його родина, мати в Миколаєві також сьогодні долучились до написання диктанту, адже «це сімейна традиція, яка зберігається дуже і дуже давно».
До написання радіодиктанту єдності у стінах Таврійського університету також долучились очільники багатьох обласних та міських військових адміністрацій, ректори та викладачі українських університетів, студенти.






Карандєєв та Кремінь взяли участь у написанні радіодиктанту єдності / Фото: Кирило Чуботін, Укрінформ































Цьогорічний текст радіодиктанту «Дороги України» написала лауреатка Шевченківської премії Катерина Калитко.
Читав радіодиктант актор театру та кіно Олексій Гнатковський.
27 жовтня українці святкують День української писемності та мови та беруть участь у радіодиктанті.