Глава УГКЦ Блаженніший Святослав у селі Крилосі Івано-Франківської області оголосив про заснування Патріаршого двору, осердям якого став храм Успіння Пресвятої Богородиці.

Про це повідомляє Українська греко-католицька церква, передає Укрінформ.
"Ми хочемо урочисто проголосити цей храм Успіння Пречистої Діви Марії у Крилосі, який збудований з каміння того княжого собору Успіння, нашим прокатедральним собором", – проголосив владика під час всеукраїнської патріаршої прощі до Крилоської чудотворної ікони Матері Божої з нагоди 1125-річчя Галича.
Глава УГКЦ пояснив, що відтепер у Церкві головним храмом є Патріарший собор Воскресіння Христового у Києві, який цьогоріч святкує десятиліття з дня посвячення. А для того, щоби підкреслити і скріпити Києво-Галицьку вісь, довкола якої збудувалася тотожність європейської нації українського народу, другим по важливості храмом стає Прокатедральний собор Успіння Пресвятої Богородиці у Крилосі.
Патріарші декрети предстоятель вручив настоятелю храму о. Ярославу Жолобу.
Галич упродовж тривалого часу був осердям церковного життя, осідком галицьких єпископів і митрополитів, а вже з XV століття Київські митрополити вживали у своєму титулі означення "Галицький".
У 1157 році князь Ярослав Осьмомисл біля Галича побудував величний храм Успіння Пресвятої Богородиці, якому подарував чудотворну ікону із Константинополя. Про автентичність Галицької чудотворної ікони в 1906 році зробив висновок митрополит Андрей Шептицький.
Коронування Галицької чудотворної ікони Пречистої Діви Марії Одигітрії відбулось 28 серпня 2006 року за участю Блаженнішого Любомира Гузара.
Фото: Департамент інформації Івано-Франківської архиєпархії УГКЦ