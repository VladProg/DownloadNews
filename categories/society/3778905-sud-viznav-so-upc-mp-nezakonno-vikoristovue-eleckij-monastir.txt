Суд відмовив у задоволенні позову Управління Чернігівської єпархії Української православної церкви щодо визнання поновленим договору про строкове спільне безоплатне користування майном Єлецького монастиря.

Про це повідомило Міністерство культури та інформаційної політики України, передає Укрінформ.
«Сьогодні, 26 жовтня 2023 року, Господарський суд Чернігівської області прийняв рішення по справі за позовом Управління Чернігівської єпархії Української православної церкви до Національного архітектурно-історичного заповідника «Чернігів Стародавній» та відмовив у задоволенні позовних вимог щодо визнання договору поновленим», – ідеться у повідомленні.
Зазначається, що таким чином суд погодився із позицією МКІП та заповідника «Чернігів Стародавній».
Так, рішенням суду договір про безоплатне користування комплексом споруд від 2016 року не вважається поновленим.
Визнано, що Управління Чернігівської єпархії УПЦ з 15 вересня 2021 року до сьогодні незаконно, без будь-якої правової підстави користується державним майном – приміщенням пам’ятки архітектури національного значення – Єлецьким монастирем, до складу якого також входять Успенський собор, Північні келії, Східні келії, Південно-західні келії та Мури з брамами.
Як повідомлялося, розташований у Чернігові Єлецький монастир є одним із найстаріших в Україні. На сьогодні має статус пам'ятки національного значення.
В оренді УПЦ МП Єлецький монастир перебував із 1992 року.
Фото: МКІП