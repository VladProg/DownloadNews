Управління Верховного комісара Організації Об'єднаних Націй у справах біженців (УВКБ ООН) виділить 123 мільйони доларів для адресної допомоги у зимовий період постраждалим внаслідок війни в Україні.

Як передає Укрінформ, про це повідомляється у звіті управління УВКБ ООН.
Зазначена допомога надаватиметься готівкою, з вересня 2023 року до лютого 2024 року, задля покриття витрат на електроенергію та оренду житла. У місцях, де відсутня змога надати готівку, УВКБ ООН та партнери роздаватимуть обігрівачі та непродовольчі товари, а також нададуть притулок.
За підрахунками ООН, готівку отримають 450 тисяч людей в Україні. Ще 15,75 тисячі осіб буде забезпечено житлом або засобами обігріву.
Окрім того, 250 тисяч осіб буде забезпечено необхідними для зими непродовольчими товарами, зокрема термоковдрами, кухонними гарнітурами, матрацами, спальними мішками, лампами, термосами та рушниками. Ще 62,25 тисячі осіб отримають зимові куртки та взуття.
Також ООН забезпечить ремонт систем опалення та електропостачання у 362 будівлях, де проживає 18 тисяч осіб. Також підготовлено генератори, достатні для обслуговування 104 тис. осіб, які будуть розподілятися в міру необхідності. Загалом ООН обіцяє допомогти в Україні 900 тисячам осіб, які постраждали внаслідок війни.
Водночас ООН виділить 5,2 мільйона доларів на допомогу 55 тисячам біженців у Молдові. Також ці кошти підуть на підтримку понад 20 громадських приміщень, серед яких центри розміщення біженців та дитячі заклади.
Як повідомлялося, після початку російського вторгнення в Україну в лютому 2022 року ЄС та його країни-члени почали надавати Україні політичну, економічну, гуманітарну та військову допомогу. Зокрема, вже у травні 2022 року ЄС започаткував так звані «коридори солідарності» на кордонах з Україною, які дозволили Україні продовжувати власний зерновий експорт на світовий ринок в умовах блокади Росією українських чорноморських портів.