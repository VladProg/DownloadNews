Кабінет Міністрів на засіданні 4 жовтня розширив перелік категорій осіб, яким можуть надаватися реабілітаційні послуги.

Про це у Телеграмі повідомив представник КМУ у Верховній Раді Тарас Мельничук, передає Укрінформ.
«Внесено зміни до порядку здійснення реабілітаційних заходів. Розширено перелік категорій осіб, яким можуть відповідно до ЗУ «Про реабілітацію осіб з інвалідністю» надаватись реабілітаційні послуги. Визначено та оптимізовано перелік необхідних документів для направлення на реабілітацію», - поінформував Мельничук.
За його словами, Кабмін також надав дозвіл Міністерству у справах ветеранів утворити державну установу «Національне військове меморіальне кладовище». Відомство має у двомісячний строк вжити заходів, необхідних для забезпечення діяльності цієї установи.
Крім того, уряд вніс зміни до постанови «Деякі питання здійснення оплати товарів, робіт і послуг для забезпечення потреб сектору безпеки і оборони в умовах воєнного стану». Зокрема, передбачено забезпечення можливості перегляду погодженої сторонами державного контракту (договору) ціни товарів (робіт, послуг) за обґрунтованими пропозиціями виконавців у разі істотних змін фінансово-економічних та технічних умов виконання такого контракту (договору). Встановлено обмеження щодо можливості перегляду ціни у бік збільшення.
Кабмін також вніс зміни до постанови «Про особливості здійснення гуманітарної допомоги, яка перевозиться залізничним транспортом в умовах воєнного стану», визначив Державний фонд сприяння молодіжному житловому будівництву отримувачем гуманітарної допомоги. Передбачено, що Держмолодьжитло надаватиме на безоплатній основі в користування відповідній сільській, селищній, міській раді або військовій адміністрації населеного пункту отриману гумдопомогу, призначену для забезпечення тимчасового проживання постраждалих внаслідок збройної агресії рф, на підставі відповідного договору.
Також затверджено порядок користування радіочастотним спектром в особливий період та в умовах надзвичайного або воєнного стану.