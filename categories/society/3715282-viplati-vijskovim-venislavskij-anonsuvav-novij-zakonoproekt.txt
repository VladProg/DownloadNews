Найближчим часом рішення про справедливу фінансову винагороду для військових може бути оформлено у новий законопроєкт і винесено на розгляд Верховної Ради України.

Як повідомляє кореспондент Укрінформу, про це сказав член Комітету Верховної Ради з питань національної безпеки, оборони та розвідки, представник Президента у ВР Федір Веніславський в ефірі телемарафону "Єдині новини".
"Відбулось на рівні комітету засідання кількох робочих груп, за участю народних депутатів від усіх політичних сил, представлених у парламенті, і всіх складових сектору безпеки та оборони: Міністерства оборони, Служби безпеки, Служби зовнішньої розвідки, Головного управління розвідку, Державної прикордонної служби. Тобто всі ті, хто має у своєму складі військові формування, військовослужбовці яких виконують завдання на лінії фронту - вони були членами цієї робочої групи. Напрацьований вже певний проєкт. Можна сказати він перебуває на стадії фіналізації. І я думаю, що найближчим часом він має всі шанси отримати оформлення відповідного законопроєкту і потрапити на розгляд залу", - розповів він.
Веніславський зазначив, що новий законопроєкт буде збалансованим і соціально справедливим та передбачатиме адекватний рівень грошового утримання як для військовослужбовців, які виконують завдання на передовій, так і для військових, що виконують завдання у тилу. У тому числі для студентів вищих військових навчальних закладів та строковиків.
За його словами, курсанти вищих військових навчальних закладів і військових підрозділів у цивільних навчальних закладах мають рівень стипендіального забезпечення нижчий, ніж цивільні студенти.
"Звичайно це також певний рівень несправедливості, оскільки вони також присвячують своє життя тій небезпечній на сьогоднішній день діяльності, яку ми бачимо на фронті. Це все враховано і практично немає якихось суперечок та дискусій між представниками сектору безпеки і оборони і між політиками. Я переконаний, що це буде найближчим часом вже фіналізовано", - наголосив Веніславський.
Як повідомляв Укрінформ, на базі Комітету Верховної Ради з питань національної безпеки, оборони та розвідки створено робочу групу для врегулювання питання оплати праці військовослужбовцям.
З 1 лютого змінився порядок виплат військовослужбовцям. Так, мінімальний розмір грошового забезпечення було підвищено до 20 100 гривень усім військовослужбовцям. 100 тисяч на місяць, як і раніше, збережені захисникам, які воюють безпосередньо на передовій. Водночас 30 тисяч гривень, що раніше виплачувалися широкому колу силовиків, тепер виплачуються військовим, які виконують завдання в районах бойових дій, але не беруть безпосередньої участі в боях із противником, пропорційно часу виконання завдань, а також тим, хто перебуває на бойовому чергуванні і бере участь у відбитті повітряних нападів противника, незалежно від району виконання завдання.