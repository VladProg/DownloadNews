На пункті пропуску "Ягодин-Дорогуськ", що на кордоні з Польщею, сьогодні, 12 грудня, почне функціонувати «Електронна черга перетину кордону» для вантажного транспорту.


Про це повідомляє МВС України на своїй сторінці у Фейсбуці, передає Укрінформ.
"12 грудня в міжнародному автомобільному пункті пропуску «Ягодин-Дорогуськ», що на кордоні з Польщею, почне функціонувати «Електронна черга перетину кордону» для вантажних транспортних засобів", - зазначається у повідомленні.
У відомстві наголосили, що проєкт «Електронна черга перетину кордону/єЧерга» реалізується Міністерством інфраструктури у співпраці з Міністерством цифрової трансформації, Державною службою з безпеки на транспорті, Державним агентством автомобільних доріг, Державною митною службою та Державною прикордонною службою за підтримки USAID / UK aid проєкту «Прозорість та підзвітність у державному управлінні та послугах/TAPAS».
"єЧерга упорядкує та збільшить транспортний потік вантажних транспортних засобів. Перевізники зможуть планувати день і час прибуття до пропускного пункту, адже знатимуть, коли настане їх черга перетинати кордон. Це дозволить оптимізувати час, витрачений на перебування в черзі, та зменшити витрати на перевезення товарів", - додали у МВС.
Користування електронною чергою буде безкоштовним.
Щоб потрапити в єЧергу, потрібно заздалегідь зареєструватися на сайті www.echerha.gov.ua. Після реєстрації водій отримає повідомлення про приблизний час перетину польсько-українського кордону.
Також для користувачів єЧерги працюватиме гаряча лінія за номером +38 (044) 334 43 04.
Нагадаємо, раніше нову послугу анонсувала Державна прикордонна служба.
Фото ілюстративне