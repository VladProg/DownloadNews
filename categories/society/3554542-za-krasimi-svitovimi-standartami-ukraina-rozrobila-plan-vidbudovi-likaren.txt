Україна створила план відбудови медичної інфраструктури та напрацювала необхідні зміни до державних будівельних норм. Оновлені вимоги щодо проєктування та будівництва медзакладів дозволять зводити лікарні, які відповідатимуть найкращим європейським і світовим стандартам.

Про це повідомляють у Міністерстві охорони здоров'я з посиланням на заступника міністра Богдана Боруховського, передає Укрінформ.
Наразі МОЗ у співпраці з Міністерством розвитку громад та територій України завершує підготовку нормативної бази для відбудови медичної інфраструктури України.
«На місці медичних закладів, які сьогодні зруйнувала і продовжує руйнувати росія, Україна має побудувати сучасні лікарні з урахуванням кращих європейських практик. Аби втілити наші амбітні плани в життя, сьогодні вкрай необхідно швидко прийняти нові державні будівельні норми стосовно закладів охорони здоров’я. Спільно з експертною групою Мінрегіону ми вже пройшли значний шлях та знаходимось за крок до прийняття нових норм», – розповів Боруховський.
Також МОЗ спільно з Мінрегіоном працює над змінами до Державних санітарних норм і правил «Санітарно-гігієнічні вимоги до нового будівництва і реконструкції закладів охорони здоров’я».
Завдяки оновленню державних будівельних норм і впровадженню санітарно-гігієнічних вимог лікарні будуватимуться за кращими світовими зразками. Насамперед це дасть змогу суттєво покращити умови перебування пацієнтів у медзакладах та поліпшить умови роботи медиків.
З моменту повномасштабного вторгнення російські терористи пошкодили 788 медичних закладів та ще 123 перетворили на груду каміння.