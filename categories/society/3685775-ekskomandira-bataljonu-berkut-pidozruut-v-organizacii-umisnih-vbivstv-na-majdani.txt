Колишньому командиру батальйону "Беркут" повідомлено про підозру в організації теракту та умисних вбивств мітингувальників 18 лютого 2014 року під час Майдану.

Як передає Укрінформ, про це Офіс генерального прокурора повідомляє у Телеграмі.
За процесуального керівництва Офісу Генпрокурора повідомлено про підозру колишньому командиру батальйону міліції особливого призначення "Беркут" ГУМВС України у Львівській області за обставинами організації незаконного перешкоджання акціям протесту 18 лютого 2014 року у центральній частині Києва.
За даними слідства, підозрюваний, виконуючи явно злочинний наказ керівництва Міністерства внутрішніх справ та ГУМВС України в Києві, для залякування населення організував вчинення підпорядкованими співробітниками терористичного акту. Його метою було перешкоджання масовому руху мітингувальників з Майдану Незалежності до Парламенту, де мало відбутися голосування за повернення до Конституції України 2004 року.
Експравоохоронець забезпечив без відповідних підстав і з порушенням норм чинного законодавства невибіркове застосування підпорядкованими співробітниками МОП "Беркут" спеціальних засобів та вогнепальної зброї.
Такі його дії призвели до вбивств трьох мітингувальників, спричинення тяжких тілесних ушкоджень п’ятьох, середньої тяжкості – 43, легких – 77.
На цей час за цими подіями до кримінальної відповідальності притягнуто ряд керівників органів внутрішніх справ, які безпосередньо організували вчинення злочинів. У тому числі ексміністра внутрішніх справ, його заступника, керівництво ГУМВС України в місті Києві, а також виконавців із числа співробітників МОП "Беркут".
Як повідомляв Укрінформ, колишньому командиру полку міліції особливого призначення “Беркут” Автономної Республіки Крим повідомили про підозру у державній зраді.