Україна має активно діяти у питанні евакуації дітей, примусово переміщених на тимчасово окуповані території або незаконно депортованих за межі Батьківщини.

Про це віцепрем’єр-міністр – міністр з питань реінтеграції тимчасово окупованих територій Ірина Верещук заявила на нараді щодо реалізації Плану дій Bring Kids Back UA, передає Укрінформ із посиланням на сайт Мінреінтеграції.
Зазначається, що від часу запровадження воєнного стану і до середини жовтня 2023 року до Нацполіції надійшло 18 967 звернень про безвісне зникнення українських дітей.
«Тож нам потрібне державне рішення щодо їх евакуації. Перш за все, статусних дітей, які перебувають у межах населених пунктів, що не контролюються українською владою», – сказала Верещук.
Посадовиця наголосила, що дуже важливо отримати всю інформацію про дітей. І цьому мають посприяти міжнародні партнери. Представниця ЮНІСЕФ в Україні підтвердила готовність організації допомогти розробити механізми евакуації та співпрацювати з усіма зацікавленими сторонами.
Присутні загалом обговорювали захист прав дітей, примусово переміщених на ТОТ або незаконно депортованих за межі України. Зокрема можливі заходи щодо встановлення їхнього місцезнаходження і повернення на підконтрольну Україні територію, виявлення фактів незаконного усиновлення. Йшлося також про важливість фіксації злочинних дій Росії стосовно відмови повертати українських дітей.
Крім того, учасники засідання акцентували на тому, що для безпечного повернення дітей слід подбати про комфортні умови для них. А також підготувати належні психологічну, медичну та матеріальну підтримку.
У засіданні щодо реалізації Плану дій Bring Kids Back UA взяли участь представники Офісу Президента України, Офісу генерального прокурора України, центральних органів виконавчої влади, силових відомств, а також ЮНІСЕФ в Україні.
Як повідомлялося, 17 жовтня в Україну в межах реалізації плану дій Bring Kids Back UA вдалось повернути ще одну дитину.
Фото: minre.gov.ua