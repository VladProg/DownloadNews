На деокупованих територіях основні ризики поширення інфекційних хвороб зумовлені проблемами питної води.

Як передає Укрінформ, про це сказав заступник міністра охорони здоров'я - головний санітарний лікар Ігор Кузін в ефірі телемарафону.
«Ризики поширення будь-яких інфекційних хвороб в літній період часу – це переважно випадки гострих кишкових інфекцій, до якої також відноситься холера, вони є переважно на тих територіях, де ми маємо проблеми з водопостачанням, водовідведенням. Такі ризики є дійсно високими. Холера передається доволі швидко від людини до людини. За умови недостатнього рівня санітарії доволі великі верстви населення можуть бути уражені. Зазвичай таких наслідків можна уникнути, якщо спрацьовує або система епідеміологічного розслідування, або вирішується поступово питання доступу до безпечної та якісної питної води», - заявив Кузін.
За його словами, робота фахівців Центрів контролю та профілактики хвороб на деокупованих територіях починається відразу, як тільки дозволяє безпекова ситуація. Відповідні команди заходять на звільнені території, досліджують якість води, ґрунт, також проводять заходи з дезінфекції тих місць, де відбувалися поховання останків загиблих. І всі ці дії спрямовуються на те, щоб не допустити поширення інфекційних хвороб, сказав він.
«Основні ризики, які ми бачимо на деокупованих територіях, зумовлені проблемами питаної води», - зазначив Кузін, додавши, що відразу така інформація розміщується на офіційних сайтах, інформується населення і позначаються місця зараженої води.
Крім того, головний санітарний лікар звернув увагу на проблему тимчасової зупинки вакцинації через воєнні дії в Україні. «Є також дуже велика проблема тимчасової зупинки вакцинації. Наприклад, Київська область, 56 пунктів вакцинації в області втратили весь наявний запас імунобіологічних препаратів», - сказав Кузін.
Як повідомляв Укрінформ, у заблокованому Маріуполі відсутність доступу до питної води, масові поховання в неналежних місцях збільшують ризики виникнення інфекцій та поширення хвороб, таких як холера.