Дружина Президента Олена Зеленська взяла участь у робочій зустрічі щодо реформи шкільного харчування та розповіла про формування підготовки до нового навчального року.

Про це перша леді повідомила у Телеграмі, передає Укрінформ.
«Кожен шкільний урок зараз – це в буквальному сенсі відвойоване майбутнє. Не лише для учнів – для кожного з нас, усієї країни. За місяць і десять днів наші діти й педагоги повернуться в класи. Маємо забезпечити їм усе необхідне, щоб за щоденного воєнного стресу вони не мусили думати ще й про те, де взяти сили та енергію для навчання. Разом із МОЗ, МОН, Мінвідновлення, Мінфіном, Держпродспоживслужбою, Мінагрополітики, громадськими організаціями та міжнародними партнерами говорили про це на робочій зустрічі, присвяченій реалізації реформи системи шкільного харчування», - зазначила Зеленська.
За її словами, уже сформовано команду проєктного офісу реформи, проведено партнерські зустрічі щодо посилення спроможності громад і підготовки до нового навчального року.
Також дружина Президента поінформувала, що затверджено шкільне меню на осінь, додавши, що за підтримки ВООЗ триває робота над технологічними картами для дитячих садочків, у кулінарних хабах п’яти областей навчаються тренери, які потім навчать шкільних кухарів.

«Ніхто у світі ще не проводив таку реформу в умовах війни. Нам випало стати першими. Тому так важливо не просто діяти, а взаємодіяти. Українці навчилися взаємодії як ніхто у світі – саме з її допомогою весь цей час ми перемагаємо у протистоянні з нападником. І наша реформа – не лише про їжу. Вона ще й про спільні дії та взаємодопомогу. Бо йдеться не просто про шкільні обіди та калорії. Готуємо не їжу, а майбутнє. Наших дітей і своє», - підкреслила перша леді.
Як повідомлялося, презентація нового шкільного меню відбулася у травні 2021 року за участю першої леді країни Олени Зеленської. 1 січня 2022 року завершився перехідний період з оновлення системи закупівель та освоєння нових технологічних карт.