У столиці представили авторський мовний курс Феодосії Колесник та її навчального посібника “Говори українською, бо живеш на своїй землі".

Презентація відбулася під час пресконференції в Укрінформі.
"Від початку повномасштабної війни від нашої організації діяв мовний клуб української мови, який я вела для внутрішньо переміщених осіб у Львові і який показав дуже хороші результати. Це мій авторський курс, який написаний на власній викладацькій діяльності саме з цією цільовою аудиторією... Це такий перший і поки єдиний проєкт, який має свою унікальність та особливість, де передбачений комплексний підхід до навчання...", - сказала голова ГО «Освітньо-європейський центр Феодосії Колесник», філологиня Феодосія Колесник, описуючи свій авторський курс.






Презентація проєкту «Говори українською, бо живеш на своїй землі!» в Укрінформі / Фото: Володимир Тарасов, Укрінформ





























































За її словами, ніяких нових методичних інструментів та напрацювань курс не містить, але в ньому показані інші важливі речі. Зокрема, актуальність української мови в часи українсько-російської війни. Також автор розкриває сенс переходу на українську мову, а також спростовує упередження про українську мову.
"Основне завдання, яке я ставлю в цьому курсі, - виховати мовну стійкість. Намір людей на непохитне користування українською мовою в щоденному спілкуванні. Незалежно від мови співрозмовника. Цим мій курс відрізняється, і така його особливість", - сказала Колесник.
Також вона додала, що навчальний посібник “Говори українською, бо живеш на своїй землі” виданий як курс і складається з 30 занять. Кожне заняття має дві частини: перша граматична, а друга - культурологічна.
Голова громадської ради при КМДА Геннадій Кривошея зазначив, що російські загарбники, заходячи в українські міста, в першу чергу знищують все, що пов'язано з українською мовою та українською культурою. Тож, за його словами, потрібно робити все для того, щоб говорити українською було модно і стильно, і нині саме той час, коли українська стає популярною по всьому світу.
Українська політична та громадська діячка, член Комітету Верховної Ради з питань фінансів, податкової та митної політики Галина Васильченко зазначила, що в час війни українці ще раз пересвідчились, наскільки важливим є питання мови, яке ідентифікує націю. Вона додала, що даний посібник та курс з вивчення української мови є надзвичайно важливим на сучасному етапі розвитку України.
Як повідомляв Укрінформ, Верховна Рада 25 квітня 2019 року ухвалила закон "Про забезпечення функціонування української мови як державної". Його статті впроваджуються в дію поетапно. Переважна більшість його норм набула чинності 16 липня 2019 року.