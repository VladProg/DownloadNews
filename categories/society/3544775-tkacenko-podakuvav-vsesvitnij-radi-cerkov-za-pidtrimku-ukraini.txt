Міністр культури та інформаційної політики Олександр Ткаченко подякував представникам Всесвітньої ради церков за підтримку України.

Як передає Укрінформ, про це Ткаченко написав у Телеграмі.
“Дякую очільникові Всесвітньої ради церков (ВРЦ) Іоану Сауці та його заступникові Одайру Педрозо Матеусу за візит до Києва та підтримку України. Радий, що голос українського духовенства прозвучить під час 11-тої Асамблеї ВРЦ: 31 серпня ‒ 8 вересня в Німеччині”, - ідеться у дописі.
Під час зустрічі Ткаченко наголосив, “що росія використовує культуру для трансляції пропаганди свого злочинного режиму”.


“Тому вбачаю доцільним виключення або принаймні призупинення членства представників рф в якомога ширшому спектрі культурних програм і міжнародних асоціацій. Це і спосіб заблокувати канали дезінформації, і потужний сигнал, що весь цивілізований світ вимагає від росії припинити цю жахливу неспровоковану війну”, - зазначив очільник МКІП.
На його думку, “призупинення членства рпц у ВРЦ до повного відведення російських військ з території України могло б стати саме таким сигналом”.
“Сподіваємося, що завдяки ВРЦ голос України ще більше буде почутий у світі та створить ще більшу солідарність з Україною всього цивілізованого світу”, - наголосив Ткаченко.
Як повідомляв Укрінформ, на засіданні центрального комітету Всесвітньої ради церков у Женеві 15-18 червня ВРЦ засудила розпочату росією війну проти України, закликала до її припинення, а також до негайного припинення вогню і проведення переговорів для забезпечення стійкого миру.