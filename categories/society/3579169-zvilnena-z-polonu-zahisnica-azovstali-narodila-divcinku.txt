Звільнена з російського полону захисниця Азовсталі, медик Мар'яна Мамонова сьогодні народила дівчинку.

Про це у Телеграмі повідомив міський голова Рівного Олександр Третяк, передає Укрінформ.
«Мар'яна Мамонова, медик, полонена, яка цього тижня повернулась додому, народила донечку», - написав Третяк.
За його словами, вага новонародженої - 3250 грамів, зріст - 57 сантиметрів.
Як повідомлялось, Мар'яна Мамонова — український медик, капітан медичної служби ЗСУ. Народилася на Рівненщині. Закінчила Тернопільський медуніверситет та магістратуру Київської військово-медичної академії.
Мала чотири ротації до АТО/ООС. Служила начальницею медичної служби 501-го окремого батальйону морської піхоти. З початку повномасштабного російського вторгнення служила в Маріуполі. Ще до полону Мар'яна в одному із листувань повідомила рідним, що вагітна. Із 4 квітня 2022 року була у полоні російських загарбників, а 21 вересня була звільнена в результаті обміну разом з іншими українськими захисниками.
Фото з соцмереж