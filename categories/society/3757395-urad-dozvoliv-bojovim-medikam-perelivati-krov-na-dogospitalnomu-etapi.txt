Уряд вніс зміни до Порядку задоволення потреб сил безпеки та сил оборони у донорській крові та компонентах крові в умовах воєнного стану, що значно розширює коло людей, які можуть проводити трансфузію цільної крові на фронті.

Про це повідомляє Міністерство охорони здоров'я, передає Укрінформ.
"Відтепер переливати кров зможуть не лише люди з медичною освітою, а й військовослужбовці, які пройшли відповідне навчання. Для цього Міністерство охорони здоров’я розширює спеціальну навчальну програму з основ трансфузійної терапії. Цей тренінг дозволить бойовим медикам отримати необхідні навички з переливання універсальної першої мінус групи крові. Його можна буде пройти на базі визначених центрів крові. Зазначена навчальна програма повністю відповідає стандартам НАТО", - йдеться у повідомленні.
Як зазначають у відомстві, рішення уряду значно розширює коло людей, які можуть проводити трансфузію цільної крові на фронті. Його нагальність та необхідність обумовлена тим, що далеко не кожен бойовий медик має відповідну медичну освіту. Переважно, допомогою пораненим на передовій та їх евакуацією до стабпунктів або госпіталів займаються люди з відповідними навичками й досвідом, втім без медичної освіти. До того ж реалії війни та сучасні протоколи надання першої медичної допомоги на полі бою, зокрема TCCC, передбачають процедуру заміщення крововтрати, що можна забезпечити переливанням цільної крові. Її будуть проводити в автомобілі під час евакуації пораненого до стабілізаційного пункту або госпіталю.
Як наголошують в МОЗ, за приблизними підрахунками, впровадження механізму забезпечення донорською кров’ю фронту та відповідних навчальних програм з основ трансфузійної терапії дозволить суттєво зменшити відсоток превентивних смертей на полі бою, пов’язаних із крововтратою. Адже вчасне переливання цільної крові дозволяє виграти час на доставлення пораненого до найближчого госпіталю.
Як повідомляв Укрінформ, у липні Кабінет міністрів ухвалив постанову, якою упорядковуються логістичні ланцюжки отримання донорської крові та її компонентів військовими медпідрозділами.