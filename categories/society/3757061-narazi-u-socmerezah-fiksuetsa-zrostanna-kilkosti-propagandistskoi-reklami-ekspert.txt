Наразі в соціальних мережах Facebook та Instagram фіксується зростання кількості платної пропагандистської реклами на тему політики.

Про це повідомив керівник Центру стратегічних комунікацій та інформаційної безпеки Ігор Соловей в ефірі програми «Укрінформ: вечірній стрім».

«Зараз ми спостерігаємо за тим, як дуже суттєвим майданчиком для постачання російської дози пропаганди стає Facebook, Instagram, TikTok», - зазначив Соловей.
За словами керівника Центру стратегічних комунікацій та інформаційної безпеки, з травня 2023 року фіксується значне збільшення платної реклами на тему політики.
Соловей пояснив, що реклама просувається рекламними кабінетами, які створені від Іспанії, Португалії, Бразилії, Індії та інших країн.
«Таких рекламних повідомлень дуже багато. Наші колеги працюють над їх блокуванням», - наголосив експерт.
Він поінформував, що за серпень 2023 року було заблоковано близько 2 тисяч рекламних кабінетів, що поширювали політичну дезінформацію.
Як повідомляв Укрінформ, за словами керівника Центру стратегічних комунікацій та інформаційної безпеки Ігора Солов'я, з 2014 року вдалося зробити український інформаційний медіапростір чистішим від російського впливу.