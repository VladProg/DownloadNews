Уповноважений Верховної Ради з прав людини Дмитро Лубінець закликав світ відреагувати на судилище над українськими військовослужбовцями з батальйону “Айдар”, яке грубо порушує Женевської конвенції.

Як передає Укрінформ, про це Лубінець повідомив у Телеграмі.
“В Ростові-на-Дону показово судять українських військовослужбовців батальйону “Айдар”. На лаві підсудних – 18 полонених. Українським захисникам інкримінують насильницьке захоплення влади, зміну конституційного ладу так званої "ДНР" і участь в діяльності терористичної організації”, - ідеться у повідомленні.




За словами Лубінця, це чергове судилище, яке підтверджує всьому світу, що Росія робить злочинців із тих, хто боронив рідну землю. Це ті люди, які не вторгались на чужі території, а лише боролись за свою свободу, державу, сім’ю і життя.
“Світ має реагувати на такі ганебні судилища захисників України. Адже очевидно для всіх, що на лаві підсудних мають опинитися не ті, хто захищається, а ті, хто зі зброєю в руках прийшов на чужі території”, - наголосив омбудсмен.
Він зауважив, що “Росія цинічно займається кримінальним переслідуванням українських громадян і відчуваючи безкарність продовжує своє криваве “справедливе правосуддя” над тими, кого не змогли залякати і зламати".
“Такі судилища – це чергове грубе порушення загарбниками Женевської конвенції за що Росія повинна постати перед судом”, - наголосив Лубінець.
Як повідомляв Укрінформ, російський Південний окружний військовий суд у Ростові-на-Дону розпочав слухання "по суті справи" щодо 18 учасників українського батальйону «Айдар».