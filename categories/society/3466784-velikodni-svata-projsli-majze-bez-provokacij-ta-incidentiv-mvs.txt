В Україні Великодні ніч та день пройшли достатньо спокійно, минулося майже без провокацій та інцидентів.

Про це на брифінгу в Укрінформі повідомив перший заступник міністра внутрішніх справ Євгеній Єнін.
«Хотів би подякувати всім - як правоохоронцям та співробітникам спецслужб, так і всім нашим громадянам, які з розумінням поставилися до нинішньої надзвичайно складної ситуації. Усі проявляли максимальну толерантність, коректність одне до одного у цей величний день і ніч, і тому нам вдалося по території країни обійтися майже без провокацій і інцидентів, і Великодні ніч і день пройшли достатньо спокійно», - сказав представник МВС.
За його словами, у ніч із 23 на 24 квітня на території 24 областей, окрім Херсонської, відбулися культові відправи з нагоди Великодніх свят. Богослужіння проходили у 13 600 храмових спорудах, участь у них взяли 1 мільйон 400 тисяч громадян.
«За конфесіями - це Православна церква України, (богослужіння пройшли – ред.) у 4100 храмових спорудах за участю 380 тисяч громадян; Українська православна церква – це близько 6300 споруд, за участю 540 тисяч вірян, Українська греко-католицька церква – це 3200 культових споруд, за участю 480 тисяч громадян», - сказав перший заступник міністра внутрішніх справ.
Єнін зазначив, що порядок і безпеку забезпечували понад 19 тисяч працівників поліції і Нацгвардії, також залучалися близько 1700 вибухотехніків ДСНС.
«Невеличка кількість міжконфесійних конфліктів, - наголошую, значно менше, ніж у попередні роки, - нами було зафіксовано на території Вінницької області, - це 7 подій, Київській – 5, 2 – в Івано-Франківській, по 1 – у Житомирській, Кіровоградській, Львівській, Хмельницькій, Черкаській і Чернівецькій та Чернігівській областях», - зазначив Єнін.
За його словами, серед найрезонансніших випадків – проведення флешмобів із плакатами «Руський мир вбиває», «Московський патріарх приніс в Україну смерть» тощо.
Окрім того, за інформацією МВС, невідомі особи білою фарбою на кількох транспортних засобах, припаркованих поряд із культовою спорудою, написали літеру Z. За цим фактом відкрито кримінальне провадження за статтею «хуліганство».
«Так само у Білоцерківському районі Київської області громадянин зробив напис білого кольору «Смерть москалям та кацапам» на стінах храму Аріхстратига Михаїла. Відносно викритих правопорушників складено протокол про адмінправопорушення за статтею «дрібне хуліганство», - повідомив перший заступник міністра.
Як повідомлялося, 24 квітня християни східного обряду святкували Великдень.