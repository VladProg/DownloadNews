Кабінет Міністрів доповнив перелік категорій внутрішньо переміщених осіб, які мають право на отримання тимчасового житла.

Як передає Укрінформ, про це Міністерство з питань реінтеграції тимчасово окупованих територій України повідомляє у Телеграмі.
“Сьогодні Кабмін схвалив зміни до Порядку формування фондів житла, призначеного для тимчасового проживання внутрішньо переміщених осіб. Цей фонд формується органами місцевого самоврядування”, - ідеться у повідомленні.
Житлові приміщення для тимчасового проживання, зокрема, будуть надаватися з фонду внутрішньо переміщеним особам з-поміж працівників підприємств, що були релоковані у безпечні регіони. А також – ВПО, які належать до вразливих верств населення.
Кабмін затвердив перелік соціально незахищених категорій населення з-поміж внутрішньо переміщених осіб, які мають право на отримання тимчасового житла.
До вразливих категорій, зокрема, належать особи з інвалідністю, особи віком понад 60 років, діти-сироти та позбавлені батьківського піклування і особи, які самостійно виховують дитину, а також сім’ї військовослужбовців, які беруть безпосередню участь у бойових діях, багатодітні та малозабезпечені сім’ї.
Як повідомляв Укрінформ, у квітні Уряд удосконалив механізм виплати державної допомоги евакуйованим із небезпечних регіонів.