Народні депутати ініціюють проведення аудиту державних санаторіїв, готелів і дач, щоб у подальшому розмістити у цих будівлях переселенців.

Про це повідомили під час пресконференції в Укрінформі народні депутати від партії “Слуга народу” Сергій Козир, Руслан Горбенко і Галина Третьякова, а також народний депутат від партії “Довіра” Сергій Вельможний, які є членами нещодавно створеної Тимчасової слідчої комісії Верховної Ради з питань розслідувань нецільового використання гумдопомоги.

“Зараз внутрішньо переміщені особи використовують гуртожитки закладів освіти, рекреації, а в цей же час простоюють державні санаторії, оздоровниці, туристичні центри, готелі... За даними Фонду державного майна за 2010 рік, 28 млн кв м державної нерухомості або простоює або використовувалася не за прозорими схемами. Це той пласт житла, яке можна надати переселенцям”, - сказав Горбенко.

Водночас Третьякова поінформувала, що ТСК з питань розслідувань нецільового використання гумдопомоги має намір звернутися до Міністерства економічного розвитку з тим, щоб ініціювати інвентеризацію державної житлової нерухомості, аби знайти придатне для переселенців житло.

“ТСК має завдання на законодавчому рівні забезпечити переселенців житлом. Зараз ми дивимося, де треба шукати. Потрібно провести аудит”, - зазначила Третьякова.

Як повідомляв Укрінформ, ВР на пленарному засіданні 20 вересня прийняла постанову "Про утворення Тимчасової слідчої комісії Верховної Ради з питань розслідування можливих порушень законодавства України у сфері отримання, розподілу, транспортування, зберігання, використання за цільовим призначенням гуманітарної та іншої допомоги, а також неефективного використання державного майна, яке може бути використане для тимчасового розміщення внутрішньо переміщених осіб та забезпечення інших потреб держави".
Очолив ТСК народний депутат фракції "Слуга народу" Сергій Козир.

Фото Володимира Тарасова