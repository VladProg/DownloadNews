Наслідки підриву греблі Каховської ГЕС стануть зрозумілими приблизно за тиждень.

Про це сказав Президент Володимир Зеленський на пресконференції у Києві, передає кореспондент Укрінформу.
"Ми розуміємо, що будуть великі проблеми, і вони вже є. Тому ми готувались. Будуть великі проблеми з питною водою, навіть там, де не затоплено. В усьому регіоні, як Дніпропетровському, так і в Запорізькому, і в Херсонському. Наслідки трагедії будуть зрозумілі десь за тиждень. Коли піде вода, буде зрозуміло, що там залишилось і що буде далі", - сказав глава держави.
Він зазначив, що усі служби готувалися до ймовірного підриву ворогом Каховської ГЕС.
"Інформація дійсно була від нашої розвідки, ми поділилися інформацією з нашими партнерами. І, в принципі, всі розуміли, що РФ разом з колаборантами замінували дамбу - така у нас була інформація, без особливих якихось деталей... Якщо це заміновано, то, відповідно, може бути вибух і будуть наслідки - гуманітарні, соціальні, економічні. І так воно відбувається. Дуже важливо, що заздалегідь ми розуміли ризики", - сказав Президент.
За його словами, зараз Україна підключає міжнародну спільноту для фіксування цього злочину.
"Я буду концентрувати увагу всіх наших дипломатів на роботі саме з державами, які постійно займають посередницьку позицію. Особливо це ті держави, які завжди приділяють багато уваги екопитанням і ековикликам. Дуже хочеться реакції від Латинської Америки та від Азії", - заявив Зеленський.
Як повідомлялось, російські війська в ніч проти 6 червня здійснили підрив Каховської ГЕС. Внаслідок підриву машинної зали зсередини станцію повністю зруйновано.
Розпочалась евакуація населення з потенційних районів затоплення.
Сільськогосподарські посіви у Херсонській, Запорізькій та Дніпропетровській областях під загрозою знищення, адже через щорічні посухи ці регіони користувалися водою з Каховського водосховища для поливу.
Фото: ОП