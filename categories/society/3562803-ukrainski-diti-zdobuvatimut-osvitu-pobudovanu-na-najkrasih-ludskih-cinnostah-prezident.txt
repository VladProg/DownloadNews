Попри намір ворога знищити Україну, українські діти ходитимуть в українські школи та вільно здобуватимуть національну гуманістичну освіту.

Про це Володимир Зеленський сказав у відеозверненні, передає Укрінформ.
"Сьогодні можна зробити дуже важливий політичний висновок – про стійкість нашої держави, про силу нашого суспільства. Наші освітні інституції дієві. Наша держава й місцеві громади забезпечують відновлення навчання навіть у тих районах, у яких при окупації школи були зруйновані. Хоч би що вони зруйнували, ми все відновимо, ми все відбудуємо", - сказав Президент.

Він наголосив: хоч би як ворог хотів знищити Україну та все українське, наші діти підуть у свої школи, у свої університети й будуть абсолютно вільно здобувати освіту.
"Національну освіту. Гуманістичну освіту. Таку освіту, яка побудована не на брехні й пропаганді, яку поширює держава-терорист, а на реальних знаннях, на відкритості світу, на найкращих людських цінностях", - додав глава держави.
Президент також подякував українським освітянам, які в різних форматах забезпечують освітній процес для понад 4 млн учнів.