В Україні з 1 липня завершується дія карантину та режиму надзвичайної ситуації у зв’язку з пандемією коронавірусу.

Про це Прем'єр-міністр Денис Шмигаль заявив на засіданні уряду, передає Укрінформ.

«З 1 липня завершуємо дію карантину та режиму надзвичайної ситуації у зв’язку з пандемією коронавірусу. COVID-19 став для українців важким випробуванням. Усі наші рішення весь цей час були спрямовані на те, аби зберегти життя людей», - сказав Шмигаль.

За його словами, за період пандемії влада відпрацювала механізми реагування, що стали в пригоді під час повномасштабної війни. «Тепер відповідаємо на нові виклики, озброєні новими методами та підходами. Дякую медикам, які всі ці роки самовіддано боролися з пандемією та зробили все, аби мінімізувати її наслідки», - зазначив очільник уряду.
Він зауважив, що нині лікарі та медсестри не менш героїчно допомагають захисникам і цивільним в умовах повномасштабної війни.
Як повідомлялося, з початку пандемії COVID-19 в Україні зафіксовано понад 5,5 млн випадків захворювання на коронавірусну хворобу.
Всесвітня організація охорони здоров’я 5 травня скасувала статус пандемії COVID-19.