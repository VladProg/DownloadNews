З початку війни СБУ викрила понад 700 колаборантів.

Про це на брифінгу в Military Media Center сказав речник СБУ Артем Дехтяренко, передає Укрінформ.
"З початку повномасштабного вторгнення рф СБУ викрила понад 700 таких осіб (колаборантів - ред). І це саме за статтею 111-1 ККУ – колабораційна діяльність, якої до березня цього року взагалі не існувало. Тобто, на відміну від державних зрадників, тут ми говоримо про колаборантів у чистому вигляді", - зазначив Дехтяренко.
Так, на початку повномасштабного вторгнення один мешканець Сумщини «привів» до околиць Києва понад 120 одиниць техніки загарбників (танків, БМП, гаубиць тощо). Він сам вийшов на ворога, як тільки їхні колони перетнули кордон, і запропонував стати провідником, показати безпечні шляхи до Києва.
Після втечі загарбників колаборант намагався уникнути правосуддя, але СБУ затримала зрадника.
Інший приклад – суддя із тимчасово окупованого Криму, який відновив практику депортації народів. За лояльність до загарбників його призначили «суддею Євпаторійського міського суду». Там цей чоловік ухвалював незаконні рішення щодо примусового видворення місцевих жителів до віддалених регіонів рф, включаючи Сибір.
"І подібних прикладів понад 700. З них, станом на зараз до суду скеровано 265 кримінальних проваджень за обвинуваченням 268 осіб. Інші зараз на стадії розслідування. Щодо 53 фігурантів уже ухвалені рішення та призначені відповідні міри покарання", - сказав речник.
Нещодавній вирок - 12 років за ґратами одному із мешканців Луганщини, який передавав представникам російської армії інформацію про підрозділи ЗСУ, що захищали Луганщину, - свідчить, що така доля чекає усіх фігурантів, котрі свідомо пішли на співпрацю з ворогом і сподівалися, що загарбники їм віддячать.
"Частина фігурантів отримали підозру заочно. Але можу запевнити, що навіть заочні дуже якісно документуються і оформляються процесуально. Це дає змогу притягнути кожного із фігурантів до відповідальності у майбутньому", наголосив Дехтяренко.
За його словами, саме так відбувається на деокупованих територіях України. Наприклад, на нещодавно звільнених територіях Харківської, Херсонської, Луганської та Донецької областей викрито 227 осіб з-поміж колаборантів.
"Питання притягнення цих осіб до покарання – це лише питання часу", наголосив він.
Як повідомляв Укрінформ, Служба безпеки викрила колаборанта на звільненій території Харківщини та зібрала неспростовні докази його добровільної співпраці з ворогом.