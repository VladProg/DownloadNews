Через заплановані ремонти інфраструктури у польському Перемишлі відбудуться тимчасові зміни рейсів цього напрямку.

Як передає Укрінформ, про це повідомляє АТ “Укрзалізниця” у Телеграмі.
“Польська залізниця з 8 вересня розпочинає заплановані ремонти інфраструктури у Перемишлі. Це могло б означати скасування всіх рейсів цього напрямку, але спільно з польськими колегами ми мінімізували вплив ремонтних робіт. Втім, тимчасові зміни будуть”, - йдеться у повідомленні.
Зазначається, що поїзди №89/90 Київ — Перемишль та №73/74 Харків — Перемишль із 7 вересня до 6 жовтня будуть скасовані.
Натомість уже з 3 вересня призначається новий поїзд №119/120 Київ — Хелм. Він стане вже третім щоденним поїздом до Хелма. Це денний поїзд, що вирушатиме з Києва о 06:28 і прибуватиме до Хелма о 17:27. Зворотно відправлення з Хелма о 10:23 (пересадка з поїзда IC12100 Варшава Всходня 06:05 — Хелм 08:42), прибуття до Києва - о 22:45.
Також по пʼятницях та суботах протягом «місяця ремонтів» у Польщі збережеться курсування лише двох поїздів Інтерсіті+: діючого №705/706 Київ — Перемишль; нового №707/708 Київ — Перемишль (відправлення з Києва о 22:17, Перемишль о 06:23, зворотно з Перемишля об 11:15, прибуття до Києва о 20:41).
У зазначені 6 днів поїзди №53/54 Київ — Перемишль, №89/90 Київ — Перемишль, №31/32 Запоріжжя — Перемишль, №35/36 Одеса — Перемишль, №73/74 Харків — Перемишль, №715/716 Київ — Перемишль будуть скасовані.
Графік ремонтів у вересні «зачепить» і розклад руху поїздів №54 та №36. №54 Перемишль — Київ відправлятиметься з Перемишля о 13:45 (замість 20:28) та прибуватиме до Києва о 05:34 (замість 09:00). №36 Перемишль — Одеса відправлятиметься о 13:45 (замість 20:28) та прибуватиме до Одеси о 08:10.
“Незважаючи на ремонти поблизу Перемишля, кількість запропонованих залізницею місць на Польщу у вересні навіть зросте на близько 100 завдяки новому рейсу на Хелм (окрім трьох пар вихідних). А по завершенні ремонтних робіт у жовтні в разі підтвердження популярності третього рейсу на Хелм і його подальшого узгодження, кількість "польських" квитків зросте одразу на 10%”, - додали в Укрзалізниці.
Як повідомлялося, квитки на польський напрямок продають на 20 діб наперед, нова дата відкривається о 08:00 щоранку (крім Варшави, яка «стартує» о 09:00).
Фото: Укрзалізниця