Заступник генерального прокурора Антон Войтенко представив колективам Спеціалізованих прокуратур у сфері оборони нових керівників.

Про це повідомила пресслужба САП у Телеграмі, передає Укрінформ.
Як зазначається, керівником Спеціалізованої прокуратури у сфері оборони Центрального регіону став Микола Синельников, Східного регіону – Віталій Вдовитченко, Південного регіону – Андрій Глумаков, Західного регіону – Микола Мерет.

Войтенко під час представлення колективам нових очільників акцентував увагу на пріоритетних напрямах роботи спецпрокурорів, серед них – протидія злочинам у сфері національної безпеки, бюджетній сфері, оборонно-промисловому комплексі і у сфері державних закупівель.
Також першочерговою визначено боротьбу з правопорушеннями, пов’язаними із незаконним використанням майна і техніки та захист інтересів держави у військовій та оборонній сфері.

За даними ОГП, Микола Синельников до цього призначення очолював Пустомитівську окружну прокуратуру; Віталій Вдовитченко очолював Спеціалізовану прокуратуру у військовій та оборонній сфері Західного регіону; Микола Мерет був заступником керівника Львівської обласної прокуратури; Андрій Глумаков очолював Спеціалізовану прокуратуру у військовій та оборонній сфері об'єднаних сил.
Фото: ОГП