Російські загарбники за час повномасштабної війни вбили в Україні щонайменше 503 дітей, ще 1117 дітям завдали поранень різного ступеня тяжкості.

Про це Офіс генерального прокурора повідомив у Телеграмі, передає Укрінформ.

"Більше ніж 1620 дітей постраждали в Україні внаслідок повномасштабної збройної агресії рф. Станом на ранок 28 серпня 2023 року за офіційною інформацією ювенальних прокурорів 503 дитини загинули та понад 1117 отримали поранення різного ступеня тяжкості", – ідеться у повідомленні.
Як зауважили в ОГП, вказані цифри не є остаточними, адже триває робота з їх встановлення у місцях ведення бойових дій, на тимчасово захоплених і звільнених територіях.
Найбільше дітей, за даними відомства, постраждали в Донецькій області – 485, Харківській – 300, Київській – 129, Херсонській – 122, Запорізькій – 99, Миколаївській – 97, Дніпропетровській – 95, Чернігівській – 71, Луганській – 67.
Зокрема, 27 серпня в селі Одноробівка Богодухівського району Харківської області внаслідок російського обстрілу поранення дістала 16-річна дівчина.
Як повідомлялося, за даними Національної поліції щодо злочинів, вчинених російськими військовими в ході повномасштабного вторгнення в Україну, станом на 28 серпня зниклими безвісти вважаються 1163 дитини.