В Укрінформі презентували навчальний посібник “Від Майдану до Майдану: новітня історія української журналістики (1989–2019)”.

Про це повідомляє кореспондент агентства.
Як зауважив завідувач кафедри соціальних комунікацій та аудіовізуального мистецтва Київського міжнародного університету, один із авторів посібника Юрій Нестеряк, “книжка не просто є першим комплексним дослідженням новітньої історії української журналістики... це реально 30 років життя в цій професії кожного із співавторів”.
“Ми реально учасники тих подій і тих процесів, які відбувалися в українському суспільстві, в українській журналістиці. Ті, хто вже бачив книжку, кажуть — а чому так багато політики? Товариство, ті, хто так кажуть, праві. Тому що ми зрозуміли, що нереально пояснити, чому відбулося те чи інше, ті чи інші процеси в медійній сфері, не розуміючи, що відбувалося в українському політикумі в той період, що відбувалося в суспільному житті. І це об’єктивно”, - сказав Нестеряк.

Він зауважив, що зміст книги — бачення авторів і лише початок.
“Хочу зазначити і підкреслити: видання цієї книжки незавершене. Ми вважаємо, це початок великого проєкту, наступного проєкту, життя триває. Ми закінчили 2019 роком, бо можна було так до безкінечності продовжувати описувати події. Але ж ми маємо вже 2022-ий, дуже насичений подіями. І, звичайно ж, хочеться запросити до співпраці з нами всіх, хто має документальні архіви, фотоархіви, хто має особисті свідчення”, - повідомив Нестеряк.
Він зауважив, що книжка має статус навчально-наукового посібника, “буде помітною і стане в пригоді не лише студентам чи аспірантам, а й викладачам та експертам, медіаекспертам і взагалі широкому загалу”.
Своєю чергою співавторка посібника, доцент кафедри соціальних комунікацій Інституту журналістики Київського національного університету імені Тараса Шевченка Юлія Нестеряк зауважила, що для неї презентована книжка “не просто завершення якогось етапу роботи, досвіду, а такий прояв оптимізму”.

“По-перше, закінчили ми її саме тоді, коли почалася війна. Це було поштовхом для того, аби щось робити і почуватися якось впевненіше, особливо в перші тижні. І те, що книжка надрукована в Харкові у видавництві “Глобус” попри обстріли, попри те, що було закрито навіть метро, бо не було електрики, це теж дуже важлива річ”, - підкреслила авторка.
Фотокореспондент газети “Голос України” і співавтор Олександр Клименко, понад 80 фотографій якого використані в книзі, зазначив, що довелося опрацювати сотні тисяч фото з архіву для того, щоб обрати кращі.

“Ми раді, що в наших стінах це видання презентується. І Юрій сказав, що ми не літописці, ми учасники. Це треба бути такою хороброю людиною, щоб будучи учасником, так би мовити — виступаючи в ринзі, і ще й коментувати те, що відбувається. Тому ці три співавтори, безумовно, відчайдушні люди, я думаю, що вони отримають багато різних зауважень, коректив. Але комусь треба робити таку роботу. І подяка їм за те, що вони взялися за це”, - сказав генеральний директор Укрінформу Олександр Харченко.
Також він підтримав ідею підготувати продовження презентованого посібника, але зауважив, що “продовження буде непросто писати, тому що вже відбулася зміна поколінь в українській журналістиці”.
Він додав, що зараз виходить на перший план “інше покоління - інші технології, інші стандарти або відсутність стандартів, і як буде писатися це продовження, ми будемо з інтересом спостерігати”.

“Презентація — це можливість трішки потім відпочити, щось подумати, але я хотів би запросити нашу таку тріаду, авторський колектив, видавництво і книжкову фабрику - необхідно вже буквально сьогодні починати роботу по ще одному - другому виданню цього посібника, тому що не вистачає одного розділу, я не знаю, як вам його робоча назва -“Війна. Перемога”. Часу обмаль, слава ЗСУ”, - сказав голова Державного комітету телебачення та радіомовлення України Олег Наливайко.
Присутній на заході ректор Київського національного університету імені Тараса Шевченка Володимир Бугров зауважив, що презентована книга “більше, ніж навчально-наукове видання, це фотоілюстративна і змістовна історія епохи”.
Навчальний посібник видано за сприяння Фонду розвитку журналістики імені Анатолія Москаленка та Українського фонду миру. Вийшов у Видавничому центрі «Академія», видрукований на Харківській книжковій фабриці «Глобус».
Фото: Є. Котенко