Кожен українець за кордоном має залишитись частиною політичної нації, попри те, чи повернеться він в Україну, чи ні.

Про це координаторка політичних програм Громадянської мережі ОПОРА Ольга Айвазовська сказала в ефірі програми "Укрінформ: Вечірній стрім".
"Кожен українець за кордоном має залишитись частиною політичної нації, незважаючи на те, приймає він чи вона рішення повертатися, чи залишатися...Політична нація - це не про етнос, а про приналежність до України, та до українців", - сказала Айвазовська.

За її словами, Україні потрібно зайнятися промоцією України та українства у світі, що дозволить українцям за кордоном не сприймати себе як другорядну політичну націю.
Співзасновниця благодійного фонду savED, міністерка освіти і науки України 2019-2020 рр. Ганна Новосад зазначила, що відновлення України має вже відбуватися, і це має відбуватися завдяки інвестиції в людей, які залишаються в Україні.
"Це відновлення має мати різну форму в різний період цієї війни. Якщо зараз ми не можемо повністю відновити школи, бо немає грошей, немає сенсу, бо завтра по ній може щось прилетіти, і немає ще чогось, то можна шукати швидші способи, як зробити так, аби ці діти повернулися хоча б частково...", - сказала Новосад.
Як повідомляв Укрінформ, абсолютна більшість українських біженців, які перебувають за кордоном, та внутрішньо переміщених осіб після більш як 500 днів війни планують або сподіваються повернутися додому.