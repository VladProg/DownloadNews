На Батьківщину вдалося повернути ще 37 дітей, яких наприкінці серпня примусово вивезли з Харківщини до російського смт Кабардінка (біля Геленджика), попри те, що у всіх є батьки.

Про це повідомляє Укрінформ із посилання на сайт Міністерства з питань реінтеграції тимчасово окупованих територій.
«Процес повернення був важким, але завершився успішно. Щоб забрати своїх дітей, батьки проїхали довгий шлях декількома країнами Європи», - йдеться у повідомленні.
Нині родини возз’єдналися та знаходяться в безпечному місці на Закарпатті. Їх розмістили у шелтерах для внутрішньо переміщених осіб – у селах з мальовничими краєвидами Білки та Горінчово.
За даними міністерства, вони мають комфортні умови проживання у нещодавно відремонтованих та обладнаних приміщеннях, які забезпечила Закарпатська ОВА. Не залишились байдужими і міжнародні організації, які передали речі першої необхідності.
Це стало можливим завдяки злагодженій співпраці Мінреінтеграції, Державної міграційної служби, Благодійної організації «SОS Дитячі Містечка Україна» та перевізників.
Кожен, хто має будь-яку інформацію про незаконне вивезення дітей до рф, може зателефонувати до Національного інформаційного бюро на цілодобову гарячу лінію 16-48 та до Департаменту кризового реагування Мінреінтеграції: 050-562-03-13.
Як повідомлялося, Мінреінтеграції докладає зусиль для якнайшвидшого повернення маленьких депортованих українців на Батьківщину, а також активно підтримує їх після повернення.
Фото: МінТОТ