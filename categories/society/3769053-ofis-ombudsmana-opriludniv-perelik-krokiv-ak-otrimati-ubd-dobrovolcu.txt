Статус учасника бойових дій можуть отримати добровольці, які захищали Україну в період 24 лютого-25 березня 2022 року і брали участь у бойових діях як самостійно, так і в складі добровольчого формування у взаємодії із ЗСУ, Міністерством внутрішніх справ, ДПСУ, Службою безпеки України тощо.

Про це у Фейсбуці поінформувала пресслужба Офісу Омбудсмена, передає Укрінформ.
«Для надання статусу УБД добровольцю треба подати до міжвідомчої комісії довідку, видану командиром військової частини, у взаємодії з якою боєць сам або у складі добровольчого формування захищав державу. Якщо такої довідки немає, то треба подати нотаріально завірені свідчення про період безпосередньої участі у війні», - йдеться у повідомленні.
Зазначається, що ці свідчення мають дати троє або більше свідків серед військовослужбовців, які вже отримали УБД, і одним зі свідків має бути командир підрозділу добровольця.
Ті добровольці, які не мають довідки та які зазнали поранень, контузії, каліцтва, через що далі не можуть служити, мають подати нотаріально завірені свідчення про період безпосередньої участі в захисті України від не менш ніж двох військовослужбовців, які мають статус УБД і меддокументи, що підтверджують наявність поранення, контузії, каліцтва, отриманих під час участі у війні.
Ухвалити рішення про надання статусу УБД чи відмовити у ньому комісія має протягом місяця.
За інформацією Офісу Омбудсмана, право на статус УБД мають: чоловіки та жінки, що обороняли Україну від 24 лютого 2022 року, та військовослужбовці ТРО; військовозобов’язані та добровольці ЗСУ, ТРО, Нацгвардії, СБУ, зовнішньої розвідки, Держприкордонслужби, Держспецтрансслужби; люди рядового та начальницького складу підрозділів оперативного забезпечення зон проведення АТО ДФС.
Право на отримання статусу УБД мають і: особи рядового, начальницького складу, військовослужбовці МВС, Управління держохорони, Держспецзв’язку, ДСНС, Державної кримінально-виконавчої служби; військовослужбовці-резервісти; поліцейські; військовослужбовці військових прокуратур; співробітники Служби судової охорони та інших військових формувань, які захищали Україну і брали участь в АТО.
Як повідомлялося, уряд спростив порядок надання статусу УБД.