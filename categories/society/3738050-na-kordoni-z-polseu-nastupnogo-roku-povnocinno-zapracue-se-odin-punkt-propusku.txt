Пункт пропуску “Нижанковичі - Мальховіце” на кордоні з Польщею, який зараз діє в тимчасовому режимі, у 2024 році може запрацювати на повну потужність.

Про це в інтерв’ю Укрінформу повідомив посол України в Польщі Василь Зварич.
“За останній рік ми запустили в тимчасовому режимі новий пункт пропуску “Нижанковичі - Мальховіце”, через який проходить порожній вантажний транспорт масою понад 7,5 тонни. Тобто створена тимчасова інфраструктура для цього пункту пропуску, і ми очікуємо, що на початку 2024 року він запрацює на повну потужність”, - сказав Зварич.
Він також нагадав, що за минулий рік удалося вдосконалити пропускну спроможність пункту “Краківець - Корчова”.
“Урешті вдалося розмежувати автомобільні й вантажні смуги, відтак їх кількість збільшилася з чотирьох до дев’яти”, - уточнив дипломат.
Зварич зазначив, що в нинішніх умовах процес створення чи будівництва нових пунктів пропуску є доволі складним. “Тому ми намагаємося максимально ефективно використовувати існуючий потенціал і збільшувати пропускну спроможність там, де це можливо”, - наголосив посол.
Також він висловив вдячність Польщі за кредит, який цьогоріч зріс зі €100 млн до €160 млн. За його словами, ці кошти призначено саме для розбудови інфраструктури на українсько-польському кордоні.
Як повідомлялося, у серпні 2022 року було запущено в роботу оновлений пункт пропуску “Краківець - Корчова”.
Фото: PAP/Darek Delmanowicz