Національна поліція розслідує 830 кримінальних проваджень за фактом колабораціонізму.

Про це повідомив в інтерв’ю виданню “Новое время” очільник Нацполіції Ігор Клименко.
“830 кримінальних проваджень відкрито за статтею про колабораційну діяльність. 1355 осіб за колаборанство вже отримали підозри на сьогодні. І до суду ми встигли скерувати 55 таких кримінальних проваджень”, - сказав він.
Очільник Нацполіції уточнив, що фігурантами справ є люди, які були при владі, а також колишні працівники правоохоронних органів.
“Є такі люди, які відверто симпатизували російській федерації, чекали «рускій мір». Це пов’язано було і з пропагандою, яку нав’язували багато років російські засоби масової інформації, та й деякі політичні партії, які функціонували на території нашої держави”, - зазначив Клименко.
24 лютого росія розпочала повномасштабне вторгнення в Україну.
У квітні Верховна Рада посилила покарання за колабораціонізм - позбавлення волі до 15 років з конфіскацією майна.