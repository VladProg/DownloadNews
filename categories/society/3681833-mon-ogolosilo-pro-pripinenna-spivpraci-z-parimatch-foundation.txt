Міністерство освіти та науки припиняє співпрацю з міжнародним благодійним фондом Parimatch Foundation.

Про це повідомляється на сайті МОН, передає Укрінформ.
"У зв’язку із застосуванням персональних спеціальних економічних та інших обмежувальних заходів (санкцій) до міжнародного благодійного фонду Parimatch Foundation Міністерство освіти і науки України розриває меморандум про співпрацю", - йдеться у повідомленні.
Зазначається, що припинення дії меморандуму набуває чинності з дати отримання письмового повідомлення відповідними сторонами. Лист від МОН щодо припинення співпраці надіслано до представництва Parimatch Foundation в Україні.
Як повідомлялося, у серпні 2022 року МОН та благодійний фонд Parimatch Foundation підписали меморандум щодо співпраці з підвищення компетентностей та навичок освітньої діяльності, впровадження нових сервісів в освітній процес, вдосконалення інклюзивної системи освіти, поліпшення ментального та фізичного здоров’я дітей та молоді, а також популяризації впровадження сучасних програм та методик.
Президент України Володимир Зеленський 10 березня ввів у дію рішення РНБО щодо запровадження санкцій проти 120 фізичних та 287 юридичних осіб. Серед них компанія Parimatch.