Майже 60% українців відчувають надію, коли думають про майбутнє держави, 33% відчувають оптимізм.

Про це свідчать результати опитування «Війна, мир, перемога, майбутнє», оприлюднені на сайті громадянської мережі "Опора", передає Укрінформ.
“Думаючи про майбутнє держави, українці переважно відчувають надію (59%), тривогу (42%) та оптимізм (33%). За час повномасштабної війни оптимізм та надія на краще майбутнє країни досягли одного з найвищих показників з часів Революції гідності", - ідеться в аналітичному звіті.

Водночас зазначається, що викликає занепокоєння зростання негативних емоцій щодо майбутнього держав протягом червня 2023 р., оскільки це пов’язано "з готовністю респондентів погодитися на швидке завершення війни за будь-яку ціну". Аналітики зазначають, що на зростання показників негативних емоцій міг вплинути підрив греблі Каховської ГЕС, який стався під час проведення опитування.
Основними загрозами у найближчому майбутньому як на рівні окремих домогосподарств, так і на рівні держави респонденти вважають загибель людей унаслідок бойових дій, зростання цін на необхідні товари та втрату джерел доходу.
Проте більш як половина опитаних (53%) готові терпіти наслідки війни зараз заради перемоги у майбутньому. Якнайшвидшого завершення війни за будь-яких умов бажає 30% українців, проте дійсно готові піти на якісь поступки заради швидкого закінчення війни лише 8% респондентів.
"Опитування показало, що частина громадян хоче швидкого завершення війни через страх великих втрат, уявлення про те, що РФ володіє більшими ресурсами за Україну та сумніви у тривалості підтримки з боку Заходу", - зауважують дослідники.

Водночас, за їхніми даними, абсолютна більшість українців (56%) вірить, що підтримка України з боку Заходу буде тривалою. При цьому більш як половина з них не готові зупинити збройну боротьбу, якщо така військова чи економічна підтримка припиниться.
Опитування проведене Фондом «Демократичні ініціативи» імені Ілька Кучеріва спільно з Центром політичної соціології протягом 5–15 червня 2023 р. методом face-to-face. Загалом опитано 2001 респондент віком від 18 років у 22 областях та місті Києві (у Запорізькій, Харківській та Херсонській областях – лише на тих територіях, що контролюються Україною й де не ведуться бойові дії).
Максимальна випадкова похибка вибірки не перевищує 2,3%.