Вирок суду у справі за фактом нападу на Катерину Гандзюк буде оголошений 26 червня.

Про це повідомила пресслужба Дніпровського районного суду м.Києва, передає Укрінформ.
«...Проголошення вироку у кримінальному провадженні за обвинуваченням Мангера В.М. та Левіна О.О... відбудеться 26 червня 2023 року о 12:00 годині», - зазначили у суді.
Як повідомляв Укрінформ, громадську активістку, в.о. керівника справами виконавчого комітету Херсонської міськради Катерину Гандзюк 31 липня 2018 року облили сірчаною кислотою біля під'їзду її будинку в Херсоні. Опіками було уражено 40% тіла жінки. Вона перенесла кілька операцій, але 4 листопада того ж року померла.
Безпосередні виконавці замаху засуджені до ув'язнення на строк від 3 до 6,5 року.
Ексголова Херсонської обласної ради Владислав Мангер і помічник депутата облради Олексій Левін, підозрювані в організації замаху на Гандзюк, перебувають під вартою.