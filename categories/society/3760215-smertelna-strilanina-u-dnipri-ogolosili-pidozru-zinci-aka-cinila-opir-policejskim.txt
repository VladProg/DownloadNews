У Дніпрі оголосили підозру 23-річній жінці, яка 29 серпня під час смертельного інциденту з патрульними чинила опір поліцейським.

Про це повідомляє відділ комунікації поліції Дніпропетровської області, передає Укрінформ.
"12 вересня слідчі ГУНП в Дніпропетровській області вручили фігурантці повідомлення про підозру за ч. 2 ст. 342 Кримінального кодексу України (опір представникові влади, працівникові правоохоронного органу та ін.)", - йдеться у повідомленні.
Також у поліції зазначили, що в рамках досудового розслідування тривають слідчі дії, судова медична експертиза та інші слідчі заходи для встановлення всіх обставин правопорушення, вчиненого щодо патрульних поліцейських. За результатами можлива додаткова кваліфікація.
Як повідомляв Укрінформ, у Дніпрі 29 серпня двоє патрульних поліцейських зупинили автомобіль, у якому перебували, зокрема, двоє неповнолітніх. На вимогу вийти з машини водій і пасажири відповіли відмовою. Правоохоронці стали силою витягати потерпілих із автомобіля й застосували газовий балончик. Чоловік, який перебував в авто, влаштував бійку, серйозно травмувавши патрульну. Її напарник застосував табельну зброю, завдавши смертельних ран чоловікові.
Правоохоронця, стосовно якого розпочато досудове розслідування у кримінальному проваджені за фактами умисного вбивства та перевищення службових повноважень працівниками правоохоронного органу (ч. 1 ст. 115, ч. 3 ст. 365 КК України), відправили під цілодобовий домашній арешт.
Також відкрито кримінальне провадження за фактом посягання на життя патрульних поліцейських.