В Україні з початку жовтня запроваджена нова сума виплат населенню багатоцільової грошової допомоги від Міжнародної організації з міграції (МОМ) у розмірі 3600 гривень на місяць.

Як передає Укрінформ, про це повідомляється на сайті Міністерства з питань реінтеграції тимчасово окупованих територій.
«Такі виплати здійснюються протягом 3 місяців. Ця зміна відбулася через те, що попередня сума (2200 гривень) є недостатньою для покриття базових потреб громадян. Тому розмір виплат був переглянутий», - зазначили у міністерстві.
Цей процес буде регулярним, із коригуванням відповідно до значних цінових змін.
Зазначається, що усі, хто реєструються та мають право на отримання допомоги після 1 жовтня 2023 року, отримають збільшену суму. Для осіб, зареєстрованих до цієї дати, сума переказу відповідатиме чинному розміру 2220 гривень на члена сім’ї.
Реєстрація на грошову допомогу від Міжнародної організації з міграції буде доступною у Харкові з 11 жовтня 2023 року.
Як повідомлялося, багатоцільова грошова допомога - це вид допомоги, яку гуманітарні організації надають населенню України, що постраждало від війни, для забезпечення мінімальних життєвих потреб, включно з продуктами харчування, засобами гігієни, одягом і простими предметами домашнього вжитку. Ця допомога не призначена для ремонту пошкодженого житла. Вона спрямована на те, щоб сім'ї жили гідно і могли задовольняти свої найнагальніші потреби.
Фото: НБУ