Київський апеляційний суд відхилив скаргу на обрання бізнесмену Ігорю Коломойського запобіжного заходу у вигляді тримання під вартою з можливістю внесення застави у розмірі майже 510 млн грн у справі щодо легалізації понад пів мільярда гривень ПриватБанку.

Відповідне рішення оголосив головуючий колегії суддів Віктор Глиняний, передає кореспондент Укрінформу.
"Клопотання захисників залишити без задоволення, ухвалу Шевченківського райсуду столиці про обрання запобіжного заходу у вигляді тримання під вартою з можливістю внесення застави розміром 509 млн 900 тис. грн залишити без змін. Відмовити у клопотаннях про взяття на поруки", - оголосив суддя Глиняний.
У ході судового засідання сторона захисту наполягала, що правоохоронці не надали достатніх і належних доказів причетності Коломойського до шахрайства. Також адвокати стверджували, що у ході слідства правоохоронці неодноразово змінювали правову кваліфікацію вчинення злочину, а слідчий суддя Шевченківського суду при обранні йому запобіжного заходу не володів достатньою інформацією про кримінальну справу, яку інкримінують бізнесмену.
Крім того, адвокати просили звільнити Коломойського з-під варти у зв'язку з незадовільним станом здоров'я. Зокрема, захисник озвучив у суді такі діагнози Коломойського, як цукровий діабет, холецистит, цироз печінки і панкреатит.
Своєю чергою Коломойський під час свого виступу ході у судовому засіданні запевняв, що не збирається переховуватися від слідства. "Я знаходжуся у такому стані, що нікуди не збираюся виїжджати і переховуватися", - переконував він.
Висловлюючись про висунуті йому звинувачення, Коломойський сказав, що це "питання чисто бухгалтерське, експертне".
Із клопотанням взяти на поруки бізнесмена у суді виступив головний рабин Дніпропетровської області Шмуель Камінецький. Також з клопотаннями взяти Коломойського на поруки виступили журналісти "1+1" Алла Мазур, Наталія Мосейчук, Ігор Циганик і ведучий Юрій Горбунов. Вони запевняли суд, що знають Коломойського багато років і готові поручитися, що він не залишить країну.
Також аргументом у клопотаннях про взяття Коломойського на поруки було те, що після Революції гідності бізнесмен на посаді очільника Дніпропетровської ОДА захистив область від сепаратистів.
Як повідомляв Укрінформ, колишньому бенефіціарному власнику ПриватБанку Ігорю Коломойському повідомили про підозру за двома статтями Кримінального кодексу: ст. 190 (шахрайство) та ст. 209 (легалізація (відмивання) майна, одержаного злочинним шляхом).
2 вересня Шевченківський районний суд Києва ухвалив рішення про призначення Коломойському запобіжного заходу у вигляді тримання під вартою до 31 жовтня з альтернативою у вигляді внесення застави у розмірі 509 млн 960 тис. грн. Коломойський перебуває у слідчому ізоляторі СБУ.
Працівники Бюро економічної безпеки і Служби безпеки інкримінують йому легалізацію упродовж 2013-2020 років понад пів мільярда гривень шляхом виведення їх за кордон з використанням інфраструктури підконтрольних банківських установ.
За даними правоохоронців, було створено кредитні зобовʼязання товариства вже безпосередньо перед бізнесменом, та всі подальші перерахування заборгованості цього товариства надходили на особистий рахунок Коломойського.
Уже 15 вересня БЕБ оголосило Коломойському нову підозру. Йому інкримінують організацію підробки документів на переказ коштів, заволодіння чужим майном, вчинене організованою групою, в особливо великих розмірах, а також набуття та розпорядження майном, щодо якого фактичні обставини свідчать про його одержання злочинним шляхом.
Досудове розслідування встановило, що Коломойський організував та очолив організовану групу, до складу якої також входив керівник столичної філії ПриватБанку та інші службові особи філії і головного офісу ПриватБанку.
Група розробила план, спрямований на заволодіння коштами ПриватБанку. Він полягав у штучному створенні видимості внесення готівки від імені Коломойського до каси головного офісу банку, облікування її, оформлення перевезення неіснуючої готівки інкасаторами.
Таке штучне внесення готівкових коштів від імені Коломойського відбувалося від 26 березня 2013 року по 18 лютого 2014 року – на загальну суму 5 млрд 878 млн грн.
16 вересня Шевченківський райсуд столиці переобрав запобіжний захід Коломойському, який отримав нову підозру за трьома статтями у справі про заволодіння 5,8 млрд грн. Зокрема, суд змінив запобіжний захід у частині застави, встановивши її розмір у сумі 3 млрд 891 млн грн.