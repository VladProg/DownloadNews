Кабінет Міністрів ухвалив рішення про утворення делегації від України для участі у переговорах з представниками Міжнародного банку реконструкції та розвитку щодо укладення Угоди про фінансування Проєкту «Підтримка державних видатків для забезпечення стійкого державного управління в Україні».

Про це з посиланням на Міністерство фінансів повідомляє Урядовий портал, передає Укрінформ.
"У квітні Світовий банк надав пропозицію Уряду України для старту підготовки нового інвестиційного проєкту з невідкладної підтримки надання державних послуг в Україні. У рамках цього Проєкту за підтримки Міжнародного банку реконструкції та розвитку та Міжнародної асоціації розвитку Україна отримає позику у розмірі 1,492 млрд дол. США", - йдеться у повідомленні.
Зазначається, що кошти будуть спрямовані на відшкодування видатків держбюджету, здійснених для забезпечення оплати праці працівників державних органів та бюджетних установ освітньої сфери, як на національному, так і регіональному рівнях.