Національна спілка журналістів України вручила Катерині Єсипенко, дружині кримського політв'язня Кремля Владислава Єсипенка, диплом про визнання її чоловіка лауреатом Національної премії за захист свободи слова імені Ігоря Лубченка.


Про це повідомила Національна спілка журналістів України, передає Укрінформ.
Диплом вручили під час розширеного пленуму правління НСЖУ.
Голова НСЖУ Сергій Томіленко наголосив на солідарності Спілки з незаконно ув’язненими Владиславом Єсипенком, Іриною Данилович, Наріманом Джелялом та іншими медійниками, що перебувають у заручниках окупантів.
«Для нас велика честь передати вам українську та міжнародну прескарти й диплом премії, якою раніше було відзначено кримського журналіста Миколу Семену, в’язня кремля журналіста Романа Сущенка, донецького медійника Станіслава Асєєва, інших достойних колег. Сьогодні ви, пані Катерино, робите дуже багато для звільнення нашого колеги, вашого чоловіка. Віримо, що зовсім скоро ви зможете передати цей диплом безпосередньо Владиславові», - сказав голова НСЖУ Сергій Томіленко.
Катерина Єсипенко зазначила, що живе з надією, що найближчим часом Владислав зможе сам бути гостем на заходах Спілки. Від імені Владислава Єсипенка й Ірини Данилович вона подякувала за прийняття їх до Спілки.
«Бути членом НСЖУ та МФЖ – це велика психологічна та емоційна підтримка. Владислав та Ірина – люди сміливі, з принциповою життєвою позицією, зразок того, якими мають бути справжні громадяни держави, що бореться за збереження свого суверенітету й територіальної цілісності», - сказала дружина політв'язня.
Як повідомляв Укрінформ, незаконно засуджених у тимчасово окупованому Криму Владислава Єсипенка та Ірину Данилович прийняли до Національної спілки журналістів України.
Фото: НСЖУ