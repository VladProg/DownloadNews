П’ятеро ветеранів на протезах із Києва, Житомира, Черкас та Чернігівщини зібрали 6 млн грн на потреби військових під час походу Чорногірським хребтом у Карпатах.

Про це Суспільному розповів один з учасників акції Олександр Швецов, передає Укрінформ.
Зазначається, що разом ветерани подолали понад 30 км та фінішували на Говерлі. Окрім спорядження, вони несли по 10 кг піску. З кожним зібраним мільйоном — скидали по кілограму. Також їх супроводжували два провідники.
"Коли ми вийшли на Говерлу, у кожного було ще по 5 кг. На Говерлі ми все це скинули. У нас є відео, все було чесно", — сказав Швецов.

За його словами, похід — це ідея самих ветеранів. Його основна мета — зібрати 10 млн грн на потреби бригад, у яких вони воювали. Також звернулися до фонду Сергія Притули, щоб з його допомогою закупити все необхідне на ту суму, яку назбирають.

Окрім цього, чоловіки хотіли мотивувати інших бійців, які дістали поранення на війні.
"Цим походом ми хотіли показати хлопцям і дівчатам з такими пораненнями, що все — можливе, що можемо долати дистанції навіть більші, ніж здорові люди. Це була мотивація на майбутнє, психологічна реабілітація. Цим ми показали своїм побратимам і посестрам, що все в наших руках, що можемо долати такі перепони, й найголовніше — ми допоможемо своїм бригадам здолати Москву, й Україна буде вільною", - розповів Швецов.
Олександр Швецов родом із Житомира. 4 липня 2014 року був поранений під Луганськом. Ліву ногу йому протезували 2015 року в Києві. Однак, розповів ветеран, спочатку йому було психологічно важко це сприйняти, тож протез тривалий час лежав у ванній кімнаті, допоки про це не дізналися волонтери.
"Вони вирішили мене відправити у школу ходи в Австрію. Коли я туди приїхав і побачив, що дідусі й бабусі, яким по 70 років, ходять на протезах, подумав: у свої 29 років я не буду сидіти у візку. Я ходитиму. І з того часу намагаюся якнайбільше ходити й ділитися якимись "лайфхаками" щодо цього з іншими. Хочу, щоб вони не витратили на це стільки ж років, як я", — зазначив ветеран.
Раніше Швецов організовував піший хід з Одеси до Карпат, під час якого зібрав майже 300 тис. грн допомоги для побратимів.
Як повідомляв Укрінформ, п’ятеро протезованих ветеранів вирушили в похід Карпатами, аби зібрати гроші на потреби ЗСУ.
Фото: Олександр Швецов, Фейсбук