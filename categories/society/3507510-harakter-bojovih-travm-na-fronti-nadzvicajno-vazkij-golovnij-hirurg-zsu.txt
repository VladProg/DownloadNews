Характер бойових травм зараз надзвичайно важкий і складний, але мобільні шпиталі обладнані всім необхідним устаткуванням, яке допомагає рятувати наших бійців.

Про це на брифінгу в Медіацентрі Україна — Укрінформ повідомив головний хірург ЗСУ Костянтин Гуменюк.
“Характер бойових травм сьогодні дуже відрізняється від травм, які мали наші військовослужбовці у 2014 році. Ворог активно застосовує сучасне озброєння, системи залпового вогню “Смерч”, Ураган”, “Буратіно”, тому часто військовослужбовці поступають з множинними ушкодженнями грудної порожнини, черевної, кінцівок, з крововтратами. Тож характер бойових травм надзвичайно важкий і складний", - наголосив лікар.
Він додав, що українські бойові медики пройшли спеціальну підготовку і володіють потрібними навичками і тактичними засобами. Дотримуються правила “золотої” години, за яку треба доставити пораненого до шпиталю, щоб одразу надавалася кваліфікована медична допомога.
Говорячи про оснащення медиків на фронті, головний хірург ЗСУ зазначив, що ще з 2014-15 років всі мобільні шпиталі були обладнані ендовідеохірургічними комплексами. Ще з того часу почалось постачання шпиталів сучасним обладнанням, і на сьогодні всі українські мобільні госпіталі обладнані необхідним устаткуванням, яке допомагає рятувати бійців.
Вагому підтримку медикам надають волонтери з усіх куточків України і з-за кордону, які надсилають посилки з антисептиками, перев’язним, витратним матеріалом.
“Зараз важливо допомагати військовій медицині саме тому, що найголовніший актив і наша найголовніша зброя — це здоров’я і мотивація наших бійців. Військова медицина знаходиться також на першій лінії фронту в плані допомоги нашим хлопцям, які захищають Україну. Нам вдалося поєднати закордонних партнерів, які допомагають нам технічним обладнанням. Також вдалося організувати декілька центрів підготовки тактичної медицини і первинної медичної допомоги. Знання та досвід бійців з питання допомоги самому собі і один одному іноді важливіші навіть за медичне обладнання. Але й медичне обладнання має потрапляти в талановиті... руки, такі як у всієї нашої медичної військової служби. І ми вдячні лікарям, які відчайдушно в пеклі війни роблять божу справу”, - сказав підприємець і волонтер Олексій Гавриш.
Як повідомлялося, українські військові хірурги почали застосовувати на фронті сучасні малоінвазивні оперативні втручання, такі як лапароскопія і торакоскопія.