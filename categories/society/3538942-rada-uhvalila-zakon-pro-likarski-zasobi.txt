Верховна Рада ухвалила Закон "Про лікарські засоби", згідно з яким відтепер законодавство України і Європейського Союзу щодо лікарських засобів будуть використовувати однакову термінологію та впроваджувати єдині правила регулювання фармацевтичного ринку.

Як передає Укрінформ, за відповідний законопроєкт проголосували 254 народних депутати.
«Цим законопроєктом пропонується закріпити на рівні закону широкий перелік термінів з метою їх уніфікації у національному законодавстві та адаптації до законодавства Європейського Союзу. Для реалізації цього проєкту пропонується розділити функції формування та реалізації політики у сфері лікарських засобів та закріпити перерозподіл повноважень органів виконавчої влади у сфері обігу лікарських засобів з метою усунення дублювання функцій цих органів», - йдеться в пояснювальній записці.
Як зазначається, прийняття цього закону дозволить: підвищити рівень захисту здоров'я та інтересів споживачів; забезпечити захист споживачів від небезпечних, неефективних та неякісних лікарських засобів; вдосконалити систему контролю якості лікарських засобів з урахуванням вимог законодавства Європейського Союзу та мінімізувати негативні наслідки необґрунтованого державного втручання у сферу виробництва та обігу лікарських засобів; чітко урегулювати відносини між органами виконавчої влади, операторами фармацевтичного ринку та споживачами лікарських засобів, і визначити порядок забезпечення якості лікарських засобів, що виробляються, імпортуються та перебувають в обігу; знизити рівень корупції під час надання маркетингового дозволу на медичне застосування лікарського засобу та обігу лікарських засобів на фармацевтичному ринку України; підвищити доступність безпечних, ефективних та якісних лікарських засобів на ринок України; знизити вартість лікарських засобів тощо.
З метою реалізації цілей та завдань закону пропонується внести зміни до законодавчих актів України (зокрема, Кодексу адміністративного судочинства України, Основ законодавства України про охорону здоров’я, законів України «Про рекламу», «Про основні засади державного нагляду (контролю) у сфері господарської діяльності»).
Прийняття закону не потребуватиме фінансування, додаткових матеріальних та інших витрат з державного та місцевих бюджетів.
Як повідомляв Укрінформ, 16 квітня Кабінет Міністрів ухвалив низку змін до процедур державної реєстрації, перереєстрації лікарських засобів та їх обігу на період дії воєнного стану.