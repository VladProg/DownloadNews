В Україні з 1 січня 2024 року запрацює нова система оплати праці держслужбовців на основі класифікації посад, при цьому 70% зарплати становитиме посадовий оклад, а 30% — премія.

Про це повідомила голова Національного агентства з питань державної служби Наталія Алюшина в ефірі Українського Радіо, передає Укрінформ.
Алюшина зауважила, що за результатами проведеного НАДС дослідження, 80% держслужбовців задоволені своєю роботою, водночас 93% незадоволені зарплатою.
"Ми зараз фіксуємо високий рівень задоволеності держслужбовців своєю роботою. І тут ми розрізняємо два чинники: матеріальний та ціннісний, бо вони розуміють цінність свого внеску, особливо в умовах війни. Щодо матеріального, то тут нічого не змінилося. В умовах війни держава є активним роботодавцем. Держслужбовці отримують законом гарантовану заробітну плату..., яка гарантує мінімальний розмір посадового окладу — 2 прожиткові мінімуми. А це 5179 грн. Станом на зараз ухвалено рішення щодо уточнення цих речей", - сказала очільниця НАДС.
Вона зазначила, що нова система оплати праці держслужбовців на основі класифікації посад запрацює з 1 січня 2024 року.
"Було ухвалено урядове протокольне рішення від 1 вересня щодо проведення класифікації і посад держслужби стосовно того, щоби із 1 січня 2024 року запрацювала нова система оплати праці держслужбовців на основі класифікації посад. Зросте частка фіксованих виплат, зменшиться розмір варіативної складової оплати праці до 30% і запровадиться грейдова система посадових окладів. Розмір мінімального грейду не може бути меншим, ніж розмір мінімальної заробітної плати", - сказала Алюшина, уточнивши, що мінімальна заробітна плата з 1 січня становитиме 7100 грн.
За її словами, станом на зараз 70% зарплати держслужбовця становить премія, 30% - посадовий оклад.
"Ми змінюємо цю модель оплати: гарантованою стала частка, яка має дорівнювати 70%, а 30% буде варіативна складова у вигляді премії", - пояснила Алюшина.
Голова НАДС зазначила, що вже отримала протокольне доручення уряду розпочати класифікацію посад. "Буде відповідна постанова, сподіваюсь, що до наступної п’ятниці вже буде урядове рішення, і вся державна служба має пройти класифікацію посад", - додала вона.
Як повідомлялося, Прем'єр-міністр Денис Шмигаль заявляв, що нова система оплати праці державних службовців, яку планують запровадити в Україні, допоможе усунути зловживання при нарахуваннях додаткових виплат і премій.
Верховна Рада підтримала у першому читанні законопроєкт про реформу оплати праці державних службовців (№ 8222) 28 липня.