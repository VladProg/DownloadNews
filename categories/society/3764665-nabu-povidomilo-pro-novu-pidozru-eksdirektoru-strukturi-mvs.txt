Колишнім директору та заступнику директора державного підприємства Міністерства внутрішніх справ України “Інформ-Ресурси” повідомили про підозру у зловживанні під час відчуження приміщень на 187 млн грн.

Про це повідомляє Національне антикорупційне бюро України, передає Укрінформ.
Дії колишнього директора кваліфіковані за ч. 3 ст. 358, ч. 4 ст. 358, (підроблення офіційних документів), ч. 1 ст. 388, (незаконні дії щодо майна, на яке накладено арешт, заставленого майна або майна, яке описано чи підлягає конфіскації), ч. 5 ст. 191 (привласнення, розтрата майна або заволодіння ним шляхом зловживання службовим становищем), ч. 1 ст. 357, ч. 2 ст. 364 Кримінального кодексу України.
Його заступнику інкримінують вчинення злочину, передбаченого ч. 5 ст. 191 ККУ (привласнення, розтрата майна або заволодіння ним шляхом зловживання службовим становищем).
У межах досудового розслідування встановлено, що у серпні 2018 року директор спільно із заступником відчужили належні держпідприємству будівлі у центрі Києва.
Попри те, що приміщення перебували у податковій заставі та не могли бути продані до погашення податкових зобов’язань, посадовці відчужили державне майно, при цьому значно занизивши реальну вартість.
Для цього очільник держпідприємства використав підроблені документи, а також приховав від оцінювача відомості про користування підприємством земельною ділянкою, на якій розташована будівля. Таким чином, за 16 млн грн були відчужені об’єкти, дійсна вартість яких становить понад 187 млн грн. Такі дії завдали державному підприємству збитків на суму понад 171 млн грн.
Наприкінці 2018 року посадовці держпідприємства заволоділи отриманими від незаконної оборудки коштами, а саме 16 млн грн, перерахувавши їх на рахунки підконтрольних їм юридичних осіб.
Крім того, з’ясувалося, що для приховування протиправної діяльності директор викрав документи фінансово-господарської діяльності підприємства.
Як зауважили у НАБУ, стосовно трьох осіб, задіяних у цій злочинній схемі та причетних до легалізації коштів, отриманих злочинним шляхом, винесені обвинувальні вироки.
Як повідомляв Укрінформ, у Києві суд повернув Міністерству оборони будівлі військового містечка загальною площею понад 6 тис. кв. м, вартістю близько 145 млн грн.