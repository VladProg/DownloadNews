Головний рабин України та Києва Яків Дов Блайх привітав євреїв України з прийдешнім Новим роком – Рош га-Шана.

Про це Укрінформу повідомили у пресслужбі Блайха.
"Любі друзі! Щиро вітаю вас з Новим, 5784-м, роком! Судного дня у дні Рош га-Шана кожна людина замислюється над своїми вчинками та поведінкою у році, що минає, і сподівається на благословення Всевишнього та позитивний запис у Книзі життя на наступний рік", – йдеться у привітанні головного рабина України та Києва.
Він зазначив, що для євреїв та багатонаціональної родини українських громадян рік, що минає, був сповнений страждань, випробувань і, на жаль, непоправних втрат.
"Євреї України є мужніми та сильними громадянами нашої держави, яка гідно виборює свободу і незалежність, демократичні цінності та свою історію", – підкреслив Блайх.
Він побажав Божого благословіння нашій країні, остаточної та повної перемоги, "а кожному з нас – міцного здоров'я, благополуччя і духовного зростання у родині".


Свято початку нового року для усіх, хто сповідує юдаїзм, – Рош га-Шана – у 2023 році починається ввечері 15 вересня і закінчується ввечері 17 вересня. Свято відзначається на честь створення світу. За віруваннями юдеїв, в Рош га-Шана Бог визначає долю людини на наступний рік, проте це рішення не остаточне, і протягом наступних десяти днів може бути змінене. Тож, з початком нового року починаються десять днів каяття, протягом яких віряни сподіваються отримати сприятливе рішення, яке буде остаточно затверджене на десятий день – Йом-Кіпур.
Рош га-Шана та Йом-Кіпур – найважливіші єврейські свята. Характерною рисою святкування Рош га-Шана є сурміння у шофар – єврейський ритуальний музичний інструмент, зроблений з рогу тварини (зазвичай барана). У шофар сурмлять у синагогах (це одна із заповідей Тори), щоб спонукати євреїв до каяття напередодні Дня Суду.
Як повідомляв Укрінформ, на ранок 14 вересня до Умані вже прибули 22 тисячі паломників-хасидів на святкування Рош га-Шана.