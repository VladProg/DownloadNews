Понад 200 релігійних громад зробили заяви про перехід з Української православної церкви Московського патріархату до Православної церкви України за час повномасштабної російсько-української війни.

Про це голова Комітету Верховної Ради з питань гуманітарної та інформаційної політики Микита Потураєв заявив у інтерв’ю Укрінформу.
«Кількість заявок різко збільшилась порівняно з попередніми роками. Боюсь помилитися, але точно можу сказати, що понад двісті. Це - буквально впродовж одного місяця», - зазначив він.
Потураєв вважає, що рішення щодо повноцінної інтеграції УПЦ (МП) в ПЦУ має ухвалювати священство, а також парафіяни. На його переконання, держава не має впливати на це рішення.
Водночас він зауважив, що в УПЦ є очевидні шляхи визначення своєї подальшої долі: або стати самостійною, тобто повністю відокремитися від Московського патріархату, або возз’єднатися з Православною церквою України.
Коментуючи подані до парламенту законопроєкти щодо заборони УПЦ (МП), Потураєв висловив думку, що держава не має втручатися в релігійні процеси. «Я вважаю, що зараз держава не має втручатися в ці процеси», - сказав він.
Голова комітету зазначив, що серед священства УПЦ (МП) нині відбувається багато змін.
«Як на мене, ці процеси природні. Вони починаються і з людських позицій, і з релігійних. Ми бачимо, наскільки різкими є оцінки того, що відбувається в російській православній церкві. Зокрема, дій особисто московського патріарха кіріла. Я вважаю, що не справа держави втручатися в ці процеси. Вони розпочалися і мають дійти до логічного завершення самі», - заявив депутат.
Як повідомлялося, процес переходу парафій Української православної церкви (Московського патріархату) до Православної церкви України (ПЦУ) розпочався у результаті Об'єднавчого собору 15 грудня 2018 року ПЦУ.
З 15 грудня 2018 року до 19 квітня 2022 року 671 релігійна громада та монастир зробили заяви про перехід з УПЦ (МП) до ПЦУ.
24 лютого 2022 року розпочався новий етап восьмирічної російсько-української війни - повномасштабне вторгнення.