Укрзалізниця переводить оформлення всіх групових замовлень квитків в електронний формат.

Про це повідомляє пресслужба компанії в Телеграмі, передає Укрінформ.
«Продовжуючи цифровізацію своїх звичних послуг, Укрзалізниця переводить збір заявок на поїздки груп від 10 осіб повністю в електронний формат», - ідеться в повідомленні.
У компанії стверджують, що це дозволить створити централізовану чергу заявок, пасажир отримуватиме чітке розуміння статусу свого замовлення й не матиме необхідності зайвий раз їхати до каси.
Раніше, щоб оформити групові квитки, треба було двічі звертатися до кас вокзалів: спочатку - для ручного заповнення заяви й попереднього резервування, а потім - щоб здійснити оплату послуги.
Наразі оформити заявку й оплатити бронювання можна віддалено, а касу відвідати тільки на фінальному етапі отримання квитків.
Зазначається, що у виняткових випадках протягом двох тижнів заявки прийматимуть касири Укрзалізниці.
Як повідомлялося, АТ "Укрзалізниця" запускає новий сервіс онлайн-замовлення спеціальних вагонів для осіб з інвалідністю.