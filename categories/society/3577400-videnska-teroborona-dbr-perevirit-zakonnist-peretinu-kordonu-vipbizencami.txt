Державне бюро розслідувань вивчить законність перетину державного кордону фігурантами журналістського розслідування під назвою «Віденська тероборона».

Про це у Телеграмі поінформувала пресслужба ДБР, передає Укрінформ.
«​Працівники ДБР перевірять інформацію журналістів, викладену у другій частині розслідування «Української правди» щодо виїзду за кордон під час російської агресії військовозобов’язаних громадян України», - йдеться у повідомленні.
Зокрема, як уточнюється, у межах розслідування кримінального провадження, порушеного після оприлюднення першої частини журналістського розслідування – «Батальйон Монако», - будуть також досліджені обставини перетину держкордону України фігурантами нового розслідування – «Віденська тероборона», у тому числі роль і місце в цьому процесі посадовців правоохоронних органів.
«Принагідно ДБР хоче нагадати, що розпочалося досудове розслідування за фактом організації співробітниками правоохоронних органів та цивільними особами незаконного переправлення через кордон одного з фігурантів «Віденської тероборони», екссудді та колишнього Голови Конституційного Суду України Олександра Тупицького», - зазначається у повідомленні.
Зокрема, у ході досудового розслідування слідчі ДБР встановили, що він залишив межі України без проходження передбаченого законодавством прикордонного і митного контролю та без перевірки документів, які надають право на виїзд за кордон.
«Також не була з’ясована наявність або відсутність підстав для тимчасового обмеження Тупицькому у праві виїзду за кордон. Слідство зафіксувало перебування Тупицького в Австрії у центрі Відня поруч із автомобілем, зареєстрованим на дружину», - поінформували у ДБР.
Натомість, за інформацією Держприкордонслужби, у законний спосіб Тупицький держкордон України не перетинав.
Наразі триває слідство у кримінальному провадженні за ознаками кримінального правопорушення, передбаченого ч. 2 ст. 332 ККУ, встановлюються всі обставини правопорушення та всі особи, причетні до незаконного переправлення Тупицького через держкордон України для притягнення їх до кримінальної відповідальності.

Раніше видання «Українська правда» оприлюднило розслідування під назвою «Віденська тероборона», у якому є інформація про тих, кого журналістам вдалося зафіксувати у столиці Австрії, і серед них – ексголова КСУ Олександр Тупицький та колишній народний депутат Євген Мураєв.