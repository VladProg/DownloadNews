Працівникам пенітенціарних установ на тимчасово захоплених територіях радили залишатися на місцях, поки загарбники не починали істотно втручатися в процес утримання в’язнів.

Про це міністр юстиції Денис Малюська сказав у ефірі телемарафону, передає Укрінформ.
“Загальний підхід був такий: що ми пропонуємо своїм співробітникам залишатися на окупованих територіях, попри окупацію. Це ризики для життя, безумовно.., але ризики того, що тисячі в’язнів вийдуть на вулиці окупованих міст, де залишаються наші громадяни, ще більші. Відповідно, до того часу, поки окупаційна влада не втручається істотно в процес утримання в’язнів, наші працівники там залишаються. Там залишаються підконтрольні нам адміністрації установ виконання покарань”, - сказав Малюська.
За його словами, на Херсонщині понад два місяці установи виконання покарань були повністю підконтрольні Україні, проте минулого тижня росіяни вирішили взяти їх "під оперативний контроль".
“Оскільки наші співробітники - люди в погонах, ... вони не можуть виконувати вказівки і накази окупаційної влади країни-агресора. Відповідно, більшість працівників відмовилася виконувати вказівки. І окремі об’єкти були залишені, передані окупаційній владі. Нагадаю, що за Женевськими конвенціями, відповідальність за об’єкти інфраструктури, в тому числі установи виконання покарань, лежить на окупаційній владі”, - сказав міністр юстиції.
Він додав, що за наявною інформацією, наразі з об’єктами все гаразд, в’язнів ніхто випускати не збирається, ситуація "напівконтрольована".
Малюська також повідомив, що міністерство не вимагало від нотаріусів чи працівників ДРАЦСів залишати тимчасово захоплені території.
“Як тільки ми забираємо представників юридичних професій з окупованих територій, це означає, що ми змушуємо наших громадян орієнтуватися на окупаційну владу і на російське законодавство, тому що все одно треба реєструвати народження, шлюби, смерті тощо. Відповідно, є критичні послуги - вони продовжують надаватися”, - пояснив міністр юстиції.
Як повідомлялося, уповноважена Верховної Ради з прав людини Людмила Денiсова поінформувала, що 11 травня загарбники зайшли до Херсонського СІЗО, закидали камери світлошумовими гранатами та відкрили вогонь з автоматів. Одного ув'язненого було вбито за висловлене ним обурення.
За інформацією омбудсмена, начальник СІЗО був вивезений у невідомому напрямку, співробітники відмовилися працювати на загарбників і написали рапорти про звільнення.
Фото: Мін'юст