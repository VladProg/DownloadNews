Фіксувати руйнування та пошкодження житла людей внаслідок підриву росіянами дамби Каховської ГЕС має місцева влада, а не самі громадяни.

Про це віцепрем'єрка - міністерка з питань реінтеграції тимчасово окупованих територій Ірина Верещук заявила в ефірі телемарафону «Єдині новини», передає Укрінформ.
«За фіксацію пошкоджень та зруйнованого майна відповідає місцева влада… Ми говоримо про те, що поступово спадає і все більше й більше є доступу, щоб зафіксувати пошкоджене майно», - сказала Верещук.
Вона зазначила, що є випадки, коли у такій складній ситуації люди старшого віку, наприклад, не мали можливості фіксувати свої збитки, фотографувати стан будинків. «Тут питання до місцевої влади, бо створені місцеві комісії в кожній територіальній громаді. Вони включають трьох осіб, які зобов'язані вийти, виїхати, виплисти чи щось зробити, щоб зафіксувати стан пошкодження. Звичайно, це не експертиза, вони не будуть робити жодних запитів, але це можна зробити. Цей процес триває», - додала глава Мінреінтеграції.
Віцепрем'єрка звернулася до місцевої влади з проханням не перекладати свою роботу на плечі жителів і також повідомила про те, що команда Мінреінтеграції разом із юристами відвідала Херсонщину. Там побачила чимало випадків, коли люди не мали документів, які підтверджують право власності на будинки. «Ми приїхали як команда, взяли юристів та обійшли всіх, щоб вивчити, у кого немає права власності. Допомогли людям його оформити. Виходить, що лише чотири домогосподарства потребують звернення до суду. Тобто, коли підійти по-людськи, то воно буде працювати», - переконана Верещук.
Вона також попросила людей триматися. «Ми все одно допоможемо. Я розумію, що зараз є сльози та емоції, але також прошу тримати себе у руках, бо все це ще надовго і подолання наслідків стоїть перед нами», - запевнила віцепрем'єрка.


Верещук підтвердила, що жителі постраждалих населених пунктів можуть розрахувати на компенсацію за житло, знищене внаслідок підриву Каховської ГЕС у межах «єВідновлення». "Нині треба трохи часу, щоб цю програму адаптувати", - зазначила вона.
Як повідомлялося, через підрив греблі Каховської ГЕС без електропостачання залишаються 22 населені пункти на Миколаївщині та деокупованій частині Херсонщини.