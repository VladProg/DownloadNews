В Україні ініціюють заснування премії у сфері фотомистецтва для воєнкорів.

Про це в Івано-Франківську під час книжкової програми «Слово у війні», яку відкрили в рамках форуму Via Carpatia, повідомив т. в. о. міністра культури та інформаційної політики Ростислав Карандєєв, передає кореспондент Укрінформу.
«Конкурсів має бути багато. Вже сьогодні ми підготували і направили в уряд ініціативу, щодо заснування премії у сфері фотомистецтва саме для воєнкорів-фотокорів», - зазначив Карандєєв.
За його інформацією, ця премія запрацює з наступного року і буде щорічною.
«Ця премія буде мати і грошову частину. Але важливою є промоційна частина, щоб переможець отримав підтримку для презентації свого твору», - зазначив Ростислав Карандєєв.
Він додав, що МКІП нині готує і низку інших премій для військових. Зокрема в літературі, де буде окрема премія у поезії, публіцистиці та художній прозі.
«Автори, які будуть творити в цих жанрах, які є військовими або ветеранами ЗСУ, зможуть отримати окрему спеціальну оцінку суспільства за їхній вклад в розвиток сьогоднішнього, актуального мистецтва війни… Є люди, яким складно сприймати військову літературу. Зрозуміло, що ця література орієнтована на дослідника, людину не байдужу, вона дуже орієнтована на подію і несе трагізм війни. Тим не менше, ми мусимо про це говорити», - сказав Ростислав Карандєєв.
Також він запевнив, що у наступному році з держбюджету скерують кошти на промоцію української книжки за кордоном.
Як повідомляв Укрінформ, 13-15 жовтня в Івано-Франківську проходить Міжнародний форум Via Carpatia. У програмі - десятки заходів: університетські лекції, публічні дискусії, зустрічі з військовими письменниками, вручення премії Станіслава Вінценза, перегляд вистави «Нація» та кінофільмів, мистецькі виставки та дитяча книжкова програма.