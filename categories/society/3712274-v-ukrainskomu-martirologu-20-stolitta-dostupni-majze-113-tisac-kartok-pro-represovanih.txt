У базі даних жертв комуністичного режиму "Український мартиролог 20 століття" доступні майже 113 тисяч карток про репресованих.

Про це у Фейсбуці повідомив голова Державної архівної служби Анатолій Хромов з нагоди Дня пам'яті жертв політичних репресій, передає Укрінформ.
“Наша команда Державної архівної служби України вважає, що справжнє вшанування пам'яті буде тоді, коли ім'я кожної репресованої особи, кожної жертви тоталітаризму буде віднайдене та доступне для пошуків нащадків, істориків, журналістів... Станом на зараз доступно майже 113 тис. карток репресованих, і ми не зупинимось до вшанування всіх!” - зауважив Хромов.
Він нагадав, що три роки мережа державних архівів України системно працює над наповненням цієї бази даних.
Як повідомлялося, сьогодні в Україні вшановують пам’ять жертв політичних репресій.