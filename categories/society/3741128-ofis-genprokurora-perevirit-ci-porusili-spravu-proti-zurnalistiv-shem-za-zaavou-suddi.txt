Офіс Генерального прокурора перевірить інформацію стосовно відкриття Слов’янською окружною прокуратурою провадження за фактом втручання у діяльність судді після розслідування журналістів “Схем”.

Про це повідомили в ОГП у відповідь на запит журналістів.
“Офіс Генерального прокурора перевірить цю інформацію”, - сказали у відомстві.
Раніше Радіо Свобода повідомило, що Слов’янська окружна прокуратура відкрила кримінальне провадження через можливе втручання журналістів у діяльність судді Донецького окружного адміністративного суду Людмили Арестової, у якої журналісти «Схем» (проєкт РС) виявили російське громадянство.
Провадження відкрили після повідомлення судді Арестової про «втручання у здійснення правосуддя з метою її дискредитації», яке вона надіслала до Вищої ради правосуддя і ОГП.
У своєму зверненні Арестова повідомила, що журналіст «Схем» Георгій Шабаєв з метою «дискредитації» її як судді «під час війни з РФ активно співпрацює з країною-агресором», «передає зібрану інформацію до спеціальних служб РФ» та «здійснює незаконне стеження».
У своєму розслідуванні «Схеми» розповіли, що суддя Донецького окружного адміністративного суду Людмила Арестова, відповідно до витягу з автоматизованої системи «Роспаспорт», є громадянкою РФ. Витяг засвідчує, що російський паспорт Арестова отримала на підставі «договору про прийняття Криму до складу Росії» у 2014 році, згідно з яким громадяни України та особи без громадянства, які на той момент постійно проживали на півострові, визнавались громадянами РФ.
Журналісти направили запит до голови ВРП Григорія Усика з проханням повідомити, чи відомо йому або членам ВРП про наявність у судді російського громадянства і чи може це впливати на доброчесність судді. У відповідь ВРП повідомила, що звернулася до Служби безпеки України, щоб встановити, чи дійсно суддя Арестова має російське громадянство.