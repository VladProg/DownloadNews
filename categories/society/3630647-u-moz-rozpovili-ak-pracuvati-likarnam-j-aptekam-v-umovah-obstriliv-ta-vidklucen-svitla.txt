Медична система України наразі має переорієнтовуватися на ургентні випадки; йдеться про призупинення певних планових госпіталізацій та планових оперативних втручань.

Про це у телемарафоні заявив міністр охорони здоров'я України Віктор Ляшко, передає кореспондент Укрінформу.
“Ми наразі кажемо, зокрема, і про призупинення певних планових госпіталізацій і планових оперативних втручань. Після планового оперативного втручання людина все одно потрапляє у відділення інтенсивної терапії, а це відділення — це обладнання, яке повністю під'єднано до системи електроживлення. І у разі відключення світла ми розуміємо, що людина може значно постраждати. Тому ми маємо переорієнтуватися на ургенцію і бути готовими надавати меддопомогу всім, хто цього потребує, в ургентних ситуаціях”, - заявив Ляшко.
За його словами, у разі якщо можна відтермінувати ту чи іншу планову госпіталізацію або планове оперативне втручання - за рішенням лікаря це можна зробити і зараз.
Глава МОЗ України зазначив, що у міністерстві раніше давали рекомендації лікарням також, зокрема, оптимізувати площі, на яких використовується лікувальний процес, і за можливості - призупинити використання інших площ, щоб заощадити на електроенергії і на обігріві цих приміщень.
“Це знову ж таки, буде плюс і вклад у нашу спільну боротьбу до інших систем. Ми працюємо і з постачальниками лікарських засобів, з вітчизняними виробниками, щоб не зростали ціни на лікарські препарати, щоб виписувалися і працювали електронні рецепти і програма “Доступні ліки”. І сьогодні всі наші номенклатурні препарати по програмі “Доступні ліки” відпускаються у всіх аптеках, які мають контракти з Нацслужбою здоров'я України”, - уточнив Ляшко.
Як заявив міністр, наразі у МОЗ є розуміння того, що у певних регіонах і населених пунктах через інфраструктурні проблеми, які відбуваються через ракетні обстріли рф цих територій, є утруднений доступ до міст, де є аптеки.
“Тому наразі організовуємо пересувні мобільні аптеки, щоб і там, до тих людей можна було нам привозити лікарські засоби, а не їм приїжджати за інсулінами і іншими препаратами”, - сказав Ляшко.
Відповідаючи на запитання, він зазначив, що наразі у МОЗ бачать, що на територіях Харківської і Херсонської областей є медобладнання, яке постраждало унаслідок російських терористичних дій.
За його словами, там дійсно наразі є проблематичним завезти і змонтувати апарати для проведення комп'ютерної томографії або МРТ.
“МОЗ закупило 4 пересувні комп'ютерні томографи, які не потребуватимуть проведення будівельних робіт, - їх привозитимуть безпосередньо на автотранспорті до місця надання меддопомоги, і там буде проводитися певна діагностика. Ми очікуємо поставку цих пересувних комп'ютерних томографів, які згодом будуть надавати меддопомогу”, - заявив міністр.
Ляшко сказав, що щодо монтажу цього обладнання необхідно розуміти, що для того, щоб його інсталювати, потрібно підготувати приміщення, для чого туди мають приїхати інженери.
“І, на жаль, міжнародні компанії наразі не відпускають своїх інженерів у місця, де проводяться активні бойові дії. А ми наразі говоримо і про Херсон, і про частину Харківської області, які постійно обстрілюють росіяни, і, відповідно, є загроза життю і безпеці тих чи інших інженерів. Так, це дійсно є проблема, але і її ми стараємося оперативно вирішити”, - уточнив глава МОЗ.
Як повідомлялося, 25 листопада Ляшко поінформував, що у системі охорони здоров'я для забезпечення зв'язку працюють понад 1 100 старлінків.