У межах благодійного проєкту WargamingUnited від творців популярної гри World of Tanks зібрано вже понад 1 мільйон доларів для придбання реанімобілів українським медикам.

Про це у Телеграмі повідомив віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров, передає Укрінформ.
«Загалом гравці придбали 90 000 благодійних наборів у World of Tanks та інших п’ятьох іграх компанії, зібравши 1 074 940 доларів. Усі кошти перерахують через United24 на закупівлю реанімобілів, які рятуватимуть життя тисячам українців», - йдеться в повідомленні.

Відео: @UNITED24media
Федоров нагадав, що світовий розробник ігор компанія Wargaming запустила благодійний проєкт WargamingUnited для допомоги українським медикам у жовтні цього року. За два тижні до ініціативи долучилися люди зі 115 країн світу. Найбільше — з Німеччини, США, Польщі, Чехії та Великої Британії.
Як повідомлялося, для евакуації поранених з лінії бойових зіткнень на фронт передано дві броньовані швидкі, придбані за внески платформи United24.