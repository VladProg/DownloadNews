До нідерландської Гааги прибули шість українських дітей, яких вдалося повернути з Росії.

Як повідомляє кореспондент Укрінформу в Гаазі, 5 дітей родом з Маріуполя, одна дитина з Харкова. Йдеться про чотирьох хлопчиків та двох дівчаток.
Під час пресконференції свої історії повернення діти розповідали журналістам у супроводі Уповноваженого Верховної ради з прав людини Дмитра Лубінця та Уповноваженої Президента України з прав дитини та дитячої реабілітації Дар'ї Герасимчук.

“Моя команда займалася поверненням Вероніки. Цим випадком ми займалися більше 9 місяців і навіть була організована окрема зустріч на рівні Ради безпеки ООН, де виступала мама Вероніки, і після цього нам вдалося отримати сигнал з російської сторони, що дитинку готові віддавати. Для мене це прояв того, що в цьому випадку якраз міжнародна спільнота спрацювала, натиснула на РФ. Тому я прихильник того, що нам треба започатковувати нові підходи, нові механізми саме тиску на РФ. Нам треба змусити росіян віддати, повернути всіх українських дітей, яких вони фактично вкрали, депортували, вивезли, розлучили зі своїми батьками”, - сказав Лубінець в ексклюзивному коментарі Укрінформу.

За його словами, дуже важливо, що діти перебувають в Гаазі і можуть бути почутими.
“Важливість їхнього приїзду сюди це показник того, що ми готові показати і надати свідчення конкретних дітей, які перебували під тиском РФ. Так безумовно, їхні свідчення, їхні історії повинні стати окремими сторінками в томах кримінального провадження проти РФ і саме в Гаагу, де буде відбуватися зустріч з керівництвом МКС, на мій погляд, найбільш важливо було не тільки приїхати офіційним представникам України, а й привезти дітей які можуть розказати свої власні історії”, - наголосив Лубінець.

Він також сказав, що міжнародні інституції мають зробити все, щоб допомогти українським дітям повернутися додому.
“Ми як держава залишаємося прихильниками того, що міжнародні інституції повинні зробити все, щоб допомогти українським дітям, бо допомагаючи нам, Україні, нашим дітям повернутись, фактично світ допомагає сам собі. Ми повинні започаткувати реальні механізми повернення наших дітей. Сьогодні це жахлива ситуація з українськими дітьми, але якщо не буде реакції завтра, на цьому ж місці можуть опинитись діти з будь якої країни, будь якої нації. Ми не можемо дозволити, щоб ті воєнні злочини, які вчиняє РФ по відношенню до українських дітей - це і депортація, і вбивства, і каліцтва, злочини сексуального насильства, які вчиняють російські військові і продовжують це вчиняти, - залишилися без відповіді, не понесли покарання, бо безкарність породжує хаос”, - сказав Лубінець.
Він також повідомив Укрінформу, що вже завтра відбудеться зустріч керівництва Міжнародного кримінального суду (МКС) зі звільненими з російської неволі дітьми.
Як повідомляв Укрінформ, 13 вересня 2023 стало відомо, що на підконтрольну Україні територію з РФ і з тимчасово окупованих територій вдалося повернути трьох дітей.
Також 8 вересня Лубінець поінформував, що Україні вдалося повернути додому дев’ятьох дітей.