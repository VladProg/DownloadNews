Верховна Рада надала повноваження Кабінету Міністрів затверджувати порядок реалізації Програми медичних гарантій та внесла зміни до законодавства щодо підвищення ефективності Національної служби здоров’я.

За відповідний закон (проєкт №6306) проголосували 248 народних депутатів, передає Укрінформ із посиланням на Телеграм-канал народного депутата Ярослава Железняка.
Як зазначається у пояснювальній записці до документа, законом закріплюється механізм порядку реалізації Програми медичних гарантій шляхом надання повноважень Кабміну щодо його затвердження; уточнено повноваження НСЗУ стосовно розробки документів, необхідних для укладення договорів про медичне обслуговування населення за ПМГ.
Окрім того, на законодавчому рівні закріплюється необхідність відповідності закладів охорони здоров’я вимогам до надавачів медичних послуг, зокрема щодо їх автономізації, а також умов щодо укладення договорів про медичне обслуговування населення за Програмою медгарантій.
Водночас вводяться в Основи законодавства України про охорону здоров’я визначення термінів “госпітальний округ", “загальний заклад охорони здоров’я", “кластерний заклад охорони здоров’я", “надкластерний заклад охорони здоров’я".
Також доповнюється норма Цивільного кодексу про відшкодування особою, яка вчинила кримінальне правопорушення, закладу охорони здоров’я витрат на лікування потерпілого, які такий заклад охорони здоров’я отримав за Програмою медгарантій.
Крім того, закон оновлює положення, що встановлюють засади надання паліативної допомоги.
Водночас уточнюються вимоги щодо реімбурсації у 2022 році лікарських засобів, включених до Нацпереліку лікарських засобів, стосовно препаратів інсуліну та лікарських засобів для лікування нецукрового діабету та закріплюються на законодавчому рівні вимоги щодо відпуску лікарських засобів, які підлягають реімбурсації, за рецептом тощо.