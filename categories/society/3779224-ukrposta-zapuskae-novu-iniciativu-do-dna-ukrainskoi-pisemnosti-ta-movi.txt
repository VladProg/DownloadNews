До Дня української писемності та мови Укрпошта за сприяння Уповноваженого із захисту державної мови та Міністерства освіти і науки ініціює відправлення листівок українською, аби об’єднати кожного, хто залишився в Україні й хто чекає на повернення додому.

Про це повідомляє пресслужба головної пошти України, передає Укрінформ.
«Це гарна ініціатива з популяризації української мови серед молоді. Крім того, сподіваюсь, що проєкт сприятиме й підвищенню мовної грамотності. Хтось для написання листівки зайвий раз зазирне у словник, а хтось — прочитає правила щодо вживання кличного відмінка. Впевнений, що для українців, які через воєнні дії змушені були виїхати за кордон, буде зворушливо отримати лист з Батьківщини, написаний рідною мовою. Навіть за сотні тисяч кілометрів українська, яка є нашим маркером свободи та боротьби, єднає і надихає!» — зазначив Уповноважений із захисту державної мови Тарас Кремінь.
В Укрпошті зауважили, що адресу на листівці, що вирушатиме за кордон, потрібно підписувати мовою тієї країни, куди надсилається. Важливо продублювати назву населеного пункту та країни великими літерами українською мовою — листівка відсортується швидше і швидше долетить до адресата чи адресатки.
"Найтепліше на листівці — декілька слів українською. Кожне слово — вагоме. І не лише слова, а й виведені з любов’ю букви, ненароком пропущені розділові знаки, захована між рядками втіха, неповторні тактильні відчуття", - додали у поштовому операторі України.
Як повідомлялося, цьогоріч День української писемності та мови перенесли з 9 листопада на 27 жовтня, оскільки у 2023-му Православна церква України (ПЦУ) й Українська греко-католицька церква (УГКЦ) ухвалили перехід на новий календар, і дата Дня пам’яті Преподобного Нестора Літописця змінилася.