Прикордонники не фіксують збільшення потоку громадян, які прагнули б виїхати з України через масовані ракетні обстріли.

Про це на брифінгу сказав директор Департаменту охорони державного кордону ДПСУ Леонід Баран, передає Укрінформ.
За його словами, прикордонники не спостерігають автомобільних черг на виїзд на пунктах пропуску. Натомість у листопаді ДПСУ фіксує зниження пасажиропотоку на 11% у порівнянні з жовтнем, зазначив Баран.
Він також повідомив, що за підтримки органів державної влади тривають роботи з інженерного та фортифікаційного укріплення кордону та смуги оборони.
Окрім того, ДПСУ істотно посилила систему відеоспостереження та дистанційного контролю з використанням безпілотників.
Як повідомляв Укрінформ, 23 листопада під час масованого російського обстрілу України сили протиповітряної оборони збили 51 із 70 крилатих ракет, а також п'ять дронів-камікадзе.
Фото: ДПСУ