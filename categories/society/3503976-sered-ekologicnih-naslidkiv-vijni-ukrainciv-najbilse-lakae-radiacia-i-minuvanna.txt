Серед критичних наслідків для екології країни українці називають поширення отруйних речовин, знищення заповідних територій та забруднення водних об’єктів. Проте найбільші побоювання викликає можливість радіаційного забруднення та наслідки мінування територій.

Такі результати опитування «Думки і погляди населення України щодо екологічних наслідків війни» були оголошені під час експертної дискусії, що відбулася в Укрінформі.
Так, у половини українців найбільше побоювань викликає можливість радіаційного зараження у разі обстрілів атомних станцій. В якості наслідків в цілому для країни таке припущення висловили 56,4%, як наслідок для себе особисто цей наслідок визначили 50,9% опитаних.

Мінування сільськогосподарських земель та лісових насаджень побоюються 39,5% (вплив на країну) та 31,1% (побоювання особисті) українців.
Третє місце серед ймовірних наслідків посідає поширення отруйних речовин внаслідок обстрілів нафтобаз, газових сховищ та об’єктів хімічної промисловості — 36,5% та 27,2% відповідно.
За інформацією дослідників, найменш критичним наслідком українці як для себе, так і для країни, вбачають забруднення повітря та засмічення територій. Цікаво, що проблему забруднення повітря оцінила лише молодь — учні та студенти. Загалом же проблемами екології в Україні переймаються здебільшого українці у вікових групах 30-49 та 18-21 років, із середнім рівнем доходів.
Як свідчать дані опитування, лише половина (50%) українців вважають достатнім рівень інформування населення щодо екологічних наслідків війни. 43% респондентів відзначили, що скоріше недостатньо мають інформації з цього питання, що, на думку дослідників, є вагомим фактором для посилення комунікаційної складової роботи Міністерства захисту довкілля та природних ресурсів України.
Як повідомлялося, за даними Міндовкілля, станом на 24 травня підтверджено 254 випадки екоциду та нараховано 1,5 тис. фактів знищення українського довкілля внаслідок військової агресії російської федерації. Попередні збитки, завдані російськими загарбниками тільки зоні відчуження ЧАЕС, перевищують 2,5 млрд грн.