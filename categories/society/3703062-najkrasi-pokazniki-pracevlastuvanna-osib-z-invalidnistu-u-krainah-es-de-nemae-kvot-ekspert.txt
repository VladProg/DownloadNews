Найвищий рівень працевлаштування осіб з інвалідністю зафіксований у країнах Західної та Північної Європи, а з-поміж них найкращі показники демонструють держави, де відсутні відповідні квоти.

Про це заявив представник European Disability Forum Гайдн Хаммерслі під час засідання круглого стола «Працевлаштування людей з інвалідністю: європейські перспективи в Україні» в Медіацентрі Україна-Укрінформ.
Хаммерслі поінформував, що у 27 країнах ЄС особи працездатного віку становлять 51% від загальної кількості людей з інвалідністю.
"Найвищий рівень працевлаштування таких людей спостерігається у країнах Скандинавії – Швеції, Фінляндії, Данії, а також Португалії, Нідерландах і Франції. Загалом у Західній та Північній Європі ми бачимо більший рівень працевлаштування осіб з інвалідністю, однак він усе одно нижчий за рівень працевлаштування людей без інвалідності», - сказав представник European Disability Forum.
Він додав, що у більшості країн ЄС існують квоти на працевлаштування цієї категорії осіб, але вони застосовуються у різний спосіб: у деяких державах, наприклад у Франції, встановлені високі пороги квот, у певних країнах вони існують лише для державного сектора, а в деяких взагалі відсутні.
«У тих країнах, де ми бачимо найвищий рівень працевлаштування людей з інвалідністю, таких як Швеція, Данія, Фінляндія, Нідерланди, не існує системи квот, вони користуються іншими підходами», - зазначив експерт.
За його словами, у деяких країнах, де встановлені квоти, для роботодавців передбачено можливість фінансової компенсації за невиконання таких норм. Майже половина країн ЄС надають знижку в оподаткуванні за працевлаштування людей з інвалідністю.
Спільним для країн ЄС є надання субсидій для створення відповідних умов праці або особливих технологій для людей з інвалідністю, зазначив Хаммерслі.
Як повідомлялося, лише 16% людей з інвалідністю офіційно працевлаштовано в Україні, тоді як у Європі цей показник перевищує 55%.