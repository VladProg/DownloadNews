На сайті Міністерства освіти і науки вже зібрано понад 60 безоплатних платформ для самоосвіти, зокрема для вивчення іноземних мов, дизайну та програмування.

Як передає Укрінформ, про це дружина Президента Олена Зеленська повідомила в Телеграмі.
За словами Зеленської, українська молодь активно формує економіку України шляхом реалізації стартапів та навчання, що є рушійною силою майбутнього.
“Для українців стали безоплатними найпопулярніші напрями самоосвіти, зокрема вивчення іноземних мов, дизайну та програмування”, - написала дружина Президента.
Команда МОН постійно оновлює перелік корисних ресурсів для дорослих та дітей щодо психологічної підтримки, навчання та інформування.
На сайті уже зібрано понад 60 платформ. Серед них сайти для дошкільнят, учнів, студентів та дорослих, YouTube-канали та Telegram-канали, видавництва та ТБ-платформи, які надають безкоштовний доступ до контенту, а також мобільні застосунки.

“Віра у перемогу, працьовитість, патріотизм, а також розвиток та формування власного професіоналізму безсумнівно наближають Україну до омріяної перемоги!”, - написала Зеленська.
Як повідомляв Укрінформ, 16 квітня міністр освіти і науки Сергій Шкарлет поінформував, що близько 12 тис. шкіл і 3,5 млн учнів повернулися до навчання в Україні, де триває російська військова агресія. В умовах постійної загрози ворожих обстрілів більша частина освітніх закладів працює за змішаною чи дистанційною формою навчального процесу.
Фото ілюстративне