Міністерство з питань реінтеграції тимчасово окупованих територій Україні закликає міжнародну медичну організацію «Лікарі без кордонів» (MSF) сформувати евакуаційну місію для порятунку захисників на металургійному комбінаті «Азовсталь».

Як повідомляє Укрінформ із посилання на Телеграм відомства, відповідний лист віцепрем'єр-міністр - міністр з питань реінтеграції тимчасово окупованих територій Ірина Верещук направила голові Місії «Лікарі без кордонів» в Україні Мішелю-Олів’є Лашаріте.
«Тож виходячи з принципів, якими керується MSF, Мінреінтеграції просить сформувати місію для евакуації захисників Маріуполя, які зараз перебувають у металургійному комбінаті «Азовсталь». Оцінити їх фізичний та психічний стан, зібрати свідчення про умови, в яких вони перебувають, та надати медичну допомогу українцям, права людини яких порушені російською федерацією», - підкреслили у міністерстві.
Зазначається, що жахливі умови, в яких перебувають усі оточені на Азовсталі, відсутність доступу до медичної допомоги, погіршення їхнього фізичного та психологічного стану є очевидним порушенням розділу IX статті 55 Статуту Організації Об’єднаних Націй.
У листі Верещук нагадала, що за хартією MSF надає допомогу населенню, що потрапило в біду або є жертвам збройних конфліктів.
Як повідомляв Укрінформ, віцепрем'єр-міністр - міністр з питань реінтеграції тимчасово окупованих територій Ірина Верещук подякувала голові Місії «Лікарі без кордонів» в Україні Мішелю-Олів’є Лашаріте за внесок організації у допомогу Україні під час російської агресії.
24 лютого росія розпочала масштабне вторгнення в Україну. Агресія росії спричинила у Маріуполі одну з найбільших гуманітарних катастроф. Місто продовжують боронити бійці полку «Азов», Нацгвардії, українська морська піхота та мотострілки.