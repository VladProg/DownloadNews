Служба державної безпеки Латвії (СДБ) заявила, що спецслужби РФ намагають вербувати українських біженців на російській території під час процедури перетину кордону.

Про це повідомляє Укрінформ із посиланням на Delfi.
Проведений СДБ аналіз виявлених випадків свідчить, що спроби вербування біженців переважно відбуваються під час процедури перетину кордону на території Росії. Співробітники Федеральної служби безпеки (ФСБ) Росії, часто видаючи себе за прикордонників, проводять тривалі докладні інтерв'ю, а по суті допити біженців, розпитуючи про їхню біографію, контакти в українських силових структурах і про те, що відбувається в зонах бойових дій.
Так, українським біженцям ставлять питання щодо дислокації, тактики та підтримки Заходом українських сил з метою отримання інформації, корисної для планування атак. У більшості випадків метою поглибленого допиту є інформація, але у деяких випадках за нею також йдуть відкриті спроби вербування.
У профілактичних цілях СДБ у своїх публічних повідомленнях регулярно інформує громадськість про високі ризики вербування та розвідки на території Росії та Білорусі. СДБ вкотре закликає жителів Латвії не їздити до цих країн.
Як повідомляв Укрінформ, польські правоохоронці викрили групу завербованих спецслужбами РФ біженців з України, які мали стежити за перевезенням озброєнь до нашої країни та готувати диверсії на території Польщі.