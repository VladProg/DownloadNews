Дослідження дезінформаційної кампанії Росії щодо «чорного ринку зброї» в Україні засвідчує, що РФ продовжує через різні світові медіа вести гібридну війну. В інформпросторі Росія й надалі просуватиме стратегічний наратив, що Україна є «чорним ринком» і ненадійним партнером.

Про це на брифінгу в Медіацентрі Україна – Укрінформ повідомила керівниця департаменту протидії інформаційним загрозам національній безпеці Центру протидії дезінформації РНБО Анаїт Хоперія.
«Даний звіт був сформований за результатами дослідження російської дезінформаційної кампанії, головною метою якого є закріплення серед світової аудиторії сталого наративу, що Україна торгує наданою зброєю нашими партнерами і створення у свідомості міжнародної аудиторії образу України як основного фактору дестабілізації у всіх гарячих куточках світу. Можу зазначити, що зі збільшенням отримання допомоги вони збільшували й інтенсифікували свої наративи проти нас в різних куточках світу, і ми вирішили промоніторити, проаналізувати, як воно розпочалося», – повідомила Хоперія.

За її інформацією, в ході дослідження було відстежено майже 11 тис. повідомлень українською, російською та іншими мовами за період від 24 лютого 2022 року по 16 жовтня 2023 року.
За словами представниці Центру протидії дезінформації, росіяни здійснювали вкиди неправдивої інформації в інформаційний простір через Russia Today, яка масово почала просувати тему чорного ринку зброї в Україні влітку 2022 року. Зокрема, йшлося про начебто продаж в даркнеті великокаліберної зброї з України, яку постачали міжнародні партнери. Крім того, росіяни поширювали коментарі псевдоекспертів, тиражували тезу про те, що країни ЄС побоюються контрабанди зброї з України тощо. Водночас в інформпросторі не приділили належної уваги заяві представника «Європолу», який відзначив, що організація співпрацює з українською владою та не фіксує жодного випадку промислової контрабанди зброї з України.
Хоперія також відзначила, що, на жаль, широко не розповсюджувалася інформація, яка спростовувала російські фейки.
Аналіз інформаційного простору засвідчив, що найбільшу активність росіяни проводили в 22 країнах, тиражуючи фейки про торгівлю з України ПТРК, ЗРК, а на наступному етапі вони перейшли до фейків про начебто торгівлю важкою зброєю.
«Ті кампанії про «чорний ринок зброї», про «чорну трансплантологію», про викрадення дітей – ми вбачаємо, що Росія створює стратегічний наратив, що Україна в принципі є «чорним ринком» і ненадійним партнером. І в цьому плані ми маємо працювати якомога більше, ось цей стратегічний наратив буде далі розвиватись», – вважає Хоперія.
Своєю чергою, лідерка проєкту VoxChek Світлана Сліпченко відзначила, що аналіз Телеграм-каналів також підтвердив, що РФ проводила дезінформаційну кампанію проти України і в Телеграмі, аби переконати західних партнерів перестати надавати Україні зброю.

«Якщо говорити, як цей наратив поширювався у Європі, то, згідно з нашим дослідженням по шести країнах Європи (Словаччина, Чехія, Німеччина, Італія, Польща та Угорщина), за період з лютого 2022-го до жовтня 2023 року ми зафіксували 255 повідомлень тільки на цю тему – контрабанда західної зброї з України. Примітно, що серед усіх наративів та дезінформації найбільше дезінформаційних російських повідомлень про Україну було спрямовано на Польщу, то саме щодо контрабанди західної зброї найбільше повідомлень було спрямовано на Чехію – майже третина за останні 1,5 роки. Польща у даному випадку – на другому місці із майже чвертю цих заяв, і далі по 15% – у Німеччини і Словаччини, і ще менше 10% – Італія та Угорщина», – розповіла Сліпченко.
Вона також відзначила, що сплески дезінформаційних кампаній проти України збігаються з виборами у цих країнах.
«Ми бачимо, що Росія буде активізовувати свої зусилля із дискредитації України ближче і до виборів до Європейського парламенту у червні 2024 року. І таким чином ми можемо очікувати, що попри те, що вже було спродуковано чимало фейків з використанням і різних методів із залученням різних джерел, Росія не буде надалі відмовлятися від цієї теми і буде надалі її використовувати», – вважає Сліпченко.
Як повідомляв Укрінформ, щомісяця фахівці кібердепартаменту СБУ фіксують понад тисячу деструктивних інформаційних атак на українське суспільство.