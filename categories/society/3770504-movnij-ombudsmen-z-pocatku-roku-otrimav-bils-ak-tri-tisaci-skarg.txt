За дев'ять місяців цього року на адресу Уповноваженого із захисту державної мови надійшло 3015 звернень громадян про порушення мовного закону.

Про це повідомляє пресслужба мовного омбудсмена, передає Укрінформ.
"Найбільше повідомлень громадян стосувалися порушення законодавства про державну мову у місті Київ (1109 звернень), Харківській (448), Одеській (388), Дніпропетровській (233), Київській (125), Миколаївській (46), Запорізькій (51), Полтавській (44) та Львівській (42) областях", - ідеться у повідомленні.

Як зазначається, найбільше повідомлень про порушення мовного закону стосується мови інтернет-представництв (842), обслуговування (492), реклами та вивісок (436).
За результатами розгляду звернень громадян уповноваженим вжито заходів реагування, серед яких - проведення державного контролю та накладення на порушників санкцій, передбачених Кодексом України про адміністративні правопорушення.
Нагадаємо, протягом 2022 року до мовного омбудсмена надійшло 2846 звернень щодо порушення мовного законодавства.