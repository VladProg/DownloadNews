Дружина Президента Олена Зеленська запевняє, що разом із дружиною Президента США Джилл Байден була здивована співпадінням кольорів їхнього взуття на зустрічі у Вашингтоні з кольором українського прапора.

Про це розповіла перша леді України в інтерв’ю, яке транслювалося в ефірі інформаційного марафону «UAразом», передає Укрінформ.
«Ми були також з нею здивовані, і це був для нас обох сюрприз», - відповіла Олена Зеленська на запитання, чи спеціально для неї та першої леді США підбирали взуття у жовто-блакитних кольорах.
Дружина Президента вважає, що Джилл Байден хотіла зробити приємне їй, одягнувшись в українських кольорах, а вона як представниця України хотіла бути у вбранні цієї кольорової гами.
«Це ще раз додає, що дружба існує і що вони дійсно нас підтримують, вони (американці – ред.) дійсно хотіли зробити нам приємно», - переконана Олена Зеленська.
Водночас вона поділилася, що зустріч її на ганку Білого дому разом з Джилл Байден і Президентом США Джозефом Байденом та презентований ним букет соняхів став несподіванкою.
«Мені було дуже приємно, це дійсно велика честь, тому що загалом перші леді навіть з президентами не завжди приходять до Білого дому, особливо коли перша леді одна – таких випадків, мені здається, не було. Він (Джо Байден – ред.) мене тепло привітав, одразу з’явилося відчуття, що я приїхала до друзів», - сказала перша леді.
Як повідомляв Укрінформ, Олена Зеленська з понеділка перебуває з візитом у Вашингтоні на запрошення першої леді США Джилл Байден.
Перша леді України стала першою дружиною іноземного лідера, яка виступила у Конгресі США. У цьому виступі Олена Зеленська подякувала США за потужну підтримку України та звернулася із проханням допомогти спинити російський терор, а також надати більше зброї, щоб захистити мир та життя українців.
На зустріч із президентським подружжям США у Білому домі Олена Зеленська вдягнула блакитні туфлі, Джилл Байден – жовті.
Фото: Фейсбук Олени Зеленської