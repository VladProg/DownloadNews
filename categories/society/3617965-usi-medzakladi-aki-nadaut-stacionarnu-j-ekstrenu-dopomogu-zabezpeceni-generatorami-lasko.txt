В Україні всі медичні заклади, які надають стаціонарну та екстрену меддопомогу, забезпечені генераторами.

Про це заявив міністр охорони здоров'я Віктор Ляшко, передає Укрінформ із посиланням на пресслужбу МОЗ.
Як зазначається, під час робочої наради у МОЗ з керівниками департаментів охорони здоров'я обговорили підготовку до зими та роботу лікарень на випадок довготривалих відключень електроенергії.
“Вчасно реагувати на виклики в медичній сфері, які спричинені повномасштабною війною, — зараз наше найголовніше завдання. Планові та позапланові відключення електроенергії лягають додатковим тягарем на медичну систему. Проте попри обставини ми робимо все можливе, аби українці й надалі мали безперебійний доступ до медичної допомоги та ліків. Ми розуміємо, що зима буде дуже складною”, — сказав міністр.
За його словами, до зимового сезону у МОЗ почали готуватися ще влітку, забезпечуючи лікарні генераторами та пристроями Starlink.
Наразі МОЗ та Світовий банк розпочали проєкт із закупівлі ще 1100 генераторів, які в стислі терміни мають з’явитися в українських лікарнях. Ще 170 генераторів для медзакладів надасть ВООЗ, зазначив Ляшко.
За його словами, кожен медзаклад має перелаштовувати систему та бути готовим до роботи в умовах повного блекауту. Мова про забезпечення теплом, водопостачанням та додатковими альтернативними джерелами живлення.
Міністр заявив, що наразі всі медичні заклади, які надають стаціонарну та екстрену медичну допомогу, забезпечені генераторами.
За його словами, слід бути готовими до найгірших сценаріїв, коли світла може не бути по кілька днів, а лікарні мають продовжувати функціонувати.
“Водночас, коли в населеному пункті тривалий час не буде світла, то в лікарнях повинні бути передбачені окремі блоки, які виконуватимуть роль пунктів незламності, на зразок тих, що зараз відкриваються в Херсонській області", — зауважив очільник МОЗ.
Як повідомляв Укрінформ, на початку листопада міністр охорони здоров’я Віктор Ляшко заявив, що медичні заклади України отримали понад 400 пристроїв Starlink, щоб працювати з електронною системою охорони здоров’я та мати доступ до інтернету.