Вищий антикорупційний суд обрав запобіжний захід у вигляді тримання під вартою ще одному учаснику схеми закупівель палива за завищеними цінами, викритої на державному підприємстві “Укрспирт”.

Як передає Укрінформ, про це Спеціалізована антикорупційна прокуратура повідомляє у Телеграмі.
"6 червня слідчий суддя ВАКС за клопотанням детективів НАБУ, погодженим прокурором САП, обрав запобіжний захід у вигляді тримання під вартою з альтернативою внесення 5 млн грн застави ще одному учаснику злочинної схеми реалізації на ДП "Укрспирт" палива котельного коксохімічного за завищеними цінами, яке використовувалось для виготовлення спирту, а саме керівнику групи компаній", - ідеться у повідомленні.
Строк дії запобіжного заходу – до 4 серпня.
За рішенням суду підозрюваного взяли під варту в залі суду.
У разі внесення застави на підозрюваного будуть покладені процесуальні обов’язки: прибувати до детектива, прокурора чи суду за кожним викликом; не відлучатися за межі Гнідинської сільради Бориспільського району Київської області без дозволу детектива, прокурора чи суду; повідомляти детектива, прокурора чи суд про зміну місця проживання та місця роботи; утримуватись від спілкування з іншими підозрюваними у справі та свідками; здати на зберігання до відповідних органів державної влади свої паспорти для виїзду за кордон;носити електронний засіб контролю.


У САП нагадали, що 30 травня семи учасникам схеми, серед яких троє службових осіб Укрспирту, двоє підприємців і двоє бухгалтерів приватних товариств, повідомили про підозру за ч. 5 ст. 191 Кримінального кодексу України.

Як повідомляв Укрінформ, на державному підприємстві Укрспирт викрили злочинну схему реалізації палива, що завдала понад 55 млн гривень збитків. Підозрюваними у справі проходять троє службовців держпідприємства, двоє підприємців і двоє бухгалтерів приватних товариств.
Встановлено, що службовці Укрспирту вступили у змову з представниками приватних суб’єктів господарювання та за винагороду здійснювали закупівлю котельного коксохімічного палива за завищеними цінами.
1 червня ВАКС обрав запобіжні заходи у вигляді тримання під вартою двом учасникам схеми.