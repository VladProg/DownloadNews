Голосіївський районний суд міста Києва у середу оголосив вирок у справі щодо перешкоджання роботі журналістів програми "Схеми".

Про це у коментарі Укрінформу поінформувала речниця Київської міської прокуратури Надія Максимець.
«За результатом судового розгляду суд дійшов висновку про достатність доказів на підтвердження винуватості вказаних осіб у вчиненні інкримінованих правопорушень та призначив їм покарання відповідно до санкцій статей», - сказала речниця.
За її словами, вироком суду ексголову правління було визнано винним за частинами 1, 3 статті 171 Кримінального кодексу України - за сукупністю правопорушень йому було призначено покарання у вигляді штрафу у розмірі 200 неоподатковуваних мінімумів доходів громадян.
«Двох інших співробітників банку, а саме - керівника Департаменту банківської безпеки та начальника управління внутрішньої безпеки цивільного захисту та охорони банку, - визнано винними за частинами 1, 2 ст. 171, ч. 1 ст. 126 КК України та за сукупністю правопорушень їм призначено покарання у вигляді штрафу у розмірі 100 неоподатковуваних мінімумів доходів громадян», - уточнила Максимець.
Щодо четвертого обвинуваченого у цій справі, який на момент цих подій працював на посаді директора з інформаційної політики банківської установи, речниця заявила, що провадження щодо нього було зупинено у зв’язку із проходженням ним військової служби.
Як повідомлялося, 4 жовтня 2021 року програма «Схеми» заявила про напад у державному Укрексімбанку під час запису інтерв’ю з тодішнім головою правління фінустанови Євгеном Мецгером.
Мецгеру не сподобалося одне із запитань журналіста-розслідувача Кирила Овсяного, після чого банкір наказав охороні «забрати камери» та «дістати із них касети». Журналіст зміг записати, що відбувалось, на аудіо.
Після розголосу Мецгер написав заяву про звільнення, яку наглядова рада Укрексімбанку невідкладно задовольнила.
Директора департаменту банківської безпеки Ігоря Тельбізова та начальника управління внутрішньої безпеки Олега Осипова тоді відсторонили від посад.
Ще одного учасника інциденту - Володимира Пікалова - звільнили з посади директора Департаменту інформаційної політики.