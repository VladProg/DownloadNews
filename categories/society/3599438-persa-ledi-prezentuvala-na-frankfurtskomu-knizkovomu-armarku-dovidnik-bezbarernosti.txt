Перша леді України Олена Зеленська під час візиту до Німеччини презентувала на Франкфуртському книжковому ярмарку “Довідник безбар’єрності”, а також взяла участь в інтерв’ю-дискусії на запрошення журналу Brigitte.

Як передає Укрінформ, про повідомляє пресслужба глави держави.
“Через російське вторгнення презентація друкованої версії довідника, яка мала відбутися на Міжнародному фестивалі “Книжковий Арсенал” 2022 року в Києві, відбулася 22 жовтня на Франкфуртському книжковому ярмарку в Німеччині. Це мультиформатне видання, яке можна не лише читати, але й відчувати на дотик”, - ідеться у повідомленні.
Також Зеленська поінформувала про цей проєкт в інтерв’ю Brigitte – найбільшому жіночому журналу в Німеччині, який видається з 1886 року накладом 800 тисяч примірників.
В інтерв’ю Brigitte перша леді зазначила, що безбар’єрність стала важливою для України ще до російського вторгнення.

За її словами, “ми вже давно визначили для себе, що найголовніше в державі – це людина. Філософією держави має бути людиноцентричність. А для цього людині треба дати всі можливості. Моєю роботою було сприяти цим можливостям”.
“Безбар’єрність – це не лише фізичні перепони, це ще й психологічні перестороги, упередження, економічна нерівність, наприклад нерівна оплата. Ми боролися з усіма цими перешкодами: створювали дружній простір, домагалися рівної оплати праці та працевлаштування для всіх, незалежно від статі та фізичного стану, боролися з упередженнями та насильством – фізичним і психологічнім”, – підкреслила Зеленська.
Дружина Президента України зауважила, що "водночас із російським вторгненням безбар’єрність набула ще більшої актуальності й нового значення. Бо агресія створила ще більше бар’єрів. Ще більше фізичних – бо щодня все більше дорослих і дітей травмується від обстрілів, втрачає руки і ноги. Ще більше психічних бар’єрів – бо сьогодні майже кожен українець переживає стрес через війну. Ще більше економічних бар’єрів – бо люди втрачають житло, роботу, бізнес".

“Але ми – не росія. Ми хочемо, щоб наші люди мали всі можливості, були здоровими. Наш принцип – людина в центрі всього. Ми відправляємо людей на протезування і створюємо національну програму психічного здоров’я, щоб кожен за потреби міг отримати відповідні послуги. Ми відновлюємо країну, щоб після нашої перемоги люди мали кращі можливості”, – наголосила Зеленська.
Вона додала, що “Довідник безбар’єрності” – проєкт із відкритим кодом: його електронна версія регулярно збагачується новою актуальною інформацією. Зокрема додався розділ “У воєнний час”, у якому можна знайти відповіді на питання найвразливіших верств населення: сімей із дітьми, людей старшого віку та їхніх близьких, людей з інвалідністю. І робота з наповнення довідника корисною інформацією триває".
Як повідомлялось, "Довідник безбар’єрності” – гід із коректного спілкування, який зафіксував нові норми безбар’єрної мови. Він був започаткований у 2021 році за ініціативою першої леді України у співпраці з громадськими організаціями, правозахисниками, психологами, батьками, що виховують дітей з інвалідністю, українськими та міжнародними експертами, і доступний за посиланням.
Фото: ОП