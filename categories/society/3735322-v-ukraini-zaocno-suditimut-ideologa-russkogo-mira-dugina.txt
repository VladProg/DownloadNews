До суду скерували обвинувальний акт щодо ідеолога "русского міра", який закликав знищити Україну та українців.

Як передає Укрінформ, про це Офіс генерального прокурора повідомляє у Телеграмі.
ОГП передав до суду обвинувальний акт стосовно російського пропагандиста за фактами посягання на територіальну цілісність і недоторканність України і публічних закликів до геноциду (ч. 2 ст. 110 та ч. 2 ст. 442 Кримінального кодексу України).
Розслідування встановило, що обвинувачений публічно закликав і поширював матеріали із закликами до зміни меж території та державного кордону України на порушення порядку, встановленого Конституцією України, розпалював національну ворожнечу.
Він також розповсюджував матеріали з публічними закликами до геноциду українського народу.
"З травня 2022 року пропагандист створював та поширював у забороненій в Україні соцмережі "Вконтакте" публікації, у яких закликав "освободить" всю Україну, а не тільки Херсон та Донбас. І разом з росією та "освобождьонной" Україною створити "Новое Государство, настоящую Империю, с миссией и Духом, православное Царство". Він також пропагував подальшу ескалацію війни", - підкреслили в ОГП.
Крім того, підозрюваний поширював публікації із закликами знищити Україну та її жителів до останнього, завдавати ракетні удари по містах України, зокрема по центру Києва.
Як повідомляв Укрінформ, у червні Служба безпеки України повідомила про підозру очільнику прокремлівської міжнародної організації "Євразійський рух" Олександру Дугіну, який є одним з основних ідеологів так званого "русского міра".