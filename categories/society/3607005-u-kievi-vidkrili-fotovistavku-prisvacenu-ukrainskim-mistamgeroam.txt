В Укрінформі відкрили другу фотовиставку з циклу «Нескорена нація» під назвою «Міста-герої», що складається із 36 фотопостерів - колажів.

Презентація відбулася в Медіацентрі Україна — Укрінформ.
«Українська нескорена нація не абстрактне поняття. Це наші воїни, волонтери, медики та багато інших людей. А ще це наші міста, села і селища. Кожне. Для «руского міра», який прийшов до нас 24 лютого, - це стратегічні точки на карті, які треба взяти. Але для нас це зовсім інше – тут б'ються серця наших людей, тут народжуються нові життя, тут ми живемо, творимо, надихаємо один одного», - зазначив генеральний директор національного агентства «Укрінформ» Олександр Харченко.
Також він підкреслив, що експозиція не обмежилася 10 містами, що отримали статус героїв. Окрім світлини із Волновахи, Гостомеля, Маріуполя, Харкова, Херсона, Чернігова, Бучі, Ірпеня, Миколаєва й Охтирки, перед глядачами постануть воєнні будні 26 обласних центрів і міст, які найсильніше потерпали від загарбників, зокрема, Івано-Франківська, Вінниці, Черкас, Дніпра, Запоріжжя, Києва, Бородянка, Одеси, Тростянця.






В Укрінформі відкрили другу фотовиставку з циклу «Нескорена нація» під назвою «Міста-герої» / Фото: Геннадій Мінченко, Укрінформ

































































































«Те, що ми змогли сфотографувати - це найстрашніші й найтрагічніші сторінки нашої історії. Але ми повинні це зафіксувати та передати нашим наступним поколінням, аби вони розуміли, із чим ми боремося», - підкреслив начальник «АрміяINFORM» Віталій Саранцев.
Організатори зазначили, що фотоматеріал для колажів, який репрезентує історії кожного міста, надали, зокрема, фотокореспонденти інформаційних агенцій «Укрінформ» й «АрміяInform». Розбиті будівлі, порожні вулиці, люди - у відчаї та залякані, біженці, але водночас - новонароджені діти, український прапор на щойно звільнених територіях, очікувана зустріч із рідними, візити поважних гостей - фото увібрали в себе дуальну реальність воєнного часу. За словами народного депутата Степана Кубова, вони мали не тільки висвітлити події, а й підкреслити передчуття перемоги.
«Кожне українське місто стало центром національного опору, кожна людина організовувала свій дух і силу. А ці фото - це миті правди, усміхненої чи гіркої, але переможної, яка в майбутньому зміцнить нашу націю», - сказав він.
На заході зазначили, що наступною для висвітлення стане тема «Перемагати й жити», навіяна однойменним віршем Павла Тичини.
«У грудні, на завершення фотолітопису війни, ми покажемо зброю перемоги, міжнародних партнерів - бо без їхньої підтримки ми б не перемогли, - дітей, наших чотирилапих друзів. Водночас відобразимо рф як країну-терориста, а також ставку верховного командувача», - поінформував головний редактор юридичного журналу «Право України» Олександр Святоцький.
Співорганізаторами «Міст - героїв» стали інформаційні агентства «Укрінформ» та «АрміяInform»; редакція газети ВРУ «Голос України»; Всеукраїнська правозахисна організація «Меморіал» пам'яті Василя Стуса; ГО «Мистецький фонд імені Короля Данила»; редакція юридичного журналу «Право України».
Повідомлялося, що 29 серпня було відкрито виставку «Воїни світла», де представлені 40 світлин з передової.