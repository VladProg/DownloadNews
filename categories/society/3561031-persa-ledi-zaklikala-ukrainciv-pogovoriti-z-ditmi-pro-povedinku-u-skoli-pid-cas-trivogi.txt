Дружина Президента Олена Зеленська закликала батьків перед початком навчального року обговорити з дітьми дії у разі сигналу повітряної тривоги.

Про це вона написала у Телеграмі, повідомляє Укрінформ.
"За два дні — початок нового навчального року. Якщо у вашій школі дозволили проводити навчання офлайн, подбавши про всі заходи безпеки — варто проговорити з дитиною, як їй поводитися під час повітряної тривоги", - зазначила перша леді.

Вона поділилася короткою інструкцією для батьків ЮНІСЕФ, як говорити з дітьми на цю тему.
"Дуже важливо, щоб ваші рекомендації збігалися зі шкільними. Тож, будь ласка, приділіть три хвилини свого часу для перегляду відео, аби додатково подбати про безпеку дитини", - закликала українців дружина Президента.
Як повідомлялося, раніше влада Києва не рекомендувала проводити 1 вересня у школах святкові лінійки з нагоди Дня знань.