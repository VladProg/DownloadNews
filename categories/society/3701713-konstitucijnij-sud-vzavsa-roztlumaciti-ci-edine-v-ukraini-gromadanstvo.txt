Велика палата Конституційного Суду розпочала розгляд подання 99 народних депутатів щодо офіційного тлумачення статті 4 Конституції, у якій йдеться, що “в Україні існує єдине громадянство”.

Про це інформує пресслужба суду, передає Укрінформ.
У конституційному поданні народні депутати зазначають, що законодавство України про громадянство встановлює заборону випадків множинного громадянства через встановлення процедури втрати громадянства України за рішенням Президента України. Однак, на їх переконання, дієвий механізм реалізації цього припису в Законі України „Про громадянство України‟ не передбачений.
Суддя-доповідач у цій справі Олег Первомайський повідомив, що з метою забезпечення повного й об’єктивного розгляду справи та ухвалення обґрунтованого рішення КС направив до низки органів державної влади, наукових установ, членів Науково-консультативної ради суду звернення щодо порушених у конституційному поданні питань із проханням висловити свої позиції. Зміст отриманих відповідей судді будуть досліджувати на закритій частині пленарного засідання Великої палати.
Під час пленарного засідання судді заслухали учасників конституційного провадження – народного депутата Олександра Бакумова, постійного представника Верховної Ради у КС Максима Дирдіна і представника Президента у КС Сергія Дембовського.
Після дослідження матеріалів справи на відкритій частині пленарного засідання КС перейшов до закритої частини для ухвалення рішення.
Як повідомляв Укрінформ, 21 квітня Президент України Володимир Зеленський підписав закон про нові правила набуття громадянства, який передбачає іспити з української мови, історії України та знання Конституції.