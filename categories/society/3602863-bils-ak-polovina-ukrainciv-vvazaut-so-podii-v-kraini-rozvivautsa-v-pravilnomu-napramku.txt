В Україні 51% людей вважають, що події в країні розвиваються в правильному напрямку.

Про це свідчить загальнонаціональне опитування, проведене Центром Разумкова, результати якого оголосив директор соціологічної служби Центру Разумкова Андрій Биченко під час пресконференції в Укрінформі.
«В умовах війни більш ніж половина населення - 51% вважають, що події в Україні зараз розвиваються в правильному напрямку. Парадоксальність цього результату полягає не лише в тому оптимізмі, який респонденти демонструють під час війни, а й в тому, що в мирний час суспільство дуже рідко демонструє подібний оптимізм», - сказав Биченко.
Також 40,5% респондентів вважають, що Україна здатна подолати проблеми протягом кількох років, а 42,5% вважають, що проблеми можна подолати в більш віддаленій перспективі. Так, понад 80% людей вважають, що Україна таки подолає труднощі.
Опитування показало, що більш як 90% громадян певною чи повною мірою довіряють Збройним силам України. Крім того, високий рівень довіри до Президента - більше ніж 80%. Низький рівень довіри українців мають політичні партії та суди.
Загальнонаціональне опитування було проведене Центром Разумкова в рамках проєкту, що здійснюється за підтримки представництва Фонду Конрада Аденауера в Україні з 22 вересня по 1 жовтня 2022 року.
Опитування методом face-to-face проводилося у різних областях України, у Запорізькій, Миколаївській, Харківській областях лише на тих територіях, що контролюються урядом України та на яких не ведуться бойові дії.
Опитувано 2021 респондента віком від 18 років. Похибка вибірки не перевищує 2.3%.
Як повідомляв Укрінформ, дослідження Gradus Research показало, що понад 70% українців відчувають стрес і знервованість, найголовніша причина — російська агресія.