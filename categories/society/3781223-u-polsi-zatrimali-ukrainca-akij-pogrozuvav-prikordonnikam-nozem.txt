Польські прикордонники затримали 26-річного громадянина України, який займався контрабандою нелегальних мігрантів і погрожував охоронцям кордону ножем.

Про це повідомили в Надодрянському відділі Прикордонної служби Польщі, передає Укрінформ.
Як зазначається, 26 жовтня прикордонники з відділу Зелена Гура-Бабімосцє в районі населеного пункту Губін почали переслідувати автомобіль Fiat Ducato, підозрюючи, що в ньому у напрямку Німеччини перевозяться нелегальні мігранти. Водій автомобіля зрештою зупинився в районі населеного пункту Валовіце і почав тікати. Прикордонники попереджувальними пострілами зупинили утікача, який почав погрожувати їм ножем.

Чоловік заявив, що завдасть собі шкоди, якщо до нього хтось намагатиметься підійти. На місце події викликали рятувальників і поліцейського переговорника. У результаті чоловік здався правоохоронцям. Згодом виявилося, що українець мав в автомобілі наркотики і сам був під впливом наркотичних засобів.

В автомобілі чоловік перевозив нелегальних мігрантів, які, використовуючи ситуацію з переслідуванням прикордонниками водія, змогли утекти. Їх пошуки не принесли результату.

Затриманому громадянину України висунуто звинувачення у нелегальному перевезенні мігрантів, керуванні транспортним засобом під впливом наркотиків, відмові зупинити транспортний засіб на вимогу і погрозах холодною зброєю.
Чоловіка тимчасово заарештували на три місяці, йому загрожує до 10-ти років ув’язнення.
Як повідомляв Укрінформ, районна прокуратура міста Гайнувка Підляського воєводства Польщі (північний схід країни) розслідує смерть двох нелегальних мігрантів поблизу кордону з Білоруссю.