Червоний Хрест не призупиняв діяльність на території України і працює у посиленому режимі.

Про це йдеться у заяві Товариства Червоного Хреста в Україні у Фейсбуці, передає Укрінформ.
«У зв'язку з поширенням фейкової інформації про те, що нібито Червоний Хрест призупинив діяльність на території України, інформуємо: Товариство Червоного Хреста України у зв'язку з сьогоднішніми ракетними атаками по містах України працює у посиленому режимі, надаючи допомогу постраждалим», - йдеться в повідомленні.
Зазначається, що партнери по міжнародному руху Червоного Хреста також продовжують працювати на території України, аби спільними зусиллями допомогти якнайбільшій кількості людей.
У ТЧХУ також повідомили, що в Києві на місці ракетних ударів працюють волонтери загону швидкого реагування, які надають першу допомогу, зокрема й психологічну; допомагають в евакуації населення та рятувальникам у ліквідації наслідків ранкових обстрілів.
В інших областях, які також постраждали від масованих ракетних атак, волонтери Червоного Хреста України виїхали на місця ударів для надання допомоги.

Раніше ЗМІ із посиланням на речника МКЧХ повідомили, що Міжнародний комітет Червоного Хреста сьогодні тимчасово призупинив свою роботу в Україні "з міркувань безпеки".
Як повідомлялося, російські війська вранці 10 жовтня здійснили ракетні атаки на українські міста. Загалом по території України було випущено 84 ракети. Загинули 11 людей, 64 особи зазнали травм.