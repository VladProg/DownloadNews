Спеціалізована антикорупційна прокуратура повідомила про підозру у недекларуванні доходів судді Окружного адміністративного суду міста Києва.

Про це повідомляє пресслужба відомства, передає Укрінформ.
«Установлено, що суддя не подала у належний спосіб щорічну декларацію особи, уповноваженої на виконання функцій держави або місцевого самоврядування, за 2020 рік нібито з релігійних переконань. Попри можливість подати декларацію в порядку, визначеному Законом України «Про запобігання корупції», вона цього не зробила, а скерувала декларацію до НАЗК у письмовому вигляді», - йдеться у повідомленні.
Зазначається, що за результатами висновків НАЗК, доповненими матеріалами розслідування НАБУ, зібрано достатньо доказів, які свідчать про вчинення суддею кримінального проступку, передбаченого ст. 366-3 КК України - умисне неподання суб’єктом декларування декларації особи, уповноваженої на виконання функцій держави або місцевого самоврядування, передбаченої законом «Про запобігання корупції».