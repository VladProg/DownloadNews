У межах нового пакета послуг у Програмі медгарантій «Медичний огляд осіб, який організовується територіальними центрами комплектування та соціальної підтримки» планується законтрактувати близько 500 медзакладів.

Про це повідомляє Міністерство охорони здоров'я, передає Укрінформ.
"Цей пакет має на меті забезпечити оплату медоглядів командами лікарів у цивільних медзакладах для оцінювання придатності до військової служби. Кількість та перелік цивільних медзакладів, на базі яких функціонуватимуть позаштатні ВЛК при центрах комплектування та соціальної підтримки, визначає керівництво військових адміністрацій з урахуванням поточного навантаження. Своєю чергою, Національна служба здоровʼя укладає договори з цими закладами та забезпечує оплату наданих послуг. Загалом очікується, що в межах пакета буде законтрактовано близько 500 медзакладів", - зазначають у МОЗ.
Як наголошується, всі послуги, які входять до пакета, безкоштовні для військовозобов'язаних, які проходять ВЛК.
Окрім того, цивільні медзаклади залучаються, аби розвантажити мережу гарнізонних та госпітальних військово-лікарських комісій. Ідеться про проходження ВЛК захисниками після поранень, травм чи захворювань, або продовження лікування (надання відпустки).
Триває впровадження електронного документообігу між закладами охорони здоров’я, військовими частинами та територіальними центрами соціальної підтримки. Це дасть змогу не лише спростити процедуру проходження ВЛК, а й скоротити час.
Також впроваджується електронна черга на ВЛК. Онлайн-запис до спеціалістів під час проходження військово-лікарських комісій уже працює у тестовому режимі в тих містах, де її проходять найбільше людей. Йдеться про Львів, Київ, Харків, Вінницю та Одесу. Надалі планується перевести на електронну чергу усі комісії.
Окрім того, медзаклади системи Міноборони будуть долучені до роботи з електронною системою охорони здоров’я, що надасть їм доступ до анамнезу поранених бійців, які проходять ВЛК. Ведеться робота і з забезпечення їх комп'ютерною технікою.
В усіх медзакладах, на базі яких працюватимуть ВЛК, мають бути зручні меблі; санітарно-гігієнічні кімнати; засоби для інформування та навігації.
Як повідомлялося, ухвалено зміни до законів України «Основи законодавства України про охорону здоров’я» та «Статут внутрішньої Служби Збройних Сил України», які передбачають спрощення процедури відправлення пораненого військовослужбовця на лікування та оформлення відповідних документів.