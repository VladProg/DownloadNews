АТ "Укрпошта" 9 грудня презентуватиме довгоочікувану поштову марку "Херсон – це Україна!", присвячену звільненому місту-герою.

Про це Укрінформу повідомили у пресслужбі АТ «Укрпошта».

Номінальна вартість марки U, що дорівнює вартості 12 грн за марку, або 72 грн за аркуш з 6 марок. До марки буде випущено конверт «Перший день», немаркований художній конверт та дві художні картки.
Наголошується, що придбати поштовий випуск «Херсон – це Україна!» можна буде з 9 грудня у відділеннях оператора по всій країні та на маркетплейсах eBay і Amazon. На продаж марок будуть діяти обмеження. Один клієнт може купити на одне замовлення не більше 5 маркових аркушів, 2 конверти «Перший день», 10 конвертів та 10 листівок.
Заявлений тираж випуску – 150 тис. маркових аркушів, або 900 тис. поштових марок. У компанії підкреслюють, що майже 40% тиражу було розкуплено в перші дні за передзамовленням.
Зазначається, що клієнти, які встигли зробити попередні замовлення марки з херсонським кавуном в офіційному поштовому маркеті Укрпошти, зможуть їх отримати, починаючи з 9 грудня, відразу після офіційного старту продажу.
Як повідомлялося, АТ «Укрпошта» вводить в обіг нові поштові марки «Зброя Перемоги», частина зібраних коштів від продажу яких піде на допомогу Збройним Силам України.