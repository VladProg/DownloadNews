В Україні розпочали роботу гаряча лінія і чат-бот щодо вступної кампанії, фахівці консультуватимуть громадян та оперативно реагуватимуть на можливі факти порушень.

Як передає Укрінформ, про це міністр освіти й науки України Оксен Лісовий повідомив у Фейсбуці.

"Вже працює консультативна лінія МОН. Тож, якщо маєте питання щодо вступу, звертайтеся за номером: 0 (800) 50-45-70 або на електронну пошту: vstup2023@mon.gov.ua", - написав він.
Крім цього, на сайті МОН можна поставити запитання щодо вступу через чат-бот (мова чат-бота відображається мовою налаштування браузера користувача).
Лісовий додав, що протягом усієї вступної кампанії експерти міністерства забезпечуватимуть контроль за проведенням вступу, консультуватимуть громадян та оперативно реагуватимуть на можливі факти порушень.
Міністр освіти і науки нагадав, що цього року вступ здійснюватиметься переважно дистанційно, через електронні кабінети вступника, реєстрація яких розпочнеться вже 1 липня. Прийом заяв і документів від вступників триватиме з 19 до 31 липня.
Відповіді на найпоширеніші запитання щодо вступу опубліковані за посиланням.
Як повідомляв Укрінформ, 23 червня в Україні стартувала реєстрація е-кабінетів для вступників на основі дев'яти класів.