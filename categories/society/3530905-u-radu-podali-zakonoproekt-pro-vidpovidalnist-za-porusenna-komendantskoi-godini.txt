У Верховній Раді України зареєстрований законопроєкт, який передбачає адміністративну відповідальність за порушення комендантської години.

Як передає Укрінформ, про це повідомляє пресслужба парламенту у Телеграмі.
Законопроєкт «Про внесення змін до Кодексу України про адміністративні правопорушення щодо запровадження адміністративної відповідальності за порушення комендантської години в умовах дії воєнного стану» № 7553 був зареєстрований 12 липня.
Ініціаторами законодавчої ініціативи виступили народні депутати Олександр Юрченко, Євген Яковенко, Артем Дмитрук, Анатолій Бурміч, Анна Скороход та Максим Єфімов.
"Головне завдання законопроєкту — усунення реальної загрози життю і безпеці осіб, інтересам суспільства або держави, підвищення обороноздатності, а також забезпечення громадського порядку під час дії воєнного стану", - зауважили у пресслужбі ВРУ.
Як повідомляв Укрінформ, у Нікопольському районі Дніпропетровської області через ворожі обстріли змінили комендантську годину. Від 16 липня вона триватиме з 21:00 до 05:00.