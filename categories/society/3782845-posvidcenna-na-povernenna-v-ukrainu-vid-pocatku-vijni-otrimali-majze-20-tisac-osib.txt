Закордонні дипломатичні установи від початку повномасштабної війни видали 19 тисяч 692 посвідчення на повернення громадян в Україну.

Як передає Укрінформ, про це повідомило Міністерство з питань реінтеграції тимчасово окупованих територій із посиланням на дані МЗС.
Протягом 2022 року були видані 12 тисяч 263 посвідчення, решта – цьогоріч.
Зазначається, що в межах роботи Координаційного штабу з питань забезпечення виїзду громадян з тимчасово окупованих територій здійснюється напрацювання змін, які розширять повноваження закордонних дипустанов під час оформлення посвідчень на повернення в Україну.
Серед іншого, передбачається, що такі установи зможуть проводити віддалену ідентифікацію особи заявника шляхом відеозв’язку.
"Допомога у поверненні на Батьківщину громадян, які опинилися за межами країни без документів, залишається у фокусі уваги Коордштабу", – наголосили в Мінреінтеграції.
Як повідомлялося, Координаційний штаб з питань ВПО напрацював проєкт постанови уряду щодо підтримки громадян, які отримали притулок в інших державах, але повернулися в Україну. Передбачено, що люди, які вперше звертаються по призначення виплат ВПО, матимуть право на їх отримання через 15 днів після повернення.