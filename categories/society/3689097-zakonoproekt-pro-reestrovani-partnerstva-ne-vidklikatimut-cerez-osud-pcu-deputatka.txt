Законопроєкт про створення інституту реєстрованих партнерств не будуть відкликати через негативну позицію Синоду Православної церкви України.

Про це ініціаторка проєкту закону, народна депутатка із фракції "Голос" Інна Совсун заявила в коментарі Укрінформу.
"Щодо питання, чи планую я відкликати законопроєкт через реакцію Синоду ПЦУ, відповідь очевидна — ні", — наголосила вона.
Совсун зазначила, що відповідний документ ні до чого не зобов’язує представників церкви. "Ніхто не має через це перешкоджати праву людей бути щасливими. Церква могла б мати думку щодо вінчання. До світського шлюбу церква не має жодного відношення. А в законопроєкті йдеться навіть не про шлюб, він про реєстровані партнерства", — пояснила депутатка.
Вона також підкреслила, що більшість українців підтримують легалізацію одностатевих партнерств. У зв’язку з цим, на думку Совсун, церкві доведеться змінювати свою позицію.
"Я бачуся, я говорю з ЛГБТ-військовими, я чую про їхні проблеми — це сотні, тисячі історій. Переконана, що ми, як суспільство, маємо виправити велику несправедливість, коли в частини громадян і громадянок менше прав, ніж в усіх інших", — додала народна депутатка.
Раніше Синод ПЦУ ухвалив заяву, якою підкреслив неприйнятність законопроєкту "Про інститут реєстрованих партнерств" (№9103).
Як повідомляв Укрінформ, народні депутати зареєстрували у Верховній Раді законопроєкт "Про інститут реєстрованих партнерств"(№9103).
Зокрема, документ пропонує визначити, що реєстроване партнерство — зареєстрований сімейний союз двох повнолітніх осіб однієї чи різної статі, в основі якого лежить взаємоповага, взаєморозуміння, взаємопідтримка, взаємні права та обов’язки.