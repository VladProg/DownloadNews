Україна зробить усе, аби повернути викрадених росією дітей додому.

Про це заявив Президент Володимир Зеленський у вечірньому відеозверненні, передає кореспондент Укрінформу.
"Ми обов'язково зробимо все, щоб повернути усіх наших українських діточок в Україну. Хай в росії ніхто не сподівається, що Україна забуде чи пробачить викрадення наших дітей, депортацію наших громадян. І – знищення Маріуполя", - наголосив Глава держави.
Президент розповів про зустріч у лікарні "Охматдит" з 10-річним Іллею Матвієнком та 12-річною Кірою Обедінською. Хлопчик втратив матір під час бомбардувань Маріуполя, а батько Кіри, відомий спортсмен, загинув від кулі снайпера. За словами Зеленського, окупанти фактично викрали дітей, і для їх повернення знадобилося багато зусиль.
Він подякував віцепрем'єр-міністру Ірині Верещук і керівнику Офісу Президента Андрієві Єрмаку за координацію, а всій команді за роботу щодо визволення дітей, які тепер зі своїми рідними.
"Допоможемо їм усім, чим потрібно. Допоможемо підняти дітей", - сказав Президент.
Також він подякував лікарям Охматдиту за те, що за будь-яких обставин рятують життя і стараються відновити у дітей відчуття миру.
Як повідомлялося, Президент Володимир Зеленський відвідав у Національній дитячій спеціалізованій лікарні "Охматдит" двох дітей-сиріт із Маріуполя, які були вивезені загарбниками на непідконтрольну українській владі територію і яких вдалося повернути.
В ОП наголосили, що повернення дітей стало можливим завдяки системній злагодженій роботі відповідних органів влади. Президент тримав це питання під постійним контролем.