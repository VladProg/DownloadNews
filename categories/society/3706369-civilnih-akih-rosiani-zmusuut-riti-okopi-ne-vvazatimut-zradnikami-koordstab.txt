Захоплені цивільні, яких російські загарбники змушують копати окопи в очікуванні контрнаступу Збройних сил України, не вважатимуться зрадниками.

Як передає Укрінформ, про це Координаційний штаб з питань поводження з військовополоненими повідомив у Телеграмі.
За ініціативи громадської організації «Цивільні в полоні» у Коордштабі відбулася зустріч з родинами цивільних заручників, яких утримує російська федерація.
На запитаннях близьких відповіли представники Координаційного штабу, Служби безпеки України (Об’єднаний центр) та представник уповноваженого Верховної Ради з прав людини Олександр Кононенко.
Представник омбудсмена зауважив, що для повернення цивільних заручників необхідна в першу чергу політична воля країни-агресорки, яка їх утримує, а не обмінний фонд. Оскільки за Міжнародним гуманітарним правом цивільних не повинні задіювати в обмінах, а мають відпускати без жодних умов.
«У нас є громадяни росії, які отримали вироки. Але відповіді росії щодо готовності обміняти їх на наших поки що немає. Нашим цивільним заручникам у рф висувають звинувачення в спротиві так званій спеціальній операції й утримують їх, щоб змусити Україну до політичних переговорів. Їх не буде. Але перемовини про те, щоб зрушити з місця повернення цивільних, тривають постійно», - зазначив Кононенко.
Представник СБУ запевнив, що робота над механізмом повернення заручників не припиняється - як на рівні омбудсменів, так і на рівні інших ланок.
Також сторони обговорили можливість обмінів затриманих за співпрацю з ворогом священників УПЦ МП. Крім того зазначили, що захоплені цивільні, яких росіяни змушують копати окопи в очікуванні контрнаступу, не вважатимуться зрадниками.
«Ми маємо повернути всіх людей у свої родини. А потім вже відповідні служби будуть з’ясовувати, хто допомагав ворогу добровільно, а хто під дулами автоматів», – заявив Кононенко.
Представник СБУ також пояснив, що рідним не завжди дають всю інформацію про полонених чи заручників, оскільки були випадки, коли її потім оприлюднювали в соціальних мережах. Це шкодило як українським захисникам у полоні, так і ускладнювало роботу з їхнього повернення.
Як повідомляв Укрінформ, Україна надає безкоштовну підтримку військовослужбовцям та їхнім родинам у питаннях, пов’язаних із перебуванням у полоні.