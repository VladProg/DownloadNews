У містах окупованого Донбасу знову активізувалися військові патрулі з пошуку чоловіків призовного віку.

Про це у Фейсбуці повідомила "Східна правозахисна група", повідомляє Укрінформ.

"Останні три тижні на окупованих територіях Луганської та Донецької областей спостерігалося послаблення процесів примусової мобілізації, що було викликано активними протестами родичів мобілізованих. Але МДБ «лнр» та «днр» провело активну роботу з придушення жіночих протестів, і вже, починаючи з минулої суботи, знову стали відбуватися затримання чоловіків на вулицях», - йдеться у повідомленні.

Відомо, що новий етап примусової мобілізації пов'язаний із формуванням чергової партії людського ресурсу для активізації бойових дій на Донбасі.
Примусова мобілізація знову торкнулася робочих підприємств, а на критику керівників підприємств адміністрації НЗФ «лнр» і «днр» повідомили, що незабаром прибудуть «будзагони» з рф, які замінять робітників.
24 лютого рф розпочала повномасштабне вторгнення в Україну. Війська рф обстрілюють та знищують ключові об'єкти інфраструктури, здійснюють масовані обстріли житлових районів українських міст та сіл з використанням артилерії, реактивних систем залпового вогню, авіабомб та балістичних ракет.


Фото: Східна правозахисна група, FB