Начальник Генерального штабу Збройних сил України генерал-лейтенант Сергій Шаптала привітав воїнів-танкістів із професійним святом.

Як передає Укрінформ, вітання розміщене на сторінці Генштабу у Фейсбуці.
За словами Шаптали, роль танків у сучасному бою піддається різним інтерпретаціям. Та попри все, ці бойові машини залишаються ключовим тактичним і психологічним фактором підтримки наземних військ. Танки завдають ворогу нищівних ударів та надають піхоті вогневу підтримку, якої не може забезпечити артилерія чи інші засоби, наголосив він.
"Однак воюють не машини – воюють люди. З великою повагою і вдячністю ми згадуємо сьогодні хоробрих і мужніх українських танкістів, які з честю захищають Україну. У важких і виснажливих боях ви завжди демонструєте доблесть і відвагу справжніх воїнів", - підкреслив Шаптала.
Він подякував танкістам за самовіддане служіння українському народу, незламність духу і професіоналізм.
"Схиляю голову перед пам'яттю героїв, які поклали своє життя в боротьбі за свободу України. Вічна їм слава!", - підкреслив начальник Генерального штабу ЗСУ,
Як повідомляв Укрінформ, Президент Володимир Зеленський підписав указ про запровадження в Україні Дня танкових військ, яке відзначатиметься щороку 14 вересня.