Уповноважений Верховної Ради з прав людини Дмитро Лубінець закликає українців о 16-й годині засвітити свічку у вікні як вияв скорботи за загиблими під час Голодоморів і долучитися до Загальнонаціональної хвилини мовчання.

Як передає Укрінформ, про це він написав у Телеграмі.
За словами Лубінця, Голодомор — це геноцид української нації, який 1932-1933 років був скоєний керівництвом радянського союзу. Створення штучного голоду стало наслідком бажання українців збудувати сильну і незалежну державу.
За різними підрахунками, зазначив омбудсмен, демографічні втрати українців становлять від 4 до 10 мільйонів людей.
Найбільша кількість загиблих від Голодомору була в Харківській, Київській, Сумській, Черкаській, Одеській, Дніпропетровській, Житомирській та Вінницькій областях.
"Сьогодні, в День пам'яті жертв Голодомору, схиляю голову перед пам'яттю тих, кого вбив сталінський режим. Нині чимало країн визнають, що Голодомор був геноцидом нашої нації. І чимало країн зараз бачать, що в нинішній війні рф переслідує ті ж методи — знищення української ідентичності. Тож боротьба триває!", - підкреслив уповноважений.
"О 16-й годині запаліть свічку у вікні як вияв скорботи за загиблими та долучіться до Загальнонаціональної хвилини мовчання", - закликав Лубінець.
Як повідомляв Укінформ, в Україні сьогодні вшановують пам'ять жертв Голодоморів.
Цей День пам'яті відзначають щороку у четверту суботу листопада на підставі указів Президента 1998 та 2007 років.
Українці у ХХ сторіччі пережили три голодомори: 1921-1923, 1932-1933 і голод 1946-1947 років. Наймасштабнішим був голод 1932-1933 років – саме його називають геноцидом українського народу, здійсненим сталінським режимом.