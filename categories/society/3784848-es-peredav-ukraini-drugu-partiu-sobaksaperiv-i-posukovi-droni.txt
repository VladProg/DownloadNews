Євросоюз передав Україні другу партію собак-саперів, підготовлених у країнах ЄС, зокрема Фінляндії, Бельгії та Люксембурзі.

Сертифікація собак і їх передача кінологам ЗСУ після двотижневого адаптаційного курсу відбулася в четвер у Карпатському відділі Прикордонної служби РП в місті Нови Сонч (південь Польщі), передає кореспондент Укрінформу.
Під час урочистої церемонії передачі собак українським кінологам представник Єврокомісії Мартін Шайфер підкреслив, що російська агресія в Україні призвела до того, що в Україні зараз є тисячі мін і нерозірваних боєприпасів, знешкодження яких є значним викликом для Києва.






Євросоюз передав Україні другу партію собак-саперів і пошукові дрони / Фото представництва Єврокомісії у Варшаві

























«Перед Україною стоїть значний виклик, з яким раніше ніхто не стикався: очищення усіх територій, на яких є ці вибухові пристрої. Ця територія займає стільки ж, скільки разом території Австрії, Данії і Нідерландів», - сказав Шайфер.

Відео: Шимон Прухніцький. Карпатський відділ Прикордонної служби Польщі
Комендант Карпатського відділу Прикордонної служби РП Станіслав Лацюга зазначив, що для європейських й українських кінологів створено у Новому Сончі належні умови для підготовки. Він висловив сподівання, що наступні етапи передачі Україні собак-саперів також відбудуться в цьому місті. Польський прикордонник висловив переконання, що рівень підготовки цих собак сприятиме покращенню безпеки в Україні.
Начальник відділення пошуку вибухонебезпечних предметів мінно-пошуковими собаками Командування Сил підтримки ЗСУ Леонід Левченко висловив вдячність європейським партнерам за підтримку і допомогу, наголосивши, що ця співпраця є «дуже важливим кроком для забезпечення миру і стабільності у східній Європі».
«Ваша підтримка допомагає нам гарантувати безпеку країни і захищати наш народ від зовнішніх загроз»,- наголосив Левченко.
На знак подяки за допомогу Україні партнерам цього проєкту з Єврокомісії та Прикордонної служби РП було вручено нагороди командувача Сил підтримки ЗСУ – «Хрести сил підтримки».


Як повідомляв Укрінформ, собаки (німецькі, бельгійські і нідерландські вівчарки) були підготовлені у межах проєкту Генерального директорату Єврокомісії з питань міграції та внутрішніх справ і служби з питань інструментів закордонної політики ЄС.
Собаки-сапери були навчені відставними поліцейськими-кінологами з країн ЄС, а їх підготовка відбувалася у Фінляндії, Бельгії і Люксембурзі.
Навчання собак тривало кілька місяців, а за два тижні до їх передачі Україні вони разом зі своїми опікунами прибули до Польщі. Відтак у Польщі відбулася передача собак-саперів новим українським опікунам.
Передані Єврокомісією Україні собаки-сапери забезпечуватимуться спеціальним взуттям, окулярами, жилетами, кормом на адаптаційний період до одного місяця. Крім того, собаки додатково матимуть спеціальні пристрої, які буде прикріплено до їхніх жилетів. Вони допомагатимуть у виявленні радіоактивних елементів.
Додатково в межах цього проєкту українська армія отримала також кілька спеціальних дронів, які допомагатимуть виявляти міни та інші вибухові пристрої. Зокрема, дрон позначатиме на електронній карті місця, де є металеві предмети. Це прискорить процес виявлення вибухівки і допомагатиме в роботі як собакам, так і саперам.
Орієнтовний бюджет цього проєкту, який триватиме до 2025 року, становить 3 млн євро. Загалом Єврокомісія передасть Україні 50 спеціально навчених собак-саперів. Першу групу з дев’яти собак-саперів вже було передано Україні у березні цього року.