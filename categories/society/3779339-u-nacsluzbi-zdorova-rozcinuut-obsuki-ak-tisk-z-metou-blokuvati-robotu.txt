У Національній службі здоров'я України розцінюють проведені у них правоохоронцями обшуки як тиск з метою заблокувати роботу.

Про це йдеться в заяві НСЗУ, розміщеній у Фейсбуці, передає Укрінформ.
"Сьогодні на офіційних сторінках правоохоронних органів та в ЗМІ поширена інформація про обшуки в Національній службі здоров’я та керівництва Служби. Ми розцінюємо обшуки як тиск на НСЗУ з метою блокувати роботу Служби. Адже саме в день обшуку розпочалися позапланові моніторингові візити до перших медзакладів, згідно з оновленою процедурою, затвердженою нещодавно урядом", - йдеться у заяві.
Крім того, як наголошують в НСЗУ, саме в цей час активно йде підготовка до контрактування медзакладів на наступний рік, зокрема інститутів Національної академії медичних наук, що є важливою частиною створення єдиного медичного простору.
Також триває активний процес підготовки Програми медичних гарантій на 2024 рік, завершується розробка нових пакетів медичних послуг: трансплантацій та допоміжних репродуктивних технологій.
"Наголошуємо, що прозорість та підзвітність є і залишатимуться головними принципами роботи Національної служби здоров'я з перших днів роботи. За п'ять років діяльності Нацслужба здоров'я чи не щороку постійно зіштовхується з перевірками та обшуками з боку контролюючих та правоохоронних органів", - йдеться у заяві.
В Нацслужбі здоров'я зазначили, що співпрацюють із правоохоронцями та сприяють їх роботі. Водночас дотримуючись чинного законодавства, і, враховуючи таємницю слідства, не мають права розголошувати деталі, поки воно триває.
Як повідомлялося, правоохоронці оголосили підозру у службовій недбалості на понад 2 млн грн керівниці Національної служби здоров'я України.
Також за місцем її проживання і роботи було проведено обшуки та вилучено документи й «інші речові докази».
Національну службу здоров’я України з листопада 2021 року очолює Наталія Гусак.