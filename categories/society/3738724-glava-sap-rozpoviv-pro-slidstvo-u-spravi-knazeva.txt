Розслідування кримінальної справи про отримання хабаря колишнім головою Верховного Суду Всеволодом Князєвим перебуває на завершальній стадії.

Про це повідомив в інтерв’ю виданню “Дзеркало тижня” очільник Спеціалізованої антикорупційної прокуратури Олександр Клименко, передає Укрінформ.
“За відомим епізодом щодо колишнього голови Верховного Cуду та адвоката слідство фактично перебуває на фінішній прямій. Ми вже допрацьовуємо певні деталі й виходитимемо на завершення своєї роботи та відкриття матеріалів провадження стороні захисту”, - сказав він.
Висловлюючись стосовно інших можливих причетних осіб, Клименко зазначив, що у цьому напрямку робота триває.
“Зокрема, й щодо інших суддів Верховного Суду. Робота тут триває. За іншими можливими епізодами злочинної діяльності цього угрупування також іще багато роботи”, - додав він.
За словами Клименка, у телефоні, який вилучили у Князєва, можуть бути докази причетності інших осіб до злочину, який уже інкримінують ексголові ВС, а також докази вчинення інших злочинів.
На сьогодні інформацію з телефону ексголови ВС досліджують детективи НАБУ, повідомив Клименко.
Як повідомляв Укрінформ, 15 травня НАБУ і САП заявили про викриття схеми одержання неправомірної вигоди керівництвом та суддями Верховного Суду. Правоохоронці затримали голову ВС Всеволода Князєва та вилучили 2,7 млн дол.
16 травня під час пленуму Верховного Суду 140 суддів підтримали висловлення недовіри Князєву. Судді також ухвалили постанову пленуму ВС про припинення повноважень Князєва.
17 травня Вищий антикорупційний суд відмовився задовольнити скаргу захисту Князєва на його затримання.
18 травня Вища рада правосуддя задовольнила подання Спеціалізованої антикорупційної прокуратури про надання дозволу на утримання Князєва під вартою. Того ж дня Вищий антикорупційний суд обрав ексголові Верховного Суду Всеволоду Князєву запобіжний захід у вигляді тримання під вартою з можливістю внесення 107,3 млн грн.
31 травня Апеляційна палата ВАКС зменшила заставу Князєву до 75 млн грн.
20 липня Апеляційна палата ВАКС відхилила апеляцію Князєва на обрання запобіжного заходу і залишила під вартою до 8 вересня з можливістю вийти під заставу у 75 млн грн.
Фото: Василь Артюшенко, ZN.UA