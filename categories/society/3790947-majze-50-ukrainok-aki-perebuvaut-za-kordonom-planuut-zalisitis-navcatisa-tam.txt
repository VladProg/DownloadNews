49% опитаних українських жінок, які перебувають за кордоном, хочуть залишитись навчатися у країні перебування, 50% - розглядають можливість навчатися в Україні.

Про це повідомила керівниця освітнього кластера «Мрій.Дій» Лариса Жигун під час презентації дослідження «Передумови повернення в Україну для участі у відбудові українських жінок, які знайшли тимчасовий прихисток за кордоном», передає Укрінформ.
“49% опитаних українських жінок, які перебувають за кордоном, хочуть залишитись навчатися у країні перебування, 50% - розглядають можливість навчатися в Україні”, - сказала Жигун.
Вона зауважила, що українські жінки та діти за кордоном вже мають досвід навчання в іноземній системі освіти і відзначають її переваги. Серед них: інклюзивність, менше навантаження на дитину, інші методи вивчення іноземних мов.
Крім того, Жигун зазначила, що багатьом дітям доводиться навчатися у двох системах освіти - освіта в країні перебування та в українській системі освіти онлайн.
Вона відмітила, що багато батьків бачать продовження навчання в українській системі освіти онлайн, як місток з рідною мовою, з Україною, збереження української ідентичності і бажання повернутися додому відразу після перемоги.
За результатами дослідження, після питань безпеки другим ключовим фактором, який відмічають українки, це питання економічної безпеки. Зокрема, 41% опитуваних вказали на економічну кризу як фактор занепокоєння у разі повернення в Україну. 21% опитаних вважають погані перспективи на ринку праці в Україні для їхньої дитини. 28% називають неможливість обрати профільні предмети для глибокого вивчення в українській школі.
Також респондентки зауважують складність освітніх програм і навантаження з домашніми завданнями. Додатково до факторів небажання продовжити навчання в Україні опитані перераховують низьке технічно-матеріальне забезпечення, низьку мотивацію вчителів, додаткові збори коштів у школах.
Опитування було проведено компанією Periscope Research у співпраці з Освітнім кластером «Мрій.Дій» (Польща) на замовлення Українського Жіночого Конгресу за підтримки проєкту U-LEAD з Європою 1-12 листопада 2023 року.
Для дослідження було опитано 800 жінок-українок з 18 країн їх перебування. Переважно з Польщі, Чехії та Німеччини, де перебуває більшість біженців з України.
Як повідомляв Укрінформ, у 2024 році в Україні зростуть видатки бюджету на соціальну сферу, медицину та освіту.
Фото: Getty Images