З’їзд представників юридичних вищих навчальних закладів та наукових установ обрав Оксану Квашу на посаду члена Вищої ради правосуддя.

Як передає Укрінформ, про це повідомляє пресслужба ВРП.
«З’їздом представників юридичних вищих навчальних закладів та наукових установ 16 листопада 2023 року на посаду члена Вищої ради правосуддя обрано Квашу Оксану Олександрівну», - йдеться в повідомленні.
Зазначається, що Оксана Кваша – вчений секретар Інституту держави і права імені В. М. Корецького НАН України, доктор юридичних наук, професор, заслужений юрист України.
Вона працює в Інституті держави і права імені В. М. Корецького НАН України з 1996 року. Напрями наукової діяльності – проблеми кримінального права та кримінології.
Вища рада правосуддя складається з двадцяти одного члена, двох з яких обирає з’їзд представників юридичних вищих навчальних закладів та наукових установ.
У ВРП нагадали, що 19 серпня 2022 року на посаду члена ВРП від з’їзду обрали Дмитра Лук’янова. Таким чином квоту з’їзду заповнено.
Наразі Вища рада правосуддя складається з 17 членів.
Як повідомляв Укрінформ, Вища рада правосуддя обрала заступником голови Дмитра Лук’янова.
Фото: sud.ua