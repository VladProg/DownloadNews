До іноземних журналістів в Україні не застосовуватимуться обмеження строків тимчасового перебування іноземців та осіб без громадянства.

Як передає Укрінформ, про це повідомляє пресслужба Міністерства культури та інформаційної політики.
'Відтепер іноземні журналісти, які мають акредитацію на час дії воєнного стану, можуть не турбуватись про продовження дозволу на перебування на території нашої держави. До них не застосовуватимуться обмеження строків тимчасового перебування іноземців та осіб без громадянства. Такі правила уряд встановив на період дії воєнного стану та протягом 30 днів після його скасування чи припинення", - йдеться у повідомленні.
Як зазначається, МКІП ініціювало таке рішення уряду, щоб прибрати бюрократичні перепони для іноземних журналістів.
“Військова агресія росіян в Україні сколихнула весь цивілізований світ. Інтерес іноземних медіа до нашої країни — шалений. Ми найбільше зацікавлені у тому, щоб люди у всіх куточках землі знали про військові злочини російського військово-політичного керівництва й військових. Але головне — про неабиякі відвагу, сміливість і стійкість українського народу в боротьбі проти агресора. Завдяки об'єктивним медіа та посиленій боротьбі на нашому інформаційному фронті ми вже маємо низку рішень на користь України на світовій арені. Виграна битва на інформаційному фронті допоможе нам перемогти агресора”, — прокоментував міністр культури та інформаційної політики України Олександр Ткаченко.
Як повідомлялося, у Медіацентрі Україна – Укрінформ відбулася неформальна зустріч іноземних журналістів з представниками влади, на якій обговорювались проблемні питання щодо роботи медійників в Україні в умовах воєнного стану.