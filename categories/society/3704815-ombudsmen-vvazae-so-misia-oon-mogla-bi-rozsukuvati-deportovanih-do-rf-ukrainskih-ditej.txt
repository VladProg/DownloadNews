Уповноважений ВР із прав людини Дмитро Лубінець вважає, що місія ООН щодо повернення українських дітей могла би фізично знаходити українських дітей у росії і привозити їх до України.

Про це Лубінець сказав у коментарі Укрінформу, відповідаючи на питання про його бачення того, яка це може бути місія.
"Моє бачення - це місія, яка має сильний мандат фізично приїжджати, знаходити українських дітей на території рф і привозити їх на територію України", - заявив він.
Відповідаючи на питання, скільки часу може потребувати створення такої місії, омбудсмен сказав, що його бачення, на жаль, не співпадає з баченням ООН.
"Тому про які строки ми можемо казати, якщо вони на цей час навіть такої теоретичної можливості не розглядають", - сказав Лубінець.
Як повідомляв Укрінформ, Президент України заявив, що російська федерація за період повномасштабного вторгнення викрала 20 тисяч українських дітей.