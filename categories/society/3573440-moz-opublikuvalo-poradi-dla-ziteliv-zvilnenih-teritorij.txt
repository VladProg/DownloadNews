У Міністерстві охорони здоров’я опублікували поради психолога для жителів звільнених від російської армії територій.

Як передає Укрінформ, про це повідомляє Міністерство охорони здоров’я.
У МОЗ зазначили, що життя на захоплених росіянами територіях – дуже складний досвід, який може мати низку наслідків для психологічного стану людини. Доктор психологічних наук, експерт проєкту “Психічне здоров’я для України” Віталій Климчук опублікував поради, як дати собі раду в такій ситуації.
Експерт радить подбати про першочергові потреби: фізичну безпеку, наявність їжі, питної води. Також потрібно відновити режим сну.
Він рекомендує жителям звільнених територій звернутися до державних структур, гуманітарних організацій і повідомити про свої потреби, щоб ті могли вчасно забезпечити необхідним.
Жителям звільнених територій слід пройти медичне обстеження у сімейного лікаря, працівників мобільних бригад або будь-якого іншого доступного фахівця, адже тривале зневоднення, недоїдання, нестача сну, постійний стрес, пережиті травми і втрати можуть мати негативні наслідки для фізичного здоровʼя. Також фахівець радить дотримуватися рекомендацій лікаря. Якщо ж неможливо здійснити візит до лікаря, слід звернутися по безоплатну медичну консультацію до контакт-центру МОЗ України за номером 0 800 60 20 19.
Експерт радить жителям звільнених територій уникати вживання алкоголю. “Попри ілюзію, що він допоможе забути жахіття або підняти настрій, його ефект є тимчасовим. Усі почуття повернуться з новою силою, виникне бажання вживати алкоголь повторно, і зросте ризик розвинути залежність. Це ж стосується інших речовин – тютюну, марихуани”, - пояснив фахівець.
Климчук також пропонує жителям звільнених територій звʼязатися з рідними і друзями, дати їм знати про себе та обговорити свій досвід. “Якщо ви боїтеся, що ваші розповіді можуть їх травмувати, запитайте у них, чи вони готові почути все, що відбувалося. Найімовірніше, ви отримаєте ствердну відповідь”, - радить фахівець.
Він також рекомендує контактувати з іншими людьми, які пережили подібний досвід, наприклад, із сусідами. За його словами, така підтримка може бути дуже важливою. Крім того, жителі звільнених територій можуть поділитися інформацією з іншими людьми, які пережили подібний досвід, про гарячу лінію для психологічної допомоги, можливості отримати гуманітарну допомогу, розкладом мобільних амбулаторій.
Климчук попереджає жителів звільнених територій, що можуть статися зміни у психічному стані. Зазвичай, після кількох днів полегшення може прийти стан спустошення, виснаження, перевтоми. За його словами, це цілком природна реакція на надмірний стрес, у якому людина перебувала весь цей час. Організму треба дати час і можливість відновитися.
Якщо протягом двох-трьох тижнів стан виснаження, пригніченості, тривоги не проходить, потрібно звернутися по психологічну допомогу до місцевих психологів, мобільних команд, на лінію психологічної підтримки Національної психологічної асоціації (єдиний номер з України 0-800-100-102 працює з 10:00 до 20:00 без вихідних, усі дзвінки безоплатні) або на інші гарячі лінії.
За словами психолога, після пережитого досвіду жителі звільнених територій можуть мати ознаки посттравматичного стресового розладу (ПТСР): небажані спогади, думки, почуття, що виникають у пам’яті, бажання уникати певних місць, подій, людей, які повʼязуються з пережитим досвідом, надмірна тривога, реакція на певні звуки, запахи. В такому випадку слід обов’язково звернутися до фахівців із психічного здоров’я - ПТСР лікується.
Експерт радить зупиняти почуття провини. За його словами, усі негативні емоції, спрямовані на ворога, є природними і мають право на існування. Але почуття провини потрібно зупиняти, адже у тому, що сталося, винен ворог. Саме на нього й слід спрямовувати почуття.
Жителі звільнених територій можуть також звертатися на гарячі лінії безоплатних консультацій.
Зокрема, на урядову гарячу лінію – 15-45, до організації “Людина в біді” – 0-800-210-160 (цілодобово), Київського міського центру психолого-психіатричної допомоги у разі станів душевної кризи – (044) 456-17-02, (044) 456-17-25 (цілодобово), на лінію емоційної підтримки Міжнародної організації з міграції – 0-800-211-444 (з 10:00 до 20:00 щодня) та на лінію запобігання самогубствам Ukraine LifeLine – 7333.
Як повідомлялося, на звільнених територіях Харківщини поступово стабілізується ситуація з медичним обслуговуванням, пацієнтів із районів, де знищені медзаклади, госпіталізують у Харків. Місцева влада проводить підрахунки населення, щоб зрозуміти, скільки жителів залишається в звільнених містах і селах та яка потрібна допомога.