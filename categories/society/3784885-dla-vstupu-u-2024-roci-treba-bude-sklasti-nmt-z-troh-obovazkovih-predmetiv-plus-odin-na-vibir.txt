Наступного року для вступу у виші необхідно буде скласти НМТ з трьох обов'язкових предметів плюс один предмет на вибір.

Про це в ефірі загальнонаціонального телемарафону "Єдині новини" сказав заступник міністра освіти та науки Михайло Вінницький, передає Укрінформ.
"Цього року у нас була схема НМТ, яка складалася з двох обов'язкових предметів плюс один на вибір. Наступного року буде три обов'язкових предмети плюс один на вибір. Мова йде про українську мову, історію України і математику плюс один предмет на вибір. Ми передбачаємо, що більшість абітурієнтів будуть складати як четвертий предмет англійську мову. Але є так само фізика, хімія, географія та ряд інших предметів", - сказав Вінницький.
Як повідомляв Укрінформ, Верховна Рада ухвалила правила вступу у виші у 2024 році. Також у 2024 році не будуть проводити ДПА у 4, 9 та 11 класах. Натомість для випускників початкової школи проведуть пілотне ДПА.