Експерти Програми «U-LEAD з Європою» ознайомлюють представників громад з особливостями використання інструментів міжнародної технічної допомоги задля залучення додаткових ресурсів для відбудови інфраструктури та підтримки населення під час війни.

Про це Укрінформу повідомив керівник Східного регіонального хабу Програми U-LEAD від GIZ Денис Ткачов.
«Територіальні громади України наразі перебувають у різних ситуаціях: хтось приймає велику кількість внутрішньо переміщених осіб, хтось, на жаль, має руйнування на своїй території, але вже планує відновлення території. І кожна з таких громад потребує підтримки та допомоги. Зрозуміло, що за цих обставин державна допомога не завжди можлива. І саме тому сьогодні як ніколи необхідно чітко розуміти, як побудувати взаємодію з міжнародними організаціями, що готові надати реальну допомогу громадам для швидкого та ефективного вирішення актуальних для цих територій проблем», - сказав Ткачов.
За словами експерта з управління проєктним циклом Програми U-LEAD Олега Кулініча, органам місцевого самоврядування у роботі з грантовими конкурсами необхідно розуміти специфіку проєктної діяльності в умовах воєнного стану та особливості грантових програм.
«Змінилися певні підходи у традиційних конкурсах, що проводилися в Україні за підтримки донорів, як результат – змінилися й особливості розробки та реалізації цих проєктних пропозицій. Головною умовою зараз є врахування у проєктній заявці сучасного стану України, а проєктна діяльність має буде спрямована на підтримку мирного населення», - зауважив експерт.
Він також звертає увагу на те, що з початком військових дій перші грантові конкурси для громад стосувалися швидкої гуманітарної допомоги, а зараз з’являються конкурси щодо облаштування гуманітарних хабів та місць для прихистку переселенців, організації процесу виготовлення різноманітної харчової продукції, місць для дозвілля дітей та молоді або для професійної переорієнтації та перенавчання ВПО.
Експерт також зауважив, що громади можуть працювати й з проєктами, що наразі призупинені з огляду військовий стан. Адже більшість донорів і міжнародних організацій, які підтримували реалізацію певних проєктів в Україні, не оголошують нових конкурсів, але продовжують реалізацію чинних проєктів, спрямованих на соціальний захист, роботу з молоддю, питання енергозабезпечення.
Як повідомлялося, Програма для України з розширення прав і можливостей на місцевому рівні, підзвітності та розвитку «U-LEAD з Європою» спільно фінансується ЄС та його державами-членами Німеччиною, Польщею, Швецією, Данією, Естонією та Словенією для підтримки України на її шляху до зміцнення місцевого самоврядування. U-LEAD сприяє прозорому, підзвітному та багаторівневому управлінню в Україні, яке відповідає на потреби громадян та розширює можливості громад.