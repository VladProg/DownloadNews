Автомобільне сполучення та газопостачання відновлено у більше 700 із 1028 деокупованих від російських загарбників населених пунктах, електроенергію – у 900, водопостачання – у 650, мобільний звʼязок та інтернет - у близько 800.

Про це розповів заступник керівника Офісу Президента Кирило Тимошенко на брифінгу, повідомляє кореспондент Укрінформу.
«На деокупованих територіях вже відновлено автомобільне сполучення у понад 700 населених пунктах. Продовжується відновлення критичної інфраструктури», - зазначив він.

Так, за словами заступника очільника ОП, електроенергією забезпечено майже 900 населених пунктів, водопостачання та водовідведення налагоджено у 650, природний газ подається у понад 700, а роботу АЗС відновлено у понад 500 населених пунктах.
Також Тимошенко зауважив, що послуги мобільного звʼязку та мережі інтернет відновлено у близько 800 населених пунктах із 1028 деокупованих.
Водночас він проінформував, що у Київській області завершено відновлювальні роботи на 92 об’єктах, додавши, що це адміністративні будівлі, садочки та школи, заклади охорони здоров’я, багатоквартирні житлові та приватні будинки.
Як повідомляв Укрінформ, наприкінці березня – на початку квітня українські сили оборони звільнили від російських військ населені пункти Київської, Чернігівської та Сумської областей. Проте ворог продовжує обстріли прикордонних громад Сумщини та Чернігівщини з території росії.