У Міністерстві з питань реінтеграції тимчасово окупованих територій роз’яснили, за яких умов громадяни можуть бути звільненими від сплати адміністративного збору за оформлення паспортних документів.

Як передає Укрінформ, про це Мінреінтеграції повідомляє у Телеграмі.
“Під час оформлення внутрішнього або закордонного паспорта необхідно сплачувати адміністративний збір. Втім, за певних умов громадяни можуть бути звільнені від його сплати”, - зазначили у міністерстві.
Зокрема адміністративний збір не справляється, якщо паспорт громадянина України оформлюється вперше.
Адміністративний збір (консульський збір) не сплачується особою, стосовно якої встановлено факт позбавлення особистої свободи внаслідок збройної агресії РФ проти України - за умови, що заява на оформлення паспорта подається протягом року з дня звільнення.
Також від сплати можуть звільнятися окремі категорії осіб за рішенням органів місцевої влади, додали в міністерстві.

Як повідомляв Укрінформ, український закордонний паспорт покращив свій показник на шість місць, посівши 30-ту позицію у міжнародному рейтингу Індексу паспортів від компанії Henley&Partners.