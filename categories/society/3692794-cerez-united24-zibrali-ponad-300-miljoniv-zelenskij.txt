Упродовж 11 місяців функціонування фандрейзингової платформи UNITED24 на допомогу Україні зібрано понад 300 млн доларів, пожертви надходять із більш як 110 країн.

Про це повідомив Президент Володимир Зеленський у Телеграмі, передає Укрінформ.
"За 11 місяців роботи фандрейзингової платформи UNITED24 завдяки пожертвам із більш ніж 110 країн зібрано понад 300 мільйонів доларів. Україна відчуває підтримку всього світу у боротьбі за свободу та незалежність. Дякуємо!", - зазначив Зеленський.
Як повідомлялося, фандрейзингова платформа UNITED24 заснована Президентом у травні 2022 року. Серед амбасадорів платформи - співачка та акторка Барбра Стрейзанд, актор Марк Гемілл, канадська акторка Кетрін Винник, гурт Imagine Dragons, артдиректор Balenciaga Демна, американський актор Лієв Шрайбер, режисер Мішель Азанавічус, астронавт Скотт Келлі, історик Тімоті Снайдер, кантрі-співак Бред Пейслі, канадська акторка Кетрін Винник, британський мандрівник Беар Гріллз, видатні українські спортсмени Еліна Світоліна, Андрій Шевченко та Олександр Усик.