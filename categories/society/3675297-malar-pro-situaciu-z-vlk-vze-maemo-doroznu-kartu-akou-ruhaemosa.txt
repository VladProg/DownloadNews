Експертна група представила спільні напрацювання для розв’язання проблем з проходженням військово-лікарських комісій.

Як передає Укрінформ, про це заступниця міністра оборони Ганна Маляр повідомила у Фейсбуці.
За її словами, команда Міноборони, Генштабу Збройних сил України та Командування медичних сил ЗСУ у суботу взяли участь у робочій нараді під головуванням Прем’єр-міністра Дениса Шмигаля щодо оптимізації процесів військово-лікарської експертизи.

Маляр зауважила, що повномасштабна війна стала викликом у тому числі у сфері медичного забезпечення військовослужбовців. Тож важливо максимально пришвидшити процес проходження військово-лікарської комісії.
Для вирішення цього питання потрібні зусилля декількох міністерств, які вже об‘єднали зусилля та напрацьовують зміни.
“Наразі працює експертна група спільно з Міністерством оборони, Міністерством охорони здоров’я, Міністерством цифрової трансформації та Міністерством у справах ветеранів, яка представила спільні напрацювання для розв’язання проблем у цій сфері. Вже маємо дорожню карту, якою, власне і рухаємось”, - заявила Маляр.
Вона додала, що основна мета змін - автоматизація та діджиталізація всіх процесів.
Як повідомлялося, низка міністарств розробили план цифровізації процесів проходження військово-лікарської комісії.