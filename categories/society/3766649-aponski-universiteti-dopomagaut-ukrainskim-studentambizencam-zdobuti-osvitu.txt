Японські університети намагаються підтримати фінансово українських студентів, які знайшли притулок в Японії після вторгнення Росії в їхню країну, збираючи кошти серед студентів і викладачів та звертаючись по підтримку до місцевих компаній.

Про це повідомляє Kyodo, передає Укрінформ.
Оскільки Японія є однією з найдорожчих для життя країн, багатьом українським студентам, попри допомогу, яку вони отримують від уряду, важко зводити кінці з кінцями й вони стикаються з перспективою не отримати дипломи через брак коштів для завершення навчання.
За даними японського Міністерства освіти, станом на 23 серпня 82 національні, державні та приватні школи Японії прийняли загалом 371 учня з України, але близько 70% із них можуть не завершити навчання через брак коштів.
Так, наприклад, у Міжнародному християнському університеті в Токіо п’ятеро українських студентів навчаються на бакалавраті та в магістратурі, й хоча університет покриває витрати на їхнє навчання і проживання в гуртожитку загалом на близько 26 мільйонів ієн ($175 тисяч), їм усе ж потрібна підтримка, щоб закінчити навчання. З квітня за допомогою краудфандингу серед студентів, викладачів та місцевих жителів для них було зібрано близько 10,7 млн ієн або майже $72 тис.
Фінансову підтримку студентам із України надають і компанії та підприємства. Так, провідна японська косметична компанія Shiseido пожертвувала для цих цілей Управлінню Верховного комісара ООН у справах біженців майже 200 млн ієн ($1,3 млн), зібраних серед своїх співробітників, та безкоштовно надала українським студентам косметичні засоби власного виробництва.
Громадська організація Nippon Foundation надає щорічну допомогу на проживання в розмірі 1 млн єн ($6,7 тис) на особу українцям-переселенцям, які мають родича чи поручителя в Японії.
Головною проблемою біженців на шляху до більшої економічної незалежності залишається володіння японською мовою. Аби допомогти з її вивченням, 19 вересня уряд Японії, місцеві муніципалітети та приватний сектор оголосили про спільну ініціативу зі сприяння в опануванні біженцями японської.
Як повідомляв Укрінформ, Імміграційне агентство Японії повідомило у вівторок, що з 1 грудня іноземці, які тікають із зон конфлікту, зокрема і з України, матимуть право на отримання статусу довготермінового резидента з робочою візою.
Фото: Kyodo