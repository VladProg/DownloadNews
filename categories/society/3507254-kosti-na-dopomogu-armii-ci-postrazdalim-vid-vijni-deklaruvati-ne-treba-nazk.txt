Національне агентство з питань запобігання корупції заперечило необхідність декларування коштів, зібраних на допомогу армії чи постраждалим від війни.

Як передає Укрінформ, про це НАЗК повідомляє в Телеграмі.
"Після повномасштабного вторгнення рф до України більшість українців активно допомагають армії та людям, які змушені залишити свої домівки через війну. Звичайно, багато посадовців та членів їх сімей теж залучені до збору коштів на такі потреби. Тому до НАЗК надходять питання: чи потрібно буде декларувати такі кошти? Відповідаємо — ні, кошти отримані з 24.02.2022, які були перераховані на ваш рахунок чи рахунок члена вашої родини для збору на потреби армії чи осіб постраждалих від війни, не потрібно декларувати", — ідеться в повідомленні.
Необхідності в повідомленні про суттєві зміни в майновому стані також немає.
У НАЗК наголосили, що "хоча в декларації зазначаються відомості про доходи, які суб’єкт декларування або члени його сім’ї отримали впродовж звітного періоду, отримані для таких цілей кошти не є особистим доходом декларанта та члена його сім’ї, а натомість є проявом єдності та згуртованості українського народу в боротьбі з рашистськими загарбниками".
У зв'язку із цим подібні кошти не підлягають відображенню в декларації та повідомленні про суттєві зміни в майновому стані.
Також у НАЗК нагадали, що подавати декларації та повідомлення про суттєві зміни у майновому стані можна ще протягом трьох місяців після закінчення воєнних дій.
Як повідомлялося, раніше в Національному агентстві з питань запобігання корупції заявили, що до перемоги над російськими загарбниками та припинення воєнного стану суб’єкти декларування не повинні втрачати час на заповнення та подання декларації.