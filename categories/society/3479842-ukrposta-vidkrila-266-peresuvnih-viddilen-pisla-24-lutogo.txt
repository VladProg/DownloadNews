АТ "Укрпошта" від початку повномасштабного вторгнення росії відкрило 266 пересувних відділень у 9 областях.

Як передає Укрінформ, про це повідомляє пресслужба компанії.
"Попри війну Укрпошта продовжує реформувати поштові послуги в селах і запроваджує пересувні відділення. Від початку воєнних дій вже 266 пересувних відділень Укрпошти почали працювати у 9 областях України", - йдеться у повідомленні.
Зазначається, що 25 точок базування у Вінницькій, Дніпропетровській, Житомирській, Івано-Франківській, Львівській, Полтавській, Тернопільській, Хмельницькій та Харківській областях уже обслуговують 2600 населених пунктів. Послуги Укрпошти при цьому стали доступні для 1,3 млн жителів віддалених сіл.
Гендиректор Укрпошти Ігор Смілянський підкреслив, що завдяки пересувним відділенням компанія змогла надавати послуги на територіях, де ведуться бойові дії, та у щойно визволених населених пунктах.
Як повідомлялося, АТ «Укрпошта» з 3 травня поновило роботу понад 35 стаціонарних відділень у районах Київської області, які найбільше постраждали від російської агресії.
Укрпошта через воєнні дії втратила 500 відділень, ще 500 наразі перебувають на тимчасово захоплених територіях.