Масового каяття серед російських військовополонених, які знаходяться в Україні, немає.

Про це сказав представник Головного управління розвідки Міноборони України Андрій Юсов в ефірі «Радіо NV», передає кореспондент Укрінформу.
«Відверто кажучи, лише у окремих випадках. Так, є люди, які навіть показують щире каяття і можуть заплакати, які для себе відкривають якісь нові сторінки історії, геополітичної реальності і взагалі розуміють, що вони потрапили в інший світ. Але здебільшого це все ж таки намагання вижити і потрапити назад до звичних їм умов. Масового каяття немає. Це факт», - сказав він.
За його словами, Україна має справу з геноцидом з боку Росії, бо досі є тотальна підтримка серед більшості росіян російської війни проти українців. “Там немає масового каяття чи спротиву, чи бажання боротися з режимом Путіна. Тим не менш, це не знімає з нас зобов’язання по міжнародному праву і Женевським конвенціям», - зазначив Юсов.
Представник ГУР додав, що незалежно від того, чи людина добровільно здалася у полон, чи була захоплена, Україна як демократична правова європейська держава забезпечує виконання Женевських конвенцій і утримання російських військовополонених відповідно до міжнародного права.
Юсов також поінформував, що значна частина з-поміж усіх російських військовополонених здалася у полон добровільно.
«Їх є досить значна частка, але їх менше, ніж захоплених у полон, і цьому є дуже багато логічних пояснень. Наприклад, справді працюючі загороджувальні загони і не тільки. Часто бояться за родини, які залишаються там (у РФ – ред.)», - зазначив він.
Юсов заявив, що для того, щоб наважитися на якісь колективні дії, треба все-таки мати досвід самоорганізації і практику, а у росіян її немає. За його словами, все, що стосувалося гену боротьби за свободу, у РФ активно вибивалося.
«Але, тим не менш, у полон здається значна частина. І окрім здачі у полон, росіяни обирають для себе й інші форми (ухилення від участі у війні – ред.). Є, наприклад, дезертирство, і ці випадки непоодинокі, особливо на лінії фронту. Там є випадки, коли десятки людей одночасно зникають із передової і їх потім шукають - і на тимчасово окупованих територіях, і на території самої РФ, і з технікою, і зі зброєю, і без», - зазначив представник ГУР.
За його даними, серед російських військових фіксуються і випадки самострілів.
Як повідомлялося, за даними Офісу омбудсмена, військовополонені з РФ утримуються в Україні відповідно до вимог Женевської конвенції, вони можуть надсилати та отримувати листи від рідних, для них також створено робочі місця.