Делегація Асоціації родин захисників «Азовсталі» та полку «Азов» у Женеві взяла участь у засіданні Ради ООН з прав людини, виступивши перед аудиторією організації, й організувала на Площі Нації мітинг.

Як передає Укрінформ, про це Асоціація родин захисників «Азовсталі» повідомляє у Телеграмі.
Сестра нещодавно звільненого з російського полону начальника штабу «Азову» Сандра Кротевич, дружина полоненого захисника «Азовсталі» Лілія Ступіна і заступник командира «Азову» Сергій Цісарук «Мольфар» провели зустріч з українською делегацією в ООН, де поспілкувалися з уповноваженим Верховної Ради України з прав людини Дмитром Лубінцем.
Під час зустрічі були обговорені питання умов утримання та стану здоров’я військовополонених захисників «Азовсталі».

За ініціативою делегації на Площі Нації в Женеві був організований мітинг з вимогою до ООН негайно втрутитися в ситуацію з негідним поводженням росії з українськими військовополоненими і розпочати виконувати Женевські конвенції. Крім місцевих громадських організацій, до заходу долучився також Лубінець.
«Попереду в нашої делегації зустрічі з лідерами гуманітарних організацій, політиками та іншими впливовими особами. Ми продовжимо розповідати про їхній шлях у соцмережах Асоціації», — додали в організації.
Як повідомляв Укрінформ, Україна станом на 2 жовтня повернула з російського полону 808 людей в межах 24 обмінів.