АТ «Укрзалізниця» в пілотному режимі відкрило продаж квитків до жіночих купе чотирьох потягів далекого сполучення. Квитки доступні в мобільному застосунку УЗ на поїздки від 30 червня.

Про це повідомляє Укрінформ із посиланням на пресслужбу УЗ.
«УЗ знайшла швидке технологічне рішення для реалізації жіночих купе, надалі воно буде доопрацьовуватись. Поїзди з доступними для придбання жіночими купе будуть відповідно марковані у застосунку, а посадка до таких купе буде відкрита виключно жінкам та дітям, яким не виповнилося 6 років. Вартість проїзду не відрізняється від звичайної, кількість квитків на одне замовлення обмежена чотирма», - йдеться в повідомленні.
У компанії зазначили, що під час пілотного періоду жіночі купе з'являться на 4 рейсах далекого сполучення, які є серед лідерів за кількістю зареєстрованих скарг та конфліктних випадків з початку року: №81 Київ – Ужгород; №41 Дніпро – Трускавець; №75 Київ – Кривий Ріг та №15 Харків – Ясіня.
Придбати квитки у жіночі купе у цих поїздах можна на поїздки від 30 червня.
"Продаж відбуватиметься виключно у мобільному застосунку Укрзалізниці", - додали в пресслужбі УЗ.
Як повідомлялось, Укрзалізниця розглядає тест із запровадженням жіночих купе як один з елементів системного посилення безпеки у поїздах.
Фото з відкритих джерел