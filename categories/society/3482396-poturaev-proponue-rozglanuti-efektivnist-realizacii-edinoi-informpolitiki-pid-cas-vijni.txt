Голова Комітету Верховної Ради з питань гуманітарної та інформаційної політики Микита Потураєв вважає за необхідне розглянути питання ефективності реалізації указу Президента, яким було введено у дію рішення Ради національної безпеки і оборони від 18 березня щодо реалізації єдиної інформаційної політики в умовах воєнного стану.

Про це він сказав під час брифінгу на тему: «Протидія російській пропаганді» у Медіацентрі Україна - Укрінформ.
«Сьогодні віддав вже відповідні звернення, щоб ми провели нараду ще одну вже не у форматі комітету, як відповідно до указу Президента №152 виконується рішення РНБО про створення телемарафону «Єдині новини», щоб ми розібралися, наскільки ефективно виконується указ №152 і наскільки ефективно українські медіа включені в телемарафон, щоб забезпечити якраз найбільш ефективне виконання указу, щоб всі, хто хоче працювати, отримали таку можливість. Щоб ми зміцнювали, а не послабляли», - сказав Потураєв.
За його словами, комітет вивчив питання вимкнення мовлення телеканалів «Прямий», «5 канал» та «Еспресо» в цифровій мережі. Тоді заслухали представників каналів та усі сторони, які причетні до ситуації. "Я не переконаний наразі, що це не треба врегульовувати законодавчо, але ми точно продовжимо це обговорювати», - сказав політик.
Раніше депутат припускав, що вимкнення мовлення телеканалів «Прямий», «5 канал» та «Еспресо» в цифровій мережі Т2 могло відбутися через неврегульовану організацію загальнонаціонального телемарафону.
Як повідомлялося, Президент Володимир Зеленський своїм указом 20 березня ввів у дію рішення РНБО від 18 березня щодо реалізації єдиної інформаційної політики в умовах воєнного стану.
Документом встановлено, що в умовах воєнного стану реалізація єдиної інформаційної політики є пріоритетним питанням національної безпеки, забезпечення якої реалізується шляхом об’єднання усіх загальнонаціональних телеканалів, програмне наповнення яких складається переважно з інформаційних та/або інформаційно-аналітичних передач на єдиній інформаційній платформі стратегічної комунікації – цілодобовому інформаційному марафоні "Єдині новини #UАразом.
4 квітня 2022 року представники Концерну радіомовлення, радіозв’язку і телебачення (Концерн РРТ) вимкнули мовлення телеканалів «Прямий», «5 канал» та «Еспресо» в цифровій мережі Т2.