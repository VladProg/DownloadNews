Президенти України Володимир Зеленський, Чеської Республіки Петр Павел і Словацької Республіки Зузана Чапутова спільно з делегаціями та журналістами хвилиною мовчання вшанували пам’ять загиблих внаслідок ранкової російської атаки по Дніпру та Умані.

Як передає кореспондент Укрінформу, на початку пресконференції за підсумками зустрічі з чеським і словацьким лідерами Зеленський розповів про чергову атаку рф проти цивільних українців.

«росія повинна програти у цій війні, а її керівництво повинно бути засуджене за злочин агресії та геноцид проти українців, щоб іншим народам не довелося проходити через те, що російський терор приніс українцям», - підкреслив Зеленський.

Він нагадав, що зранку росіяни вдарили по мирних українських містах більше, ніж 20-ма ракетами, більшість із яких сили оборони збили, однак є влучання у житлові будинки і загинули люди.
Як повідомляв Укрінформ, вранці 28 квітня до Києва прибули Президент Чехії Петр Павел та його словацька колега Зузана Чапутова.
росія під ранок 28 квітня атакувала Україну ракетами, у трьох містах (Умані, Дніпрі та Українці на Київщині) зруйновано житлові будинки, є загиблі й поранені.
Сили оборони вранці знищили 21 із 23 російських крилатих ракет і два БПЛА.
Фото: ОП