Україна має деякі сигнали щодо змін на краще в питанні утримання наших військовополонених, але це не є системою.

Про це у телемарафоні «Єдині новини» заявив український омбудсман Дмитро Лубінець, передає кореспондент Укрінформу.
Відповідаючи на питання щодо обміну, який відбувся у середу, Уповноважений Верховної Ради з прав людини уточнив, що рф продовжує тримати українських військовополонених у негідних умовах, хоча є окремі сигнали про покращення умов.
«Ви можете бачити по фото, знову ж таки, що це – десятки скинутих кілограмів, це свідчення того, що погано ставилися до них. Можу сказати, що деякі сигнали щодо змін (щодо умов утримання наших військовополонених – ред.) у кращу сторону ми бачимо, (ми про це – ред.) чуємо від хлопців. Але наразі я, як омбудсман України, трактую, що це не є системні речі. Скоріше так – поодинокі», - заявив він.
Окремо Лубінець поінформував, що його представники під час спілкування зі звільненими з полону військовими задають питання, чи бачили вони хоч раз представників міжнародних інституцій, насамперед МКЧХ.
«Жодного разу ми не побачили хоч одного звільненого військовополоненого, хто сказав би «так». Жодного. Ми вже звільнили з урахуванням цього обміну 2279 осіб, і наразі я не знайшов хоча б одного українця чи українку, яких ми повернули, хто сказав би, що так, вони бачили один раз у полоні чи чули про те, що (до них – ред.) приїжджають представники МКЧХ», - заявив він.
Водночас у Офісі Омбудсмана не побачили наразі жодного російського військовополоненого, який би скаржився на умови утримання в Україні.
«Ми кожного місяця приїжджаємо у табір для військовополонених російської армії і жодного військовополоненого з російської сторони ми не побачили, хто б скаржився (на умови утримання – ред.). І не тому, що вони бояться чи залякані», - сказав Лубінець.
За словами Уповноваженого, працівники Офісу Омбудсмана навіть наодинці спілкуються з цими військовими рф і питають, чи все їх тут влаштовує. Військовополонені кажуть, що в Україні багато хто з них знаходиться у кращих умовах, ніж вдома у росії.
«Серед них знаходяться такі, які кажуть, що вони вперше у житті побачили у будівлі санвузол з теплою водою. Зрозумійте, що для них ті умови, у яких вони перебувають (в Україні – ред.) - надгарні», - заявив український омбудсман.
Він зазначив, що полонених ніхто не змушує працювати, це їхній власний вибір.
"(Вони можуть – ред.) або працювати, або не працювати. У них є можливість спілкуватися зі своїми родичами напряму. У них навіть є можливість зробити телефонний дзвінок", - сказав Лубінець.
Він запевнив, що Україна забезпечує весь спектр прав полоненим російським військовослужбовцям відповідно до Женевських конвенцій.
Омбудсман поінформував, що табір для військовополонених рф практично щодня відвідують або міжнародні журналісти, або міжнародні експерти, або приїздять представники Офісу Уповноваженого з прав людини тощо.
Окремо він заявив, що Україна не може ставитися до цих росіян по-іншому.
«Нам тому весь демократичний світ і допомагає, що бачить різницю між росіянами і українцями. Україна – це демократична країна, яка розуміє, що таке - права людини. Повірте, ми повинні це робити (дотримуватися міжнародного права у ставленні до цих осіб – ред.), щоб ця допомога (від світу – ред.) продовжувала нам надходити», - зазначив омбудсман.
Як повідомлялося, радник керівника Офісу Президента Михайло Подоляк сказав, що повернення цивільних українців із полону ускладнюється через те, що участь у цьому процесі бере велика кількість російських інституцій.