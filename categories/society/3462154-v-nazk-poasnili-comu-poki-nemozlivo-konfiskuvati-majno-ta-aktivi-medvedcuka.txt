Національне агентство з питань запобігання корупції не може конфіскувати майно та активи Віктора Медведчука - це стане можливим тільки у випадку ухвалення Верховною Радою проєкту закону 7194.


Відповідну заяву оприлюднив глава Національного агентства з питань запобігання корупції Олександр Новіков, передає Укрінформ із посиланням на 24-й канал.

"Активи Віктора Медведчука можна буде конфіскувати у разі ухвалення Верховною Радою на цьому тижні законопроєкту 7194. Наразі закон не дає такої можливості. Тому ці активи на мільярди гривень не конфісковані", – розповів Новіков.

Саме цей проєкт закону передбачає серед іншого й "удосконалення правового механізму вилучення заблокованих підсанкційних активів".

Як повідомлялося, 27 лютого стало відомо, що народний депутат Віктор Медведчук, підозрюваний у державній зраді, втік з-під домашнього арешту.
Суд обрав Медведчуку запобіжний захід у вигляді домашнього арешту в межах двох кримінальних справ - щодо видобутку нафти і газу в Чорному морі й стосовно сприяння діяльності терористичної організації через поставки вугілля з тимчасово окупованих територій Донбасу.