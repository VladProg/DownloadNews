Правоохоронці повідомили про підозру колишнім керівникам державного підприємства «Антонов», через дії яких був знищений літак Ан-225 «Мрія».

Як передає Укрінформ, про це Офіс генерального прокурора повідомляє у Телеграмі.
За процесуального керівництва Офісу генпрокурора колишнім гендиректору ДП «Антонов», т.в.о. заступника гендиректора, а також заступнику директора з авіаційної безпеки держпідприємства повідомлено про підозру у перешкоджанні законній діяльності Збройних сил України та інших військових формувань (ч. 2 ст. 27, ч. 2 ст. 114-1 Кримінального кодексу України).
За даними слідства, упродовж січня-лютого 2022 року Національна гвардія України була поінформована щодо можливої ескалації військового конфлікту зі сторони рф на території України.

На виконання розпорядження Генерального штабу ЗСУ Нацгвардія мала організувати заходи з посилення охорони та оборони окремих об’єктів, у тому числі аеродрому в смт Гостомель Київської області.

«Однак службові особи державного підприємства перешкодили законній діяльності військовослужбовців. Вони позбавили їх можливості вчасно вжити заходи щодо охорони та оборони аеродрому», - ідеться в повідомленні.


В ОГП повідомили, що такі дії підозрюваних призвели до загибелі людини та спричинення тілесних ушкоджень різного ступеню тяжкості ще двом особам, знищення літака АН-225 «Мрія», пошкодження інших літаків і автотранспортних засобів підприємства.
«Було втрачено контроль над стратегічним військовим об’єктом з подальшою тимчасовою окупацією прилеглих населених пунктів Київської області», - сказано в повідомленні.
Голова Служби безпеки України Василь Малюк заявив про об’єктивне розслідування цієї справи. «Ті, хто фактично допоміг ворогу знищити один із символів України, мають понести заслужене покарання. І СБУ зробить для цього усе необхідне. А новий літак наша держава обов’язково побудує, бо «Мрію», як і Україну, неможливо зруйнувати», - зазначив Малюк.
Двом підозрюваним обрано запобіжні заходи у вигляді тримання під вартою, стосовно третього вирішується питання оголошення в розшук.
Зловмисникам загрожує до 15 років ув’язнення.
Як повідомляв Укрінформ, один із найбільших і найпотужніших літаків у світі українського виробництва Ан-225 «Мрія» згорів наприкінці лютого минулого року внаслідок повітряної атаки російських військ на аеропорт Гостомель під Києвом.
Командир «Мрії» Дмитро Антонов заявив, що літак можна було врятувати. Так, на момент вторгнення росії ДП «Антонов» мало резервний аеродром, орендований у німецькому Лейпцигу. Екіпаж був готовий вилетіти з Гостомеля до Німеччини вранці 24 лютого та навіть заводив двигуни, але команди на зліт так і не отримав.
Наприкінці березня 2022 року державний концерн «Укроборонпром» відсторонив від роботи генерального директора ДП «Антонов» Сергія Бичкова. Згодом Бичков був остаточно звільнений з посади.
У жовтні минулого року стало відомо, що в межах кримінального провадження СБУ розпочала перевірку службовців ДП «Антонов» щодо ймовірної співпраці з російськими загарбниками, наслідком якої могло бути знищення «Мрії».
Фото: Офіс Генерального прокурора