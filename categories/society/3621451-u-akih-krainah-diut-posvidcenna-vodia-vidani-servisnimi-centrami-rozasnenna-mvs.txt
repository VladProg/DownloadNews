Відповідно до Віденської конвенції про дорожній рух, у Євросоюзі, а також у багатьох інших країнах, українські водії можуть користуватися національним посвідченням.

Про це повідомляє Головний сервісний центр МВС, передає Укрінформ.
Зазначається, що до таких країн належать, зокрема, Туреччина, Вірменія, Грузія, Ізраїль, Об’єднані Арабські Емірати, Саудівська Аравія.
З усіма відповідними документами, чинними на території України, можна ознайомитися в розділі “Зразки українських посвідчень водія” на сайті ГСЦ.
“Тобто, ті посвідчення, які вже кілька років поспіль видають сервісні центри МВС, є дійсними в Євросоюзі та низці країн, які ратифікували Віденську конвенцію про дорожній рух”, - уточнюється у повідомленні.
А от у країнах, які ратифікували Женевську конвенцію про дорожній рух, окрім того, потрібно мати ще додаток - міжнародне посвідчення водія. Це стосується, наприклад, Канади, США, Індії, Єгипту тощо.
З повним переліком країн, які ратифікували Віденську конвенцію, можна ознайомитися у розділі “Часті питання” на сайті ГСЦ.
Як повідомлялося, 17 листопада у ГСЦ МВС заявили, що в Польщі обмін українського посвідчення водія можливий, окрім Варшави, також і в Гданську.