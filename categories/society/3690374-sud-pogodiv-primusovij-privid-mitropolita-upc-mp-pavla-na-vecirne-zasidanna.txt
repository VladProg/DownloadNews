Шевченківський районний суд Києва переніс засідання про призначення запобіжного заходу наміснику Києво-Печерської лаври митрополиту Павлу на сьогодні, 18:30, і погодив його примусове приведення.

Про це повідомляє пресслужба УПЦ (МП), передає Укрінформ.
"...Примусовий привід (митрополита Павла - ред.) погоджено. Засідання відбудеться о 18:30 сьогодні", - йдеться у повідомленні.
Раніше повідомлялося, що Шевченківський районний суд Києва, який розглядав питання про обрання запобіжного заходу митрополиту Павлу, переніс засідання на понеділок, 3 квітня, у зв‘язку з поганим самопочуттям митрополита.
Згодом адвокат митрополита УПЦ (МП) заявив, що суд перепризначив засідання на 17:00 суботи, 1 квітня, і вирішував питання про примусовий привід.
Служба безпеки України вранці 1 квітня вручила підозру наміснику Києво-Печерської лаври митрополиту Української православної церкви (московського патріархату) Павлу (Лебедю). У його будинку провели обшуки.