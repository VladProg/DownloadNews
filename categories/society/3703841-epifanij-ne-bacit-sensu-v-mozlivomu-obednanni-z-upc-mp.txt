Предстоятель Православної церкви України митрополит Епіфаній не бачить сенсу в об'єднанні з представниками УПЦ МП.

Про це Епіфаній сказав в інтерв'ю Gazeta.ua., передає Укрінформ.
"Немає сенсу говорити про ймовірне об'єднання з тими, хто цьому відверто противиться, бо має абсолютно відмінні цінності та пріоритети. У цьому немає ніякого сенсу. Нам не потрібні у своїх лавах колаборанти, які ненавидять усе українське, чи ті, кому навіть жахіття, спричинені повномасштабним російським нападом, не відкрили очей і не стали поштовхом для переоцінки перебування у складі московського патріархату. Водночас ми відкриті для тих, хто щиро й віддано хоче служити Богу та своєму українському народу, а не лише маскується й не шукає, як фарисеї, різноманітних безглуздих виправдань власному небажанню поривати зв'язок із "русскім міром", – сказав Епіфаній.
Він також зауважив, що повернення Україні святинь, як-от Почаївська Лавра, Київська лавра залежить від рішучості влади.
"Ці святині й так належать Україні та українському народу. Однак ними поки що продовжують користуватися ті, хто насправді не любить цей народ. Бо не любить по-справжньому нашу мову й культуру, не знає і не хоче знати нашу справжню історію та в унісон із Кремлем не визнає нашого права на державну та церковну незалежність. Коли і як ці люди перестануть паразитувати на наших святинях, залежить від української влади та її рішучості в цьому насправді важливому й для держави питанні", - сказав він.
Як повідомляв Укрінформ, ПЦУ визначиться з переходом на новий календар у травні.
Фото: Епіфаній, Facebook