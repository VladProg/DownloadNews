Президент Володимир Зеленський відповів на петицію про заборону очного навчання у закладах освіти до закінчення воєнного стану і військових дій.

Як передає Укрінформ, про це ідеться на сторінці електронної петиції на сайті Глави держави.
Так, у відповіді зазначається, що заклади освіти можуть самостійно приймати рішення щодо академічних, організаційних, фінансових, кадрових та інших питань.
Також у відповіді вказується, що відповідно до постанови Кабміну від 24 червня, обласні та Київська міська військові адміністрації разом із засновниками закладів освіти забезпечують організацію початку навчального року в залежності від безпекової ситуації в кожній окремій адміністративно-територіальній одиниці.
Зеленський звернувся до Прем'єр-міністра Дениса Шмигаля з проханням опрацювати викладені в електронній петиції пропозиції та поінформувати про результати розгляду автора звернення.
Як повідомлялося, Міністерство освіти та науки рекомендує навчання по змінах у разі нестачі в шкільних укриттях місць для всіх учасників освітнього процесу. Також рекомендується низку предметів перевести в онлайн формат.