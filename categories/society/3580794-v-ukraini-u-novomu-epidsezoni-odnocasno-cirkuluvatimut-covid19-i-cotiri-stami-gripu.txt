В епідсезоні 2022/2023 років, окрім коронавірусу SARS-CoV-2, в Україні буде ширитися чотири типи вірусів грипу.

Про це повідомляє Центр громадського здоров'я МОЗ України, передає Укрінформ.
"В сезоні 2022-2023 років передбачається одночасна циркуляція вірусів грипу та коронавірусу SARS-CoV-2, що і визначатиме активність епідемічного процесу. У зв’язку з постійними антигенними змінами вірусу грипу, ВООЗ щорічно оновлює свої рекомендації по складу вакцини. Так для профілактики грипу у наступному сезоні запропоновані чотиривалентні вакцини проти вірусів грипу, які, ймовірно, циркулюватимуть на території України: вірус, подібний A/Victoria/2570/2019(H1N1)pdm09; вірус, подібний A/Darwin/9/2021 (H3N2); вірус, подібний B/Austria/1359417/2021 (лінія B/Victoria); вірус, подібний B/Phuket/3073/2013(лінія B/Yamagata)", - йдеться у повідомленні.
У ЦГЗ наголошують, що найкращою профілактикою грипу та COVID-19 (належить до категорії ГРВІ) є вакцинація. Обидва щеплення належать до рекомендованих. При цьому у відомстві підкреслили, що вірусні захворювання не лікуються антибіотиками.
У Центрі громадського здоров'я нагадали, що в епідемічному сезоні 2021-2022 років продовжувала тривати пандемія гострої респіраторної хвороби COVID-19, спричиненої коронавірусом SARS-CoV-2. В Україні протягом минулого сезону зареєстровано 5,9 мільйона випадків захворювань на грип та ГРВІ (включно з COVID-19). За медичною допомогою з приводу захворювання на респіраторну групу інфекцій звернулось 15,5% населення країни.
Із 24 лютого 2022 року, за даними ЦГЗ, фіксувалося різке зниження інтенсивних та екстенсивних показників, що обумовлено як закономірностями епідемічного процесу, так і початком широкомасштабної війни російської федерації на територію України.
Війна призвела до перебоїв в отриманні в повному об’ємі інформації про захворюваність населення на грип та ГРВІ й проведення об’єктивного аналізу. Зниження статистичних показників відмічалось на територіях більшості адміністративних регіонів країни, констатували в ЦГЗ.