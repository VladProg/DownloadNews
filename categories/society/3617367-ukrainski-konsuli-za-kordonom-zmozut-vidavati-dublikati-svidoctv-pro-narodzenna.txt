Закордонні дипломатичні та консульські установи України матимуть повноваження реєстратора Державного реєстру актів цивільного стану громадян.

Про це йшлося на засіданні Координаційного штабу з питань повернення в Україну громадян з ТОТ і третіх країн, проведеному під головуванням віцепрем’єра Ірини Верещук, передає Укрінформ із посиланням на Міністерство з питань реінтеграції тимчасово окупованих територій України.
Відповідна ініціатива Міністерства закордонних справ надасть можливість консулам за кордоном видавати дублікати свідоцтв про народження колишнім жителям тимчасово окупованих територій, які перебувають за межами країни.
Рершочергово доступ до Державного реєстру актів цивільного стану громадян отримають вітчизняні дипломатичні представництва в тих країнах, де перебуває найбільше громадян України, що виїхали з ТОТ, а саме - у Грузії, Туреччині, білорусі, Литві, Латвії, Естонії та Казахстані.
Планується, що новація діятиме не лише на період воєнного стану, а й продовжить функціонувати після його скасування з метою спрощення отримання громадянами України сервісів держави за кордоном.
Як повідомляв Укрінформ, в Україні розширять коло родичів дитини, які зможуть отримати дублікат свідоцтва про її народження.