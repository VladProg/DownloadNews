Українські фотокореспонденти Євген Малолєтка та Мстислав Чернов отримали премію міжнародну премію "За свободу преси" від організації "Репортери без кордонів" за репортаж з окупованого Маріуполя.

Про це повідомив міністр культури та інформаційної політики Олександр Ткаченко у Телеграмі, передає Укрінформ.
"Фотокореспонденти Associated Press Євген Малолєтка та Мстислав Чернов у цьому році вже заслужено стали лауреатами багатьох українських та міжнародних премій. Дякую вам за відданість справі та своїй країні. Дякую премії Press Freedom Awards за визнання", - написав Ткаченко.

Він підкреслив, що бути журналістом під час війни означає нести особливу місію бути достовірним джерелом інформації, а також - бути готовим віддати своє життя за правду.
"Ми в цій війні відстоюємо свою свободу слова, своє право на правду. А журналісти доносять її світу", - зазначив міністр.
Як повідомляв Укрінформ, Малолєтка та Чернов здобули премію Freedom of Speech Award від Deutsche Welle за висвітлення війни в Україні, зокрема за репортаж із Маріуполя.
Фото: Tkachenko.UA