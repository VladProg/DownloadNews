Кабінет Міністрів підтримав ініціативу Міністерства з питань реінтеграції тимчасово окупованих територій щодо посилення відповідальності за дітей під час евакуації.

Відповідну постанову прийняв уряд на засіданні 23 серпня, повідомляє Мінреінтеграції, передає Укрінформ.
"Сім’ї, а також патронатні вихователі та дитячі будинки, які виховують прийомних дітей-сиріт чи позбавлених батьківського піклування, можуть втратити право опікувати їх, якщо наражають своїх вихованців на великий ризик та відмовляються від обов’язкової евакуації", - йдеться в повідомленні.
Зазначається, що долі цих дітей держава доручить більш відповідальним вихователям – вже у безпечних регіонах, куди дітей евакуюють.
Заклади чи вихователів визначатиме Нацсоцслужба – на підставі інформації місцевих держадміністрацій, органів місцевого самоврядування про наявність у згаданих районах прийомних сімей, дитячих будинків сімейного типу, сімей патронатних вихователів, закладів, в яких передбачається цілодобове перебування дітей.
Ініціатором документа, який було підготовлено на виконання рішення засідання Координаційного штабу по обов’язковій евакуації населення Донецької області, виступило Мінреінтеграції.
Як повідомлялося, обов’язкова евакуація з Донеччини наразі триває. З 2 серпня, коли вона розпочалася, до безпечних регіонів вже виїхало близько 10 тис. мирних громадян. Координаційний штаб по евакуації очолює віцепрем’єр-міністр України Ірина Верещук.
Фото: Stringer, Anadolu Agency