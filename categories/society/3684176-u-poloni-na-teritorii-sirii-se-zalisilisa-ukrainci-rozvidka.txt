Представник Головного управління розвідки Андрій Юсов повідомив, що в полоні на території Сирії продовжує перебувати певна кількість українців, серед яких здебільшого жінки та діти.

Про це він сказав у ефірі телемарафону, повідомляє кореспондент Укрінформу.
“Це планова робота, це робота, яку ще належить закінчити. Тому що в тих таборах продовжують перебувати ще певна кількість українців. Мова іде здебільшого про жінок і дітей. І це те, що ще треба закінчити”, - сказав Юсов, коментуючи нещодавне звільнення з полону та евакуації громадян України, яких утримували на території Сирії.
Він наголосив, що “робота складна, тому що мова іде про територію Сирії, де тривають внутрішні конфлікти, де контроль утримують на різних територіях, різні угрупування, різні групи”.
“Часто ці кордони ніким не визнані. Тому справді це складна і дипломатична, і політична, і безпекова робота і операція. Це не вперше українці забирають із Сиріїї власне своїх. І безумовно, це те, що треба буде закінчити, і найближчим часом обов’язково так і буде”, - підкреслив Юсов.
Як повідомлялося, співробітники Головного управління розвідки Міноборони провели операцію з визволення з полону та евакуації громадян України — двох жінок та шістьох дітей, яких утримували на території Сирії.



Фото ілюстративне