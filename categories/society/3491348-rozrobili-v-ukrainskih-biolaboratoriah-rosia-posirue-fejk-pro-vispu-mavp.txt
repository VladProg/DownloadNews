роспропаганда розповсюджує черговий фейк - начебто про розробку вірусу мавпячої віспи в неіснуючих українських «біолабораторіях».

Про це в Телеграмі пише Центр протидії дезінформації при Раді національної безпеки та оборони, передає Укрінформ.
"роспропагандисти стверджують, що США начебто розробляли в українських біолабораторіях віруси, серед яких була і мавпяча віспа. За їх словами, начебто необережний персонал лабораторії вже під час проведення «спецоперації» розбив пробірку з вірусом, після чого мільйони українських біженців «рознесли» віспу Європою", - йдеться у повідомленні.
В Центрі наголосили, що МОЗ України офіційно заявило про те, що в Україні не зафіксовано жодного випадку мавпячої віспи.
Також, як повідомляють в Центрі, пропагандисти пов'язали фестиваль сексуальних меншин, що відбувся на острові Гран-Канарія, зі спалахом вірусу, який начебто стався після фестивалю.
"Але згадування було в контексті гомофобії, а не масового заходу, що сприяв швидкому поширенню. Жодних фактів підтвердження цих суджень рф не має, і просуває свої теорії на рівні конспірології. Але цього достатньо, щоб росіяни перемкнули увагу з теми війни та її поразки на тему чергового вірусу", - наголошують в ЦПД.
Як повідомляв Укрінформ, головний державний санітарний лікар Ігор Кузін повідомиив, що вірогідність поширення в Україні вірусу мавпячої віспи вкрай низька. Наразі в Україні не зафіксовано жодного випадку і жодної підозри на це захворювання.