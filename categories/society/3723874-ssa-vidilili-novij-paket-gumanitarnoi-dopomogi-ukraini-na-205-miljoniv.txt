Уряд США оголосив про виділення нового пакету гуманітарної підтримки для України на $205 мільйонів, який забезпечить продукти харчування, питну воду, задоволення базових потреб, юридичну допомогу та медичні послуги.

Про це йдеться в заяві державного секретаря США Ентоні Блінкена, передає Укрінформ.
«Сполучені Штати надають $205 мільйонів додаткової гуманітарної допомоги для народу України в рамках нашої підтримки тих, хто постраждав від неспровокованої, невиправданої та жорстокої війни Росії проти України»,- зазначається в документі.
При цьому уточнюється, що новий транш має забезпечити найбільш важливі потреби постраждалих українців. Зокрема, продукти харчування, безпечну питну воду, послуги захисту, освіту, засоби до існування, юридичну допомогу, доступний притулок, медичне обслуговування. Це все закуповуватиметься через міжнародних та неурядових партнерів у регіоні.
«Ці кошти також допоможуть жертвам конфлікту підтримувати зв’язок із членами сімей, які вимушено розлучилися, та сприятимуть возз’єднанню сімей у випадках, коли це можливо», - зауважується в заяві.
Як повідомлялося, обсяг фінансування Сполученими Штатами гуманітарної допомоги Україні від лютого 2022 року з урахуванням нового пакету сягає 2,1 мільярда доларів. Це підтримує, в тому числі, роботу гуманітарних організацій, що реагують на кризу, а також доповнює важливий внесок інших країн, які приймають і підтримують біженців в Україні.