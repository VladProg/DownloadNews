Суд виніс вирок у вигляді 15 років ув’язнення агенту фсб росії, затриманому СБУ на спробі передачі агентурної інформації ворогу.

Про це повідомляє Служба безпеки України у Телеграмі, передає Укрінформ.
“Служба безпеки зібрала беззаперечні докази вини ще одного російського агента, який проводив розвідувально-підривну діяльність проти України в умовах війни. Зловмисником є колишній проректор одного з вищих медичних навчальних закладів Києва”, - зазначається в повідомленні.

За даними спецслужби, після звільнення з посади у 2020 році він переїхав до тимчасово окупованого Криму, де його завербувала фсб. За місяць до початку повномасштабного вторгнення він повернувся до Києва для виконання ворожих завдань.
Встановлено, що зрадник збирав для агресора інформацію про військовослужбовців ЗСУ, які перебували на стаціонарному лікуванні у військових госпіталях та лікарнях Київщини. Крім цього, агент встановлював контакти з українськими та іноземними науковцями для їх подальшого вербування до агентурного апарату фсб.
“Для пошуку «потрібних зв’язків» залучав своїх колишніх колег по роботі та випускників вишу, до яких звертався під приводом підготовки дисертації», - зазначається в повідомленні.
За даними СБУ, у разі успішного виконання завдань російська спецслужба «гарантувала» своєму агенту призначення «заступником міністра охорони здоров’я» окупаційної адміністрації півострова.
“Втім, СБУ завадила цим «планам» – задокументувала злочинні дії і затримала зловмисника у травні минулого року на спробі передачі агентурної інформації ворогу”, - наголошується в повідомленні.
Суд визнав злочинця винним за ч. 2 ст. 111 Кримінального кодексу України (державна зрада, вчинена в умовах воєнного стану) і призначив йому 15 років ув’язнення.
Як повідомлялося, двом кримським «суддям» присудили 12 та 13 років позбавлення волі за держзраду.
Фото: Служба безпеки України