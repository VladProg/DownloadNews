У російському полоні наразі перебувають від 10 тисяч українських військових.

Про це в Медіацентрі Україна -Укрінформ під час брифінгу на тему: «Від Брянська до Іркутська: що відбувається з українськими полоненими за стінами російських в'язниць» повідомила голова ГО «Вояцький визвіл», родичка військовополоненого Наталя Єпіфанова.
“Велика проблема в тому, що Росія приховує більшість полонених. Ми так думаємо, що від 10 тисяч, як мінімум, військовополонених зараз знаходиться в Росії, і більшість нею не підтверджена. Навіть ті, хто виходив з Азовсталі, де при виході були присутні Міжнародний комітет Червоного Хреста, вони заповнювали певні анкети, зараз не підтверджені Росією”, - розповіла Єпіфанова, додавши, що про багатьох військовополонених відсутня інформація, чи вони живі.

Вона зазначила, що об'єднання російських адвокатів, які раніше намагались допомагати із встановленням місця перебування українських бранців, зараз позбавлені такої можливості.
Єпіфанова повідомила, що існують групи українських волонтерів, які відвідують колонії на тимчасово окупованих територіях та надають неофіційну інформацію про полонених. Крім того, зафіксовані непоодинокі випадки “торгівлі” інформацією російськими окупантами про перебування там українських військовополонених.
На думку Єпіфанової, найбільш достовірним джерелом інформації про полонених є ті, хто повернувся з російських в'язниць.
“Найпродуктивнішим джерелом знаходження інформації про наших полонених є наші повернені військовополонені. Вони і бачать, і спілкуються, і потім переказують, історіями діляться, які з ними відбувалися. І ми знаходимо людей за інформацією від повернутих військовополонених, але у нас же все одно немає офіційного підтвердження, що Росія їх утримує. І виходить, що вони офіційно все одно безвісти зниклі”, - зазначила Єпіфанова.
Як повідомляв Укрінформ, представники Координаційного штабу з питань поводження з військовополоненими сьогодні повідомили, що росіяни не надають офіційну інформацію про стан здоров’я полонених українських військових.
Раніше повідомлялось, що тіла загиблих українських захисників росіяни зазвичай повертають під час обмінів, але бувають випадки, коли вдається домовитися про це без попередніх умов.