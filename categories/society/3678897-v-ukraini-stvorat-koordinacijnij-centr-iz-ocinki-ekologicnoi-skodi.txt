За підтримки Програми розвитку ООН (UNDP) в Україні буде створено Координаційний центр з оцінки екологічної шкоди (КЦЕШ), на який виділено 6,7 млн доларів.

Як передає Укрінформ, про це повідомила заступниця голови Комітету ВР з питань екологічної політики та природокористування Олена Криворучкіна під час брифінгу в "Інтерфакс-Україна".
«Зараз ми запускаємо проєкт щодо зменшення ризиків довготермінових екологічних загроз шляхом створення Координаційного центру з оцінки шкоди довкіллю. Наш оперативний штаб піднімається на більш високий рівень. 6,7 млн доларів виділено на цей проєкт. Він передбачає експертну підтримку, придбання мобільних лабораторій, що полегшить фіксування збитків. Після війни ці лабораторії теж будуть виконувати важливі функції», – сказала Криворучкіна.
За її словами, іде обговорення з міжнародними партнерами і питання відновлення України. І результати діяльності Державної екологічної інспекції і оперативного штабу повинні створити передумови для конкретизованого плану такого відновлення.
«На звільнених територіях ми чітко знаємо, де забруднені землі, що треба робити з поверхневими водами. І ми максимально привертаємо увагу до екологічних питань. Вони не можуть бути ніяким чином другорядними. Ми позиціонуємо ці питання зараз як питання екологічної безпеки», – додала Криворучкіна.
Як повідомлялося, росія завдала збитків українській екології на 2 трлн грн.
Найбільше в Україні зараз страждає ліс, і держава несе колосальні втрати. Через російську агресію майже три мільйони гектарів лісу було пошкоджено. Це майже третина залісненої території України. Близько 500 тисяч га знаходяться зараз під тимчасовою окупацією або в зоні воєнних дій.