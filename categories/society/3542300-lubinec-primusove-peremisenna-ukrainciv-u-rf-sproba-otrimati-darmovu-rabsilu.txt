Примусове переміщення українських громадян на територію рф є спробою отримати дармовий людський ресурс для рабської примусової праці та інших форм торгівлі людьми.

Про це у Фейсбуці поінформував Уповноважений Верховної Ради України з прав людини Дмитро Лубінець за результатами онлайн-заходу «Важлива розмова: торгівля людьми, сучасні загрози, виклики, рішення», передає Укрінформ.
«Упродовж широкомасштабного вторгнення рф в Україну відбувається примусове вивезення наших громадян із тимчасово окупованих територій України на територію рф та до тимчасово окупованих нею територій. Примусове переміщення українських громадян на територію росії - це спроба таким чином отримати дармовий людський ресурс для рабської примусової праці та інших форм торгівлі людьми», - поінформував український омбудсман.
За його словами, війна в Україні відкрила для торгівців людьми нові можливості для пошуку потенційних жертв, оскільки воєнні дії стали ідеальним прикриттям для розвитку їх злочинного бізнесу. Лубінець уточнив, що наші співгромадяни через необачність можуть стати жертвами експлуатації і у європейських країнах.
«Не дивлячись на зростання ризиків потрапляння в ситуацію торгівлі людьми наразі спостерігається тенденція до зниження виявлення випадків торгівлі людьми», - заявив очільник Офісу Омбудсмана.
Уповноважений ВРУ з прав людини наголосив і на необхідності посилити відповідальність за вчинення такого злочину, як торгівля людьми, а також рекомендував національному координатору y сфері протидії торгівлі людьми та суб’єктам взаємодії активізувати спільні зусилля, спрямовані на виявлення таких випадків і надання допомоги постраждалим особам, в умовах воєнного стану.
Захід був організований Міністерством внутрішніх справ у межах реалізації проєкту «Супровід урядових реформ в Україні».
У заході також взяли участь заступник глави МВС Катерина Павліченко, народний депутат України Марина Бардіна, представники центральних органів виконавчої влади, міжнародних організацій, які опікуються питаннями захисту прав осіб, що постраждали від торгівлі людьми та медіаспільноти.
Як повідомлялося, станом на 30 липня, у Нацполіції цьогоріч зафіксували 77 фактів торгівлі людьми.