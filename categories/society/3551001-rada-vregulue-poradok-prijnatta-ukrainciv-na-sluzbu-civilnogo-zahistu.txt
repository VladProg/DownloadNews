Верховна Рада ухвалила за основу законопроєкт № 6230, який, серед іншого, врегульовує порядок прийняття на службу цивільного захисту громадян України для потреб органів та підрозділів цивільного захисту.

Про це у Телеграмі поінформував народний депутат Ярослав Железняк, передає Укрінформ.
Зокрема, цим законопроєктом було замінено спеціальні звання молодшого сержанта служби цивільного захисту та сержанта служби цивільного захисту на одне спецзвання сержанта служби цивільного захисту, старшого сержанта служби цивільного захисту та старшини служби цивільного захисту – на майстер-сержанта служби цивільного захисту, прапорщика служби цивільного захисту та старшого прапорщика служби цивільного захисту – на головного майстер-сержанта служби цивільного захисту.
При цьому уточнюється, що трудові відносини працівників, а також відносини, що виникають у зв’язку зі вступом на держслужбу, у органах та підрозділах цивільного захисту регулюються законодавством про працю, держслужбу та укладеними трудовими договорами (контрактами).
Зазначається, що особи рядового і начальницького складу служби цивільного захисту мають право бути членами пожежно-рятувальних підрозділів для забезпечення місцевої та добровільної пожежної охорони у вільний від служби час і отримувати за це матеріальну винагороду.
Законом визначено, що для потреб органів та підрозділів цивільного захисту можуть бути прийняті на службу цивільного захисту українці з числа осіб, звільнених із служби цивільного захисту, які не досягли граничного віку перебування на службі цивільного захисту і визнані лікарсько-експертними комісіями центрального органу виконавчої влади, який забезпечує формування та реалізує держполітику у сфері цивільного захисту (відповідний орган), непридатними до служби за станом здоров’я за наслідками захворювань, поранень, одержаних під час виконання службових обов’язків, що призвело до встановлення їм інвалідності, часткової втрати працездатності без встановлення інвалідності (крім розумових, сенсорних, психологічних вад, розладів психіки, поведінки та інших захворювань, визначених відповідним органом).
При цьому призначення цих осіб здійснюється на посади, що не пов’язані з підвищеним ризиком для життя або здоров’я, після проходження лікарської експертизи та встановлення їх придатності до служби цивільного захисту на таких посадах.
У свою чергу перелік посад осіб рядового і начальницького складу служби цивільного захисту, перебування на яких передбачає виконання службових обов’язків, пов’язаних з підвищеним ризиком для життя або здоров’я, визначає відповідний орган.
Документом, серед іншого, встановлено, що контракт про проходження служби цивільного захисту укладається на строк: від одного до п'яти років (з особами, які приймаються на службу за контрактом на посади, що заміщуються особами рядового і начальницького складу служби цивільного захисту, або проходять службу цивільного захисту), три роки (з випускниками закладів вищої освіти зі специфічними умовами навчання, які належать до сфери управління відповідного органу, або їх відокремлених структурних підрозділів).
Також контракт про проходження служби цивільного захисту укладається на строк: навчання (з особами, зарахованими за денною формою здобуття освіти до закладів вищої освіти зі специфічними умовами навчання, які належать до сфери управління відповідного органу, або їх відокремлених структурних підрозділів), і на п'ять років (з особами, які зараховуються до резерву служби цивільного захисту).
При цьому особам рядового і начальницького складу, які під час проходження служби цивільного захисту визнані лікарсько-експертними комісіями відповідного органу,, непридатними до служби за станом здоров’я за наслідками захворювань, поранень, одержаних під час виконання службових обов’язків, що призвело до встановлення їм інвалідності, часткової втрати працездатності без встановлення інвалідності, (крім розумових, сенсорних, психологічних вад, тощо), за їх зверненням може бути продовжено службу до закінчення строку контракту про проходження служби цивільного захисту з можливістю укладення нового контракту - але не більше ніж до досягнення граничного віку перебування на службі цивільного захисту.
Зазначається, що продовження служби цивільного захисту (дії контракту) цим особам здійснюється на посадах, що не пов’язані з підвищеним ризиком для життя або здоров’я після проходження лікарської експертизи та встановлення їх придатності до служби цивільного захисту на таких посадах.
Цим Законом України також було вдосконалено та врегульовано норми законодавства щодо звільнення осіб рядового і начальницького складу зі служби цивільного захисту, і усунено неточності у формулюванні норми щодо пенсійного забезпечення осіб рядового і начальницького складу, прийнятих на службу цивільного захисту за контрактом повторно до органів та підрозділів цивільного захисту на особливий період, тощо.
Цей Закон набуває чинності з дня, наступного за днем його опублікування.
Як повідомлялося, уряд прийняв постанову №793 про внесення зміни до постанови Кабінету Міністрів № 168 «Питання деяких виплат військовослужбовцям, особам рядового і начальницького складу, поліцейським та їх сім’ям під час дії воєнного стану».