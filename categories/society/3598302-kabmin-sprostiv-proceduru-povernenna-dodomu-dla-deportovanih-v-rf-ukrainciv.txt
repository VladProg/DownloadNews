Уряд запускає документ-посвідчення, з яким депортованим в росію українцям буде легше повернутися на Батьківщину.

Як написав у Телеграмі Прем’єр-міністр Денис Шмигаль, таке рішення ухвалили на засіданні КМУ, передає Укрінформ.
«Українці, яких депортували до росії, зможуть легше повернутися на Батьківщину. Уряд запускає документ-посвідчення особи на повернення в Україну. Цей документ зможуть отримати члени родин депортованих людей у Державній міграційній службі», - зазначив Шмигаль.
За його словами, отримання документа буде можливе й на основі звернення Мінреінтеграції. Оформлення посвідчення буде безкоштовним і здійснюватиметься за п’ять робочих днів. «Будемо робити все, аби допомогти кожному українцю повернутися додому», - додав прем’єр.
Як повідомлялося, 24 лютого російська федерація розпочала новий етап війни проти України – повномасштабне вторгнення. російські загарбники обстрілюють та бомбардують мирні міста й села України, катують і вбивають мирне населення, вивозять людей на свою територію.