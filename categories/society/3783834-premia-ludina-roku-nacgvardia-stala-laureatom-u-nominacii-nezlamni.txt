Національна гвардія України отримала премію «Людина року – 2021-2022» в номінації «Незламність».

Про це командувач Нацгвардії Олександр Півненко повідомив у Телеграмі, передає Укрінформ.
Як зазначив Півненко, спеціальна військово-патріотична премія «Незламні» призначена Національній гвардії за «героїзм, військову звитягу, мужність, відвагу та неймовірну стійкість, виявлені під час захисту свободи й незалежності України».

Отримати нагороду були запрошені підполковник Михайло Вернигора, який брав участь в обороні міста Маріуполь Донецької області, зокрема заводу «Азовсталь», а також дружина та син загиблого під час оборони Харкова підполковника Олександра Орлова.

«Про незламність наших воїнів і нашого народу можна розповідати безліч історій. Кожна з них про велику силу волі, нашу боротьбу і стійкість. Такими є історії тих, хто у цей день стояв на сцені, а до того – пройшов важкий шлях і випробування», – зауважив командувач.

Як повідомлялося, «Людина року» є загальнонаціональною програмою, що передбачає призначення відповідного титулу за професійні і суспільно значущі досягнення.

Крім вручення традиційних премій у національних професійних номінаціях, спеціальних та міжнародних нагород, Вища академічна рада «Людини року» цьогоріч запровадила низку спеціальних військово-патріотичних премій під загальною назвою «Незламні».
Об’єднана урочиста церемонія вручення премії «Людина року 2021-2022» відбулася в неділю, 5 листопада.






27-ма урочиста церемонія вручення премії "Людина року-2021-2022" / Фото: Людина Року Загальнонаціональна Програма









































































Фото: Олександр Півненко (Телеграм), премія "Людина року" (Фейсбук)