Генеральний прокурор України Андрій Костін вважає, що для швидшого повернення депортованих Росією дітей з окупованих територій бракує відповідного міжнародного механізму.

Як передає власний кореспондент Укрінформу у Нью-Йорку, про це він заявив під час заходу, організованому на полях Генеральної Асамблеї, «Боротьба за майбутнє: українські діти у війні».
«Чого нам бракує, так це належного міжнародного механізму для повернення наших дітей додому... Світ був дуже активний у тому, щоб створити механізм, який дає змогу нагодувати людей, котрі могли б померти з голоду, українським зерном. Світ був дуже активним», – сказав він, підкресливши, що потрібні така сама активність і єдність, щоб «повернути українських дітей».
За його словами, Україна робила все можливе для боротьби з голодом, забезпечуючи продовольством «дітей інших народів».
«ООН брала активну участь у цьому процесі. Я думаю, що зараз настав час для ООН об'єднатися, аби повернути українських дітей додому», – зауважив генпрокурор.
Він закликав «бути єдиними в цьому, особливо зараз на Генеральній Асамблеї ООН, і зробити все можливе, щоб українські діти зустрілися зі своїми батьками, ходили в школу у своєму місті, зустрічалися зі своїми друзями й забули, якщо це буде можливо, про все, що сталося з ними».
Як повідомляв Укрінформ, у заході взяли участь дружина Президента Олена Зеленська, уповноважений з прав людини Дмитро Лубінець, прокурор Міжнародного кримінального суду Карім Хан, дипломати та політики з багатьох країн світу.