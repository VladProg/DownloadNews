У «Відозві Вищої Ради української еміграції», оприлюдненій 1930 року, міститься заклик до цивілізованого світу не купувати хліба, вкраденого в України. Це засвідчує, що політика росії щодо України була загарбницькою і мародерською й у минулі часи.

Про це повідомляє Укрінформ із посиланням на Службу зовнішньої розвідки.
"На тлі вивезення окупантами з Херсонщини та інших регіонів України пшениці, овочів, іншої продукції та сільськогосподарської техніки до росії доволі актуальною є «Відозва Вищої Ради української еміграції», яка зберігається в архіві розвідки. Вона є ще одним ствердженням того, що політика московії як сьогодні, так і в минулі часи була такою самою у ставленні до України – загарбницькою, мародерською, варварською", - зазначають у СЗР.
Відозва до народів світу із закликом урятувати Україну була оприлюднена у Парижі у червні 1930 року.
"…Московський уряд не задовольняється нав’язуванням свого режиму, він розоряє економічно народ, який мав нещастя підпасти під його владу… Система насильницького продажу зерна, реквізиції… розорюють Україну.…У нього (українського селянина) відбирають його худобу, його реманент, все його добро, набуте важкою працею упродовж багатьох років. Ці заходи, які розглядаються комуністами як тріумф їхньої доктрини, мають у кінцевому рахунку лише розорення селянства і поборення таким чином активного спротиву України проти московських окупантів", - йдеться у документі.




У зверненні зазначається, що грабунки супроводжуються "небаченими досі терором і тисячними арештами, масовим висиланням до Сибіру і Соловків, смертними вироками. Найрішучіші із селян відповідають серйозним спротивом проти комуністів, інші ж, розгубившись, намагаються втікати до Польщі, Румунії".
Автори відозви від імені українських емігрантів, розселених у Європі, звертаються до цивілізованого світу і просять "не підтримувати нечесну радянську торгівлю, не купувати український хліб, вкритий кров’ю нашого селянства, не фінансувати окупаційну радянську владу в Україні".
"Не купуйте хліба, вкраденого в України. Припиніть торгівлю із Совєтами. Торгуючи із Совєтами, Ви підтримуєте російську окупаційну армію в Україні, Ви підтримуєте знищення, терор, голод, Ви допомагаєте поширенню злочинної пропаганди в усьому світі і сприяєте політичним замахам, спрямованим проти Вас самих, проти всесвітньої цивілізації", - йдеться у зверненні.
У СЗР зауважують, що цим закликам майже сторічної давнини співзвучні нинішні офіційні заяви, зокрема Міністерства закордонних справ України, яке попередило держави-імпортери зерна про небажаність придбання зернових у росії.
"російські окупанти вилучають українське зерно, направляють його на власне споживання або намагаються продати на міжнародних ринках. Крадіжка харчових ресурсів з території незалежної суверенної держави є одним із проявів мародерства. МЗС України попередив країни-споживачі, що партії зерна, які продає рф, можуть частково або повністю містити вкрадене зерно, здобуте в результаті мародерських дій російської окупаційної влади. Вважаємо, що будь-яка країна, яка свідомо купує вкрадене зерно, є співучасником цього злочину», - зазначається в заяві.
Як повідомлялося, за даними Міністерства аграрної політики та продовольства України, фіксуються факти вивезення зерна загарбниками з тимчасово захоплених територій. Викрадене зерно везуть або до росії, насамперед з Харківщини, Донеччини, Луганщини, або через тимчасово окупований Крим - із Запорізької та Херсонської областей.