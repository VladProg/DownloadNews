Національне інформаційне бюро надало роз'яснення з алгоритмом дій у разі примусового переміщення близької людини на тимчасово окуповану територію або примусової депортації за межі України.

Про це передає Укрінформ із посилання на сайт Міністерства з питань реінтеграції тимчасово окупованих територій.
«Насамперед важливо опанувати власні емоції й не піддаватись паніці. Пам'ятайте, що держава у взаємодії з міжнародними організаціями та партнерами вживають усіх необхідних заходів задля фіксації таких випадків, обліку депортованих осіб, а також докладають зусиль з метою повернення громадян України додому», - зазначили у відомстві.



Перед зверненням до органів влади необхідно зібрати якомога більше інформації про обставини примусового переміщення родичів. Усю отриману інформацію варто записати, зберігаючи хронологію, аби згодом не забути деталі. Варто вказати дані членів депортованих сімей, а також те, коли вони востаннє виходили на зв'язок.

Якщо людина таки вийшла на зв'язок, то треба спробувати встановити її місце перебування, стан здоров'я, наявність зв’язку, а також спитати яким маршрутом її вивозили.
Треба порадити примусово переміщеній або депортованій особі звернутися до міжнародних організацій. Зокрема, до Міжнародної організації з міграції, Управління ООН з координації гуманітарних справ, ЮНІСЕФ, Міжнародного комітету Червоного Хреста, Агентства ООН у справах біженців або посольства чи дипломатичної установи Україні у разі їх роботи на території, на якій перебуває людина.

Як повідомлялося, 23 травня уповноважений Верховної Ради з прав людини Людмила Денісова на дискусії "Захист прав людини під час війни" на Всесвітньому економічному форумі в Давосі навела дані, що російська федерація примусово вивезла на свою територію 1 млн 400 тис. українців, із яких понад 240 тис. дітей.