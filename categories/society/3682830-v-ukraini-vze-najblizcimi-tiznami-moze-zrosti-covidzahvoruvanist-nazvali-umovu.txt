Восени 2023 року можливе чергове збільшення захворюваності на COVID-19, зокрема через властивість штаму "Кракен" швидко поширюватися і низьке охоплення щепленнями проти коронавірусу. Також при низьких темпах вакцинації зараз захворюваність може зростати і впродовж весни.

Про це на пресконференції в Укрінформі сказав голова Національної технічної групи експертів з питань імунопрофілактики, консультант з вакцинації проти COVID-19 у спільних зі Світовим банком проєктах МОЗ України Федір Лапій.
"Ми попереджали про те, що є сезонність (збільшення захворюваності на ковід - ред.), і вона чітко відстежується. Ми говорили і два роки тому про підйом захворюваності восени і наприкінці зими - на початку весни. У 2022 році пік припав на жовтень і кінець зими. І зараз ми бачимо зростання. Є всі підстави вважати, що восени 2023 року не обійдеться без підйому захворюваності. А зважаючи на поширення "Кракена", на те, що багато людей з груп ризику не вакциновані або взагалі, або хоча б першим бустером, то будемо і надалі збирати врожай і у вигляді госпіталізацій, і у вигляді смертей", - сказав Лапій.
Він додав, що близько чотирьох тисяч людей щотижня госпіталізуються через ковід, і це важкі випадки.
"Що таке чотири тисячі в тиждень госпіталізованих в умовах війни, коли переобтяжена система охорони здоров'я. Одна велика обласна лікарня - це 400-450 ліжок. Це приблизно 10 обласних лікарень у тиждень повністю завантажені пацієнтами. Вакцинація може це попередити", - наголосив Лапій.
За його словами, для подолання пандемії в Україні є все необхідне - спроможність медичної системи, зокрема і на деокупованих територіях, наявність вакцини в достатній кількості.
"Якщо люди не прийдуть на вакцинацію, очікуватимемо найближчі тижні зростання захворюваності, оскільки є чітка сезонність, ближче до літа буде зниження кількості випадків, але восени ми повинні готуватися до наступного сезону. Яку ціну ми заплатимо за цей сезон - питання риторичне, але як розвиватиметься ковід надалі, наскільки буде мутувати, жоден вірусолог не може спрогнозувати", - сказав Лапій.
Як додав головний державний санітарний лікар Ігор Кузін, всі вакцини, які використовують в Україні, ефективні проти всіх підтипів і штамів коронавірусної хвороби.
Як повідомляв Укрінформ, за минулий тиждень в Україні було зафіксовано близько 15 тис. нових випадків коронавірусної хвороби.
За даними МОЗ в Україні доступні близько 8 млн доз вакцини проти COVID-19. Зараз використовуються чотири типи вакцини проти ковід: однодозова Janssen виробництва Johnson & Johnson, вакцина Комірнаті виробництва Pfizer — дитяча та доросла форми, вакцина CoronaVac китайського виробництва.