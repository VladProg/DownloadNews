Апеляційна палата Вищого антикорупційного суду залишила незмінним запобіжний захід, призначений колишньому голові комітету ВР VIII скликання у справі про заподіяння банківській установі збитків 128 млн грн.

Як передає Укрінформ, про це Спеціалізована антикорупційна прокуратура повідомила в Телеграмі.
"1 травня 2023 року Апеляційна палата ВАКС підтримала позицію прокурора САП та відмовила у задоволенні апеляційної скарги сторони захисту на рішення ВАКС від 19.04.2023, яким продовжено дію запобіжного заходу у вигляді тримання під вартою голові комітету Верховної Ради VIII скликання, підозрюваному у протиправному заволодінні у складі організованої групи правом вимоги банківської установи на 128 млн грн", - ідеться в повідомленні.
Як повідомляв Укрінформ, у грудні 2022 року Національне антикорупційне бюро оголосило колишньому народному депутату та ще сімом особам підозру в заволодінні правами вимоги за кредитами, що завдало приватному банку багатомільйонних збитків.
У січні поточного року суд обрав ексголові комітету ВР запобіжний захід у вигляді тримання під вартою з альтернативою внесення понад 40 млн грн застави.