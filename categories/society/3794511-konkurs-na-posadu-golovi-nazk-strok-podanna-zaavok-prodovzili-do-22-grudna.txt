Конкурсна комісія з відбору голови НАЗК продовжила строк подання документів для кандидатів на три тижні - до 17.00 22 грудня.

Таке рішення було прийнято 30 листопада на засіданні комісії, передає Укрінформ із посиланням на пресслужбу НАЗК.
«Основною причиною перенесення термінів стала низька кількість отриманих станом на 30 листопада заявок (23, як було озвучено під час засідання комісії). Комісія взяла до уваги також фактор війни - потенційним кандидатам, особливо військовослужбовцям, могло забракнути часу аби зібрати і надіслати всі необхідні документи», - зазначили у агентстві.
Також заявники, які вже подали документи, зможуть до 22 грудня доопрацювати і подати на заміну свої пакети документів.
Тож усі охочі долучитися до запобігання корупції та розбудови доброчесності, які готові очолити команду НАЗК, ще мають час на підготовку документів.
Кандидати мають відповідати критеріям, встановленим ст. 5 Закону України «Про запобігання корупції».
Прийом документів розпочався 13 листопада та мав тривати до 1 грудня включно.
Голова НАЗК призначається на посаду Кабінетом міністрів України за результатами відкритого конкурсного відбору строком на чотири роки та не може обіймати цю посаду двічі підряд.
Як повідомлялось, з 2020 року Національне агентство з питань запобігання корупції очолює Олександр Новіков.