Дитячі суїциди, які сталися останнім часом, не пов'язані з впливом соціальних мереж або ворожих спецслужб.

Таку думку на пресконференції в Медіацентрі Україна - Укрінформ висловила членкиня кібердивізіону Національної психологічної асоціації Регіна Попова.
"На цей раз це не вплив соцмереж і різних груп. Ми вперше з 2019 року повернулися до класичного нормального навчального процесу (мається на увазі очне навчання в тих регіонах, де дозволяє безпекова ситуація - ред.). І ці суїциди збіглися з контрольними, іншими навантаженнями. Був COVID-19, було дистанційне навчання, і зараз велике навантаження, з яким можливо вони (діти - ред.) не справилися. Але не забуваємо про сон, їжу, про базові потреби , а вже потім говоримо про психологію. Якщо кажемо про сон, то не треба його недооцінювати, тому що через ракетні атаки, тривоги дуже багато порушень сну у дітей", - сказала Попова.
Вона додала, що за оцінками ГО "Ла Страда", яке має гарячу лінію 116 111 для дітей та молоді, досі є звернення до фахівців щодо суїцидальної поведінки дітей та молоді, які раніше були учасниками груп смерті в соцмережах та виконували якісь завдання за вказівками координаторів. Однак, як зацитувала Попова експерта "Ла Стради", зараз такі звернення поодинокі.
"Часто діти почуваються самотніми, тому їм здається, що єдиним виходом є суїцид. Саме тоді, на їх думку, батьки чи друзі зможуть зрозуміти, що вони втратили щось важливе у своєму житті", - сказала Попова.
Вона зауважила, що порушення сну мають дуже великий вплив на емоційний стан у дітей і великі наслідки. Це можуть бути як перепади настрою, депресії, так і суїцидальні думки.
Тому, за словам експертки, насамперед необхідно впорядкувати базові потреби, налагодити сон. Якщо цього не вдається зробити, потрібно звертатися до фахівців.
Як зазначила на пресконференції психологиня фонду «Голоси дітей» Оксана Писарєва, перестороги щодо впливу на дітей інформаційного простору, соціальних мереж пов'язані насамперед з тим, що цю сферу важко контролювати, особливо в побутовому житті.
Натомість, за словами експертки, вплив на емоційний настрій дітей може бути як через повернення в умовах війни до очного навчання, так і через неповернення до такого навчання.
"З одного боку, хтось повернувся до довоєнного життя, але війна не закінчилася. Плюс йде порівняння з минулим роком, все нагадує про минулий рік. Ми всі пам'ятаємо, якими були минулорічні жовтень та листопад в Києві. Це тригерить дитину і нагадує той жах, розпач, в якому був підліток і в якому були батьки. Тобто фон сам по собі тривожний. А дитина, підліток наче має дорослий досвід, але як з цими почуттями поводитися не знає. І якщо вона не знаходить підтримки...", - сказала Писарєва.
Як радять еспертки, батьки мають звертати увагу на те, з ким, в яких соцмережах діти спілкуються, слідкувати за їхнім станом, сном, харчуванням, але робити це в спілкуванні, з турботою, проговорювати важливі речі, в тому числі і ті емоції, які дитина переживає в цей момент, висловлювати довіру до дитини.
Як повідомлялося, у столиці на початку жовтня внаслідок падіння з 24-го поверху загинули двоє підлітків. 9 жовтня в Деснянському районі столиці правоохоронці виявили тіла двох неповнолітніх дівчат із ознаками падіння з висоти.