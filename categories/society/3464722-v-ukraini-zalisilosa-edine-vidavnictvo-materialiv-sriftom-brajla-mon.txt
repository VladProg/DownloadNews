В Україні залишилося єдине видавництво матеріалів шрифтом Брайля - Ресурсний центр освітніх інформаційних технологій для осіб з особливими потребами Національного університету «Львівська політехніка».

Про це повідомляє Міністерство освіти та науки, передає Укрінформ.
Зазначається, що наразі Харківського ресурсного центру для незрячих більше немає, а два київські – евакуйовані, обладнання законсервоване.
«Від початку повномасштабної війни ми допомагаємо незрячим дітям і дорослим зі всієї України виїжджати з небезпечних територій, супроводжуємо та допомагаємо тим, хто тимчасово зупиняється у Львові, а далі відправляємо до різних країн Європи. Ми збираємо кошти, закуповуємо та формуємо харчові пакети для незрячих дітей і дорослих, які залишаються у Харкові, Чернігові, Черкасах, Сумах та інших містах. Минулого тижня ми передали 200 книг шрифтом Брайля до Польщі, готуємо такий наклад і для Литви. У цих країнах вже є багато наших незрячих дітей-біженців», – повідомила керівниця Ресурсного центру Національного університету «Львівська політехніка» та Львівського обласного осередку Української спілки інвалідів Оксана Потимко.
Наразі на Львівщині намагаються залучити ресурси Програми розвитку ООН задля збільшення потужності та створення необхідних інклюзивних матеріалів для країни.
Наголошується, що найбільшими потребами Ресурсного центру для незрячих при Львівській політехніці є витратні матеріали, допомога з оплатою праці фахівцям і придбання нового принтера, який може друкувати шрифтом Брайля.
Як повідомлялося, протягом дня 21 квітня російські війська обстріляли Харків та область 50 разів із артилерії та РСЗВ. У Харкові та районі поранені дві людини. Внаслідок влучання снаряду в автомобіль загинули двоє цивільних.
Міський голова Харкова Ігор Терехов закликав жителів Північної Салтівки, П'ятихаток та інших районів, які перебувають під постійним обстрілом окупантів, евакуюватися у безпечніші місця.