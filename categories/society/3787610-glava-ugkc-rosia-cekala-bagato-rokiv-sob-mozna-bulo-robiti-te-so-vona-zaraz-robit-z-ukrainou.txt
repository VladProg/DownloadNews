Росія чекала багато років, щоб саме зараз, коли сила міжнародного права не є такою сильною, можна було б робити те, що вона робить з Україною і українським народом.

Таку думку глава Української греко-католицької церкви Блаженніший Святослав висловив під час пресконференції «Не забуваймо Україну», яка відбулась 15 листопада в Будинку варшавських архиєпископів у Варшаві, передає Укрінформ із посиланням на сайт УГКЦ.
Пресконференція відбулась також за участі кардинала Казімєжа Нича, архиєпископа і митрополита Варшавського, та журналіста Католицької інформаційної агенції (КАІ) Кшиштофа Томасіка, співавтора книги-свідчення з главою УГКЦ Святославом «Бог не залишив Україну» про нинішню війну, яка вийшла у лютому цього року.
Глава УГКЦ відвідав Варшаву у ході візиту до європейських столиць — Риму, Ватикану та Брюсселю. Одне з основних питань, яке він підіймав і обговорював під час зустрічей у цьому європейському турі — повномасштабна війна Росії проти України, яка триває майже два роки. Війна, яка підважила і зруйнувала основи міжнародного права, усталеного після Другої світової війни. Війни, яка підняла і поставила руба екзистенційне питання безпеки Європи і світу.
На думку Святослава, сьогодні перед Європою і світом постали великі безпекові і екзистенційні виклики, які підняла війна в Україні і які потребують відповідальних і зрілих відповідей.
Глава УГКЦ порівняв ці виклики із тими, які постали перед Європою у міжвоєнний час, перед Другою світовою війною, і на які Європа і світ не змогли тоді дати адекватної відповіді, а пішли шляхом поступок «праву сили».
За словами Святослава, його справді дуже хвилює «не тільки те, що сьогодні відбувається в Європейському Союзі, а й те, як сьогодні виглядають міжнародні відносини і стосунки. Чому саме зараз Росії вдається — чи вдасться, експортувати війну на весь світ?».
«І я дійшов до висновку, що на сьогодні ми маємо справу зі слабкістю — чи й із неспроможністю, міжнародного права як такого», - зазначив глава УГКЦ.
Святослав поінформував, що мав дуже змістовну зустріч з міністром закордонних справ Італії (2014) і Верховним представником ЄС з питань закордонних справ і політики безпеки у 2014–2019 роках Федерікою Могеріні.
«Ми говорили про те, що на сьогодні під питанням — умови суверенності держав як таких, будь-якої держави. Більше говориться про права світових потуг, а не про суверенність і незалежність власне держав — зокрема, малих. І це означає, що ми маємо справу з регресом тенденції розвитку міжнародного права з часів, які існували у Європі навіть перед Другою світовою війною — тобто той, хто є більшим і сильнішим, має більше прав. І ми ж пам’ятаємо, що тоді сталося у Європі: була поставлена під сумнів суверенність Польщі, суверенність Австрії. І народи, які були під опікою права цих держав, втратили свої права — навіть право на існування! І першою жертвою тієї мутації міжнародного права тоді став єврейський народ».
Глава УГКЦ пригадав про передумови нинішньої ситуації, а саме — про створення сприятливих умов для російської агресії, і про базу, за якої це стало можливим, — про підважування і руйнування основ міжнародного права, яке відбувається на наших очах.
«Те ж, що було тоді, перед Другою світовою, у Європі, сьогодні маємо на рівні всього світу. Якщо ми не відчуваємо і не визнаємо сили права — настає право сили. Так про це колись казав святий Іван Павло II», — зазначив глава УГКЦ.
«Саме тому сьогоднішня «мирна дипломатія», всілякі трактати чи «угоди про мир» не мають фундаменту. Тому що фундаментом для укладання миру є міжнародне право, — продовжив він. — Перед нами — глобальні тенденції, які викликають величезне занепокоєння. І тут Європейський Союз, який завжди декларує, що право є однаковим для всіх, має дуже багато чого зробити, щоб демократія була справжньою — як у себе вдома, у ЄС, так і з проблемами на світовому рівні. Бо справді, всі зараз дезорієнтовані: як так сталося, що член Ради Безпеки ООН (Росія — Ред.) заатакував свого сусіда? Адже це означає, ще цей член ради безпеки ООН вичікував моменту, коли це можна буде зробити безнаказано, і ніхто йому нічого не зробить!»
Святослав наголосив, що Україна має ще й інший досвід: у наступному році буде 30-та річниця пакту, коли Україна відмовилася від ядерної зброї.
«Пам’ятаєте той Будапештський меморандум? Тобто Україна віддала цю зброю, бо повірила в силу міжнародного права, у те, що воно нас захистить. І що ж сталося? Той, хто те право гарантував, заатакував нашу суверенність. Хто ж тепер у світі довірятиме міжнародному праву?», - зазначив глава УГКЦ.
Він підкреслив, що «для нас в Україні це направду було нечуваним богохульством, коли патріарх Кірілл (глава РПЦ — Ред.) сказав, що ядерна зброя є гарантією незалежності Росії і була створена з благословення і під патронатом святого Серафима Саровського».
«І такі його слова і позиція насправді заторкують всіх і на всіх рівнях — політиків, і очільників держав, і християн, і просто громадян у всьому світі. Бо, можливо, таких обставин Росія чекала багато років — щоб саме зараз, коли сила міжнародного права не є такою сильною, можна робити те, що зараз вона робить з нами, з нашою державою і нашим народом України», - заявив глава УГКЦ.
Як повідомляв Укрінформ, глава УГКЦ Святослав і прем’єр-міністр Італії Джорджа Мелоні обговорили підтримку України та подолання травм війни.
Фото: Департамент інформації УГКЦ