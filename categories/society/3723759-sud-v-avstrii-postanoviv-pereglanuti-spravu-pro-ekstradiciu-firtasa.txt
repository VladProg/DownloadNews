Вищий земельний суд Відня ухвалив рішення про перегляд справи щодо екстрадиції до США українського олігарха Дмитра Фірташа, задовольнивши його апеляцію.

Як повідомляє кореспондент Укрінформу, про це повідомили у Вищому земельному суді Відня у п’ятницю.
“Вищий земельний суд Відня задовольнив апеляцію Дмитра Фірташа і схвалив перегляд процедури екстрадиції. Таким чином, рішення Вищого земельного суду Відня від лютого 2017 року скасовується. Тепер Земельний суд Відня у кримінальних справах наново вирішуватиме питання про допустимість екстрадиції на підставі нових свідчень", - йдеться у рішенні суду.
У поширеному пресрелізі нагадується, що у лютому 2017 року Вищий земельний суд Відня постановив, що екстрадиція Фірташа до США є допустимою. Цьому передувало протилежне рішення Віденського земельного суду з кримінальних справ, на яке прокуратура Відня подала апеляцію. Також вказується на те, що у липні 2019 року Верховний суд Австрії погодився з оцінкою Вищого земельного суду Відня, що політичні мотиви при видачі ордеру на арешт не були доведені.
Водночас у червні 2019 року Фірташ подав клопотання про перегляд екстрадиційної процедури і надав численні нові документи, у тому числі письмові свідчення свідків. Як йдеться у пресрелізі, Земельний суд Відня у кримінальних справах відхилив прохання про повторний розгляд справи у березні 2022 року.
У Вищому земельному суді Відня повідомили, що тепер, після прийнятого рішення про задоволення клопотання Фірташа та перегляд справи, суд першої інстанції – Земельний суд Відня у кримінальних справах – "повинен буде прийняти рішення по суті – чи є екстрадиція прийнятною чи неприйнятною". Також має бути перевірено, "чи володіє Дмитро Фірташ дипломатичним імунітетом".
"У випадку прийняття юридичного рішення про допустимість екстрадиції, федеральний міністр юстиції повинен буде вирішити, чи буде вона здійснена. Якщо буде прийнято юридичне рішення про неприйнятність екстрадиції, то екстрадиція не розглядатиметься", - заявили у Вищому земельному суді Відня.
Як повідомлялося, Дмитра Фірташа було затримано в столиці Австрії 12 березня 2014 року на запит міністерства юстиції США. Відомство звинуватило його у хабарництві з метою отримання дозволу на видобуток титанової сировини в Індії. Готову продукцію планували продавати базованій у Чикаго (США) компанії Boeing. У подальшій аргументації Мін’юсту США для австрійського суду Фірташа також було названо "високопоставленою особою російської організованої злочинності".
Через тиждень після затримання земельний суд Відня звільнив Фірташа під рекордну для цієї країни заставу - 125 млн євро та підписку про невиїзд з Австрії. Заставу вніс російський олігарх Василь Анісімов, який, за даними ЗМІ, є другом довіреної особи путіна - Аркадія Ротенберга, фігуранта санкційних списків США і ЄС.