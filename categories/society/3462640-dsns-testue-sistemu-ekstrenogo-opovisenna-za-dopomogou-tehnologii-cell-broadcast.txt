Державна служба України з надзвичайних ситуацій спільно з мобільними операторами Київстар, Vodafone, lifecell продовжує розгортання системи оповіщення із використанням технології Cell broadcast.

Як передає Укрінформ, про це ДСНС повідомляє у Фейсбуці.
"ДСНС спільно з мобільними операторами Київстар, Vodafone, lifecell продовжує розгортання системи оповіщення із використанням технології Cell broadcast. Наразі проводиться тестування екстреного оповіщення населення", - ідеться в повідомленні.
В службі уточнили, що протягом періоду тестувань на екрані телефону абонентів мобільних операторів можуть з’являтися повідомлення над усіма програмами або заблокованим екраном, яке супроводжуватиметься гучним сигналом.
"Таке оповіщення буде використовуватись для оперативного інформування населення про загрозу виникнення надзвичайних ситуацій або інших небезпечних подій та послідовність дій у цих ситуаціях", - додали в ДСНС.

Як повідомляв Укрінформ, голова Державної служби спеціального зв’язку та захисту інформації України Юрій Щиголь заявив, що на період дії воєнного стану використовувати термінали Starlink можуть усі громадяни України, органи влади та підприємства всіх форм власності.
Starlink – це проєкт компанії SpaceX, який за допомогою мережі супутників надає доступ до широкосмугового інтернету. Швидкість такого інтернету - до 1 Гбіт/с для кожного абонента, а користуватися ним можна у будь-якій точці Землі.