У переважній більшості постраждалих унаслідок обстрілів регіонів електроенергія має з'явитися до кінця доби, інфраструктура мобільного зв’язку не пошкоджена.

Про це йшлося на нараді під головуванням Президента Володимира Зеленського, повідомляє Укрінформ із посиланням на пресслужбу глави держави.

Президент, зокрема заслухав звіт міністра енергетики Германа Галущенка про шкоду, завдану інфраструктурі внаслідок повітряних атак росії.
Урядовець поінформував про заходи, яких вживають задля відновлення постачання електроенергії, та терміни виконання ремонтних робіт.
Зазначалося, що в переважній більшості постраждалих регіонів України світло з’явиться до кінця доби.

Водночас учасники наради наголосили на важливості тимчасового зменшення споживання електроенергії в години пікового навантаження на мережі – з 17:00 до 22:00.
"Щоб знизити навантаження на енергосистему та зменшити потребу в аварійних відключеннях, громадян просять у вказаний час не користуватися найбільш енерговитратними приладами, а саме: електрообігрівачами, бойлерами, електроплитами, мікрохвильовими печами, пральними та посудомийними машинами, електрочайниками, кавоварками, прасками тощо. За необхідності ці прилади краще використовувати в обідню пору", - нагадали в ОП.
Зазначається, що ДСНС приймає запити від місцевих громад щодо організації живлення важливих об’єктів за допомогою дизель-генераторів.
Водночас, за інформацією Міністерства цифрової трансформації, інфраструктура, що забезпечує роботу мобільного зв’язку, не постраждала, проте подекуди спостерігалися перебої через відсутність енергопостачання.
За даними ОП, держава має сприяти в забезпеченні мобільних операторів пальним для генераторів, а також, по змозі, надати доступ до станцій Starlink.
Як повідомляв Укрінформ, російські війська вранці 10 жовтня здійснили ракетні атаки на українські міста. Загалом по території України було випущено 84 ракети. Загинули 11 людей, 64 особи зазнали травм.


Фото: ОП