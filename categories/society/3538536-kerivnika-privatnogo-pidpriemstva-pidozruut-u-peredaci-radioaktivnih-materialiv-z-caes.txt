Правоохоронці повідомили про підозру керівнику приватного підприємства у передачі радіоактивних матеріалів з Чорнобильської атомної електростанції третім особам без передбаченого законом дозволу.

Як передає Укрінформ, про це Офіс генерального прокурора повідомляє у Телеграмі.
За даними слідства, керівники приватного підприємства у 2015-2016 роках уклали договір з Державним спеціалізованим підприємством “Чорнобильська АЕС”. Відповідно до умов договору підприємець мав надати послуги з демонтажу, переробки і звільнення від регулюючого контролю обладнання та конструкцій машинної зали 1-го блоку Чорнобильської АЕС, що є останнім етапом процесу поводження з радіоактивними матеріалами.
Після демонтажу радіоактивних труб машинної зали 1-го блоку Чорнобильської АЕС загальною масою 391,5 тонни підприємець фактично не провів роботи з деактивації труб. А службові особи підприємства підробили документи щодо їх звільнення від регулюючого контролю, заволодівши державними коштами на загальну суму понад 3 млн грн.
Після цього заражені іонізуючим випромінюванням матеріали були вивезені з території Зони відчуження Чорнобильської АЕС і надалі передані третім особам.
“Наразі одному з керівників приватного підприємства повідомлено про підозру у привласненні майна шляхом зловживання службовою особою службовим становищем в особливо великих розмірах, передачі радіоактивних матеріалів без передбаченого законом дозволу, вчиненій за попередньою змовою групою осіб, а також у складанні службовою особою завідомо неправдивих офіційних документів, що спричинило тяжкі наслідки (ч. 5 ст. 191, ч. 3 ст. 265, ч. 2 ст. 366 Кримінального кодексу України)”, - ідеться в повідомленні.
На даний час вирішується питання про обрання підозрюваному запобіжного заходу.
Заходи з викриття здійснювалися Головним слідчим управлінням Національної поліції за оперативного супроводу Департаменту внутрішньої безпеки Нацполіції.
Як повідомляв Укрінформ, Служба безпеки України зібрала неспростовні докази того, що підрозділи збройних сил росії, які здійснили силове захоплення об’єктів Чорнобильської АЕС та контролювали їх у період з 24 лютого до 31 березня, вчинили акт ядерного тероризму.