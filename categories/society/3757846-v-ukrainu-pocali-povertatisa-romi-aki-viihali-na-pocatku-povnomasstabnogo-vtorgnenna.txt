Із початку повномасштабного вторгнення з України виїхало близько 50 тисяч осіб ромської національності, але наразі спостерігається тенденція щодо їхнього повернення назад.

Про це йдеться у відповіді Секретаріату уповноваженого Верховної Ради України з прав людини на інформаційний запит Укрінформу.
«Наразі відсутні офіційні статистичні дані щодо загальної чисельності представників ромської національної меншини (спільноти) в Україні. За неофіційними даними громадських організацій, в Україні проживає близько 400 тисяч осіб ромської національності. З початку повномасштабної війни в Україні близько 50 тисяч залишили Україну, але спостерігається тенденція повернення назад», - йдеться у повідомленні.
Зазначається, що роми повертаються через те, що не можуть знайти прихисток у країнах Східної Європи, і стикаються з упередженим ставленням.
«Ромські жінки, які виїхали за кордон, мають мовний бар’єр, тому є ізольованими від громадян європейських країн. Вони також занепокоєні тим, що через це діти перестануть спілкуватися ромською мовою. Деякі з них стикаються із ксенофобією та забобонами в країнах, що надають житло та іншу підтримку постраждалим від війни українцям», - поінформували у пресслужбі.
Окремо у відомстві заявили, що з початку повномасштабної війни до Секретаріату Уповноваженого ВР із прав людини загалом надійшло 4 звернення щодо порушень прав ромської національної меншини в Україні.
Зазначається, що одними із перших моніторингових візитів, які здійснили працівники відділу прав національних меншин корінних народів та релігійних поглядів Секретаріату уповноваженого з прав людини, були візити до ромських поселень на Закарпаття, Львівщину, Одещину у вересні 2022 року та у березні 2023 року з метою перевірки додержання прав і свобод представників ромської нацменшини в умовах воєнного стану.
«Результати цих візитів показали, що багато ромських родин залишилися на тимчасово окупованих територіях або в зоні бойових дій через відсутність грошей та можливості евакуюватися», - поінформували в установі.
Як повідомляв Укрінформ, український омбудсман Дмитро Лубінець взяв на контроль питання про порушення прав ромів на житло з боку Ужгородської міськради.
Фото ілюстративне