Директорка Інституту масової інформації Оксана Романюк заявила про необхідність скоординувати зусилля для притягнення російських пропагандистів до відповідальності і спонукання інтернет-компаній боротися за якість контенту.

На цьому вона наголосила під час обговорення в Укрінформі дослідження «Спіраль залежності: як алгоритми YouTube просувають конспірологію та пропаганду».
“Нам потрібно координуватися для того, щоб притягнути пропагандистів до відповідальності і щоб змусити корпорації боротися за якість контенту”, - наголосила керівниця ІМІ.
Романюк зауважила, що влітку 2023 року дослідники Інституту масової інформації виявили на платформі YouTube 46 каналів російської пропаганди.

“Там були і трупи військових, і прямі заклики до геноциду... Це все транслювалось напряму в YouTube”, - наголосила вона.
Керівниця ІМІ зауважила, що вплинути на ситуацію неможливо, оскільки після скарг і закриття одного каналу з'являються нові: “Держава поскаржилась. Сьогодні цей канал закрили - завтра Росія відкрила сто нових таких каналів”.
Романюк також звернула увагу на те, що згідно з дослідженням ІМІ з-поміж ста найпопулярніших YouTube-каналів в Україні 65 спрямовані на дитячу і підліткову аудиторію, і “ми просто не відстежуємо тієї пропаганди, яка вливається у вуха наших дітей".
"Це предмет окремої турботи для нас як для дослідників для розмов з корпораціями і порушення цього питання на більш серйозному рівні”, - підкреслила керівник ІМІ.
Як повідомляв Укрінформ, російська пропаганда змінила тактику ведення інформаційної війни, перейшовши від поширення відверто абсурдних фейків до використання чутливих для суспільства тем.