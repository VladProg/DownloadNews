В Україні з 25 листопада розпочалася Всеукраїнська акція “16 днів проти насильства”.

Про це під час панельної дискусії у Медіацентрі Україна — Укрінформ заявила заступниця міністра внутрішніх справ Катерина Павліченко.
“Сьогодні в Україні розпочинається акція “16 днів проти насильства” - проти гендерно зумовленого насильства, проти насильства щодо жінок тощо. І ми всі ці 16 днів будемо ще більш активно говорити про те, що насильство не потрібно замовчувати, що потрібно звертатися за допомогою і звертатися до поліції, до соцслужб, отримувати допомогу і припинити це коло насильства”, - заявила чиновниця.
Павліченко уточнила, що війна взагалі принесла дуже багато насильства для українців, і що в цих умовах звісно, люди не мають толерувати у жодному випадку насильство вдома і замовчувати його. На її думку, війна — не привід, щоб не говорити про домашнє насильство.
Заступниця глави МВС зазначила, що цьогоріч дійсно на 24% у порівнянні з минулим роком зменшилася кількість звернень до поліції у зв'язку з домашнім насильством.
Але, як заявила Павліченко, потрібно розуміти причину цього зниження.
“По-перше, велика кількість територій знаходиться і була під окупацією, і там люди не зверталися і не могли звертатися, повідомляти (про ці випадки — ред.) і, відповідно, поліція не могла це фіксувати. У свою чергу, багато українців наразі є вимушеними переселенцями, наші співгромадяни також переїхали за кордон, розлучилися з родинами. І тут є певна дещо своя специфіка, але це також є причиною”, - поінформувала чиновниця.

Водночас, за словами представниці МВС, наприклад, у західних областях нашої держави, куди люди найбільше переїхали у якості внутрішньо переміщених осіб, кількість звернень відносно насильства навіть дещо більша у порівнянні з минулим роком.
“Тому тут потрібно застосовувати такий дещо диференційований підхід і розуміти, що статистика вона дещо є різною”, - сказала Павліченко.
У свою чергу представник Уповноваженого ВР з прав дітей, сім'ї, молоді та спорту Олена Вихор уточнила, що до Офісу Уповноваженого наразі надійшло близько 36 тисяч звернень.

За словами представниці Офісу Уповноваженого, проведено аналіз тих звернень, які стосуються вчинення домашнього насильства, і таких звернень було зафіксовано 116.
“І ми побачили тенденцію, що кількість звернень щодо цього реально зменшилася навіть у порівнянні з минулим роком, бо торік цих звернень було 180”, - сказала вона.
Як повідомлялося, в Україні 1 листопада набула чинності Конвенція Ради Європи про запобігання насильству щодо жінок і домашньому насильству (Стамбульська конвенція).
До цього, 20 червня, Верховна Рада України ратифікувала Конвенцію Ради Європи про запобігання насильству щодо жінок і домашньому насильству (Стамбульську конвенцію). 21 червня Президент Володимир Зеленський її підписав.