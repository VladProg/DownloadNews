Президент Володимир Зеленський разом з дружиною Оленою взяли участь у церемонії прощання з першим Президентом незалежної України Леонідом Кравчуком.

Глава держава та перша леді прийшли до Українського дому та поклали квіти до труни Кравчука, передає Укрінформ.

Як повідомлялося, у Києві триває церемонія прощання з Леонідом Кравчуком.
Труну з тілом Кравчука, яку накрив Державний прапор України, принесли військові президентського полку. Військові також винесли державні нагороди першого Президента на червоних подушечках. Біля труни стоїть почесна варта.
Першими з Кравчуком попрощалися члени його родини.
Як повідомляв Укрінформ, перший Президент України, перший Голова Верховної Ради Леонід Кравчук пішов із життя 10 травня у віці 88 років. ЗМІ повідомляли, що в липні 2021 року він потрапив до реанімації після операції на серці.
Кравчук очолював Верховну Раду України в період розпаду СРСР, з липня 1990-го по листопад 1991 року. На перших виборах Президента він набрав понад 60% голосів, обійшовши в першому турі головного опонента – В’ячеслава Чорновола, який набрав 23,27% голосів.
У дострокових виборах 1994 року Кравчук поступився Леоніду Кучмі.
Фото: Telegram/Zelenskiy/Official