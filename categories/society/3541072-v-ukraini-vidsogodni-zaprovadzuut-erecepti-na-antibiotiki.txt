З 1 серпня українці почнуть отримувати електронний рецепт на антибіотики.

Про це повідомляє Міністерство охорони здоров'я, передає Укрінформ.
"Українці почнуть отримувати електронний рецепт на антибіотики відсьогодні. Така можливість буде доступною в закладах, які підключені до електронної системи охорони здоровʼя (ЕСОЗ)", - йдеться у повідомленні.
У міністерстві зазначають, що рецепт на антибіотик не є нововведенням в Україні, з серпня до паперового рецепта лише додається новий цифровий інструмент – електронний рецепт.
Тобто якщо заклад, до якого звернувся пацієнт, поки що не працює з ЕСОЗ, лікар має виписати пацієнту паперовий рецепт.
Наголошується, що саме лікар має робити призначення антибіотиків, оскільки недоцільне та неправильне їх вживання може не тільки зашкодити людині, але й стимулює розвиток глобальної проблеми – антибіотикорезистентності, внаслідок чого бактерії набувають стійкості до антибіотиків. Так, уже зовсім скоро інфекційні хвороби, які наразі швидко та без наслідків лікуються антибіотиками, можуть стати смертельно небезпечними.
Для отримання рецепта на антибіотик пацієнт має звернутися на прийом до лікаря - це може бути лікар як первинної медичної допомоги, так і лікар спеціаліст. Декларація для цього не потрібна.
Після огляду лікар за необхідності випише е-рецепт на антибіотик та видасть пацієнту інформаційну довідку, яка містить усю інформацію про призначення.
Якщо заклад не працює з ЕСОЗ – лікар випише пацієнту паперовий рецепт. Пацієнт може придбати антибіотик за рецептом у будь-якій аптеці. Для цього достатньо предʼявити інформаційну довідку чи паперовий рецепт фармацевту.
Відпуск антибіотиків за рецептом в аптеках буде здійснюватися тільки у тих регіонах країни, де немає обмежень у доступі до медичних послуг та лікарських засобів. Тобто на тимчасово окупованих територіях, а також на територіях де ведуться бойові дії, аптеки на час дії воєнного стану будуть відпускати антибіотики без рецепта.
Ще один виняток поширюється на закупки антибіотиків волонтерськими та благодійними організаціями. Так, на запит військової частини, підрозділу чи певного медичного закладу волонтери, як і нині, можуть закуповувати антибіотики у дистрибʼюторів без рецепта, зазначили у МОЗ.