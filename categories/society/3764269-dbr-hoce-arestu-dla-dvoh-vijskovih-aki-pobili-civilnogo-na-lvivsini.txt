Держбюро розслідування просить у суді про запобіжний захід для двох військовослужбовців, яких затримали щодо побиття цивільного чоловіка у Самборі.

Про це в ефірі телемарафону «Єдині новини» заявила радниця з комунікацій ДБР Тетяна Сапьян, передає кореспондент Укрінформу.
«Цим двом працівникам ТЦК наразі оголошено про підозру за трьома статтями Кримінального кодексу України, і сьогодні ми до завершення дня очікуємо, що їм буде обрано запобіжний захід. Слідство проситиме (для них – ред.) утримання під вартою без права внесення застави», - заявила вона.
За словами Сапьян, територіальні центри комплектування залишаються досить важливими, особливо в умовах війни, і контроль за їхньою діяльністю і діяльністю ВЛК із боку правоохоронних органів – ДБР, Нацполіції, СБУ – буде продовжуватися.
Відповідаючи на питання, яким чином цивільні чоловіки, які були у цьому ТЦК, потрапили туди, Сапьян зазначила, що слідство це з’ясує.
«Їм (цим чоловікам – ред.) не давали їсти, є факти (того – ред.), що їм навіть не давали пити, і їх фізично били. І чому їх утримували – одного 10 днів, іншого – 7 (це, як ми розуміємо, відбувалося на незаконних підставах), яким чином вони потрапили до цього ТЦК, що стало причиною, чому так могло відбутися – відповіді на ці питання будуть знайдені у процесі досудового розслідування», - сказала вона.
Як повідомлялося, ДБР затримало двох військовослужбовців, які знущалися з цивільного у Самборі.