Кабінет Міністрів доручив Державній службі з етнополітики та свободи совісті опрацювати питання, порушені в петиції із закликом не забороняти УПЦ МП, яка набрала понад 25 тис. голосів.

Як передає Укрінформ, відповідну інформацію розміщено в розділі петицій на Урядовому порталі.
Зазначається, що електронну петицію №41/004953-23еп «Не забороняти Українську Православну Церкву» було розміщено на офіційному сайті Кабінету Міністрів 13 січня. За останніми даними, її підтримали 25 488 громадян.


«Враховуючи, що порушені у петиції питання носять комплексний характер, Державній службі з етнополітики та свободи совісті доручено опрацювати їх та про результати поінформувати автора петиції та Кабінет Міністрів України», - йдеться у відповіді на петицію.
Її автори, зокрема, зазначають, що Конституція гарантує всім громадянам України свободу совісті та віросповідання.
«Тому ми, віряни Української Православної Церкви, закликаємо під час розроблення відповідних законопроєктів за дорученням РНБО проявити мудрість і турботу й вирішувати церковне питання шляхом діалогу, пошуку правди і захисту конституційних прав і свобод громадян, а не шляхом покладання вини окремих осіб на всіх вірян і заборони всієї Церкви замість покарання винних», - указується в петиції.
Як повідомлялося, Президент Зеленський ввів у дію рішення Ради національної безпеки і оборони «Про окремі аспекти діяльності релігійних організацій в Україні і застосування персональних спеціальних економічних та інших обмежувальних заходів (санкцій)».
Відповідним рішенням РНБО доручила Кабінету Міністрів внести у двомісячний строк на розгляд Верховної Ради законопроєкт щодо унеможливлення діяльності в Україні афілійованих із центрами впливу в російській федерації релігійних організацій відповідно до норм міжнародного права у сфері свободи совісті та зобов’язань України у зв’язку зі вступом до Ради Європи.