Щорічно в Україні до 150 дітей потребують трансплантації кісткового мозку, до 100 з них - від неродинного донора.

Про це в коментарі Укрінформу сказав лікар-онкогематолог, завідувач відділення трансплантації кісткового мозку НДСЛ “Охматдит” Олександр Лисиця.

“У нашому відділенні зараз 30 пацієнтів, дорослі і діти, очікують на алогенну трансплантацію кісткового мозку. Комусь уже знайдено донора, дата донації та дата трансплантації визначені, хтось - на етапах пошуку. Питання в тому, що чим більша буде кількість донорів, тим більша буде вірогідність, що наші пацієнти знайдуть свого донора в Україні. У світовій базі донорів кісткового мозу налічується 41 млн донорів, і тільки 70% людей, яким потрібна трансплантація, можуть знайти серед них свого донора. В Українському реєстрі донорів кісткового мозку зареєстровано близько дев'яти тисяч донорів, і для нас ідеальною була б ситуація, якби їх було 1 млн, тоді 60-70% донорів для наших пацієнтів будуть українськими. Щороку від 100 до 150 пацієнтів-дітей в Україні потребують алогенної трансплантації кісткового мозку, з них 80-100 потребують неродинного донора”, - розповів Лисиця.
Він додав, що донорів кісткового мозку для українських пацієнтів знаходили в Німеччині, Польщі, Данії, Швеції, Індії.
Лікар зауважив, що від моменту забору клітин у донора до трансплантації має пройти не більше 72 годин. З початком повномасштабного вторгнення процес доставки донорського матеріалу ускладнився. Його доставляють до кордонів України, а звідти максимально швидко до клініки. В середньому, за словами лікаря, пошук донора, аналізи, забір матеріалу і доставка його до пацієнта забирають три місяці.
Олександр Лисиця повідомив, що в НДСЛ “Охматдит” за минулий рік провели 37 трансплантацій кісткового мозку. Відділення на деякий час в березні 2022 року призупиняло свою роботу, з квітня 2022 року робота була відновлена і розширена. З травня 2023 року лікарня отримала відповідну акредитацію і може проводити трансплантації кісткового мозку дорослим.
Пошук донорів для пацієнтів, які потребують трансплантації кісткового мозку, здійснює Український реєстр донорів кісткового мозку. Цього року Український реєстр буде інтегрований у світовий реєстр донорів кісткового мозку.
Зареєструватися в Українському реєстрі донорів кісткового мозку можна як на сайті реєстру, так і в донорському центрі Biopharma Plasma, який відкрився в Києві біля метро "Арсенальна".