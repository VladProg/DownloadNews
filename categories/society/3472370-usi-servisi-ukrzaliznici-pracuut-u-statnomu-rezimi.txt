Попри хакерські атаки з боку російської федерації, сервіси Укрзалізниці працюють у штатному режимі.

Про це в ефірі телемарафону повідомив голова правління АТ «Укрзалізниця» Олександр Камишін, передає Укрінформ.
«Наразі всі сервіси «Укрзалізниці» працюють у штатному режимі. Є трошки уповільнення швидкості роботи сайту, але це через ті заходи, яких ми вживаємо для того, щоб він не «ліг». Додатково ми відключили можливість користування сервісами для іноземних користувачів. Сподіваюся, що далі буде легше», — наголосив Камишін.
За його словами, хакери з рф атакують сервіси компанії вже не вперше. Однак зусиль команди та ресурсів «Укрзалізниці» достатньо для того, щоб все працювало і надалі, запевнив Камишін.
«Нашої команди, наших ресурсів достатньо для того, щоб сервіс і надалі працював. Коли спостерігаються проблеми роботи з сайтом, це завжди триває не більше кількох годин», - підкреслив очільник компанії.
Як повідомлялося, АТ "Укрзалізниця" попереджає про можливі тимчасові збої роботи сервісів продажу квитків онлайн та лінії підтримки у зв’язку з кібератаками з боку росії. В суботу, 30 квітня, компанія тимчасово призупинила продаж електронних квитків на поїзди та роботу сервісів підтримки через невідкладні технічні роботи.