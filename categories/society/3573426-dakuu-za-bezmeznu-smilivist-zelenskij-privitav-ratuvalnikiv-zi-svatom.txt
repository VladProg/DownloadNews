Президент України Володимир Зеленський привітав рятувальників із професійним святом та подякував за те, що своє життя вони присвятили порятунку інших.

Як передає Укрінформ, привітання глава держави оприлюднив у Телеграмі.

«Сьогодні професійне свято тих, хто присвятив своє життя спасінню інших. Також це день тих, хто за певних обставин став рятівником, допомігши комусь. Дякую за тисячі врятованих життів, за безпеку, яку ви повертаєте всім українцям. І за вашу безмежну сміливість», - написав Зеленський.

Глава держави оприлюднив добірку фото, на яких зображено важку та небезпечну роботу українських рятувальників.

Як повідомляв Укрінформ, в Україні День рятувальника щорічно відзначається 17 вересня. Він встановлений згідно з указом Президента від 12 вересня 2008 року.