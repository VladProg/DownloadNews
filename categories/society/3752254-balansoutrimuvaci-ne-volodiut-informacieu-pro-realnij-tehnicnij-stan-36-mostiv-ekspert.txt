В Україні є близько 28 тисяч мостів та чотири основних балансоутримувачі, які несуть відповідальність за стан мостових споруд. Водночас балансоутримувачі не володіють інформацією про реальний технічний стан 36% мостів, їх ніколи не обстежували.

Про це в коментарі Українському радіо повідомив директор ДП "Державний дорожній науково-дослідний інститут ім. Шульгiна", дійсний член Транспортної академії України Артем Безуглий, коментуючи результати роботи комісії з перевірки стану мостових споруд, згідно з якими чверть мостів в Україні перебувають у критичному стані.
За словами експерта, за достатньо короткий період комісії вдалося зібрати інформацію щодо цілої низки технічних показників мостових споруд, розташованих абсолютно на всіх автомобільних дорогах як загального користування, так і вулицях населених пунктів, а також по залізницях України.
"Це інформація про понад 25 тис. мостів. Реальний їхній технічний стан справді є критичним, йдеться про 24%. Це означає, що 9% мостів перебувають у 5-му аварійному стані та 15% — у 4-му передаварійному стані. Аварійний стан — це коли міст має достатньо серйозні дефекти основних елементів, що, по суті, спричиняє втрату вантажопідйомності в обсязі понад 40%. Мости у 5-му стані потребують особливої уваги і вжиття низки заходів. Наприклад, це може бути обмеження швидкості руху, обмеження ваги, негайний капітальний ремонт або реконструкція, треба робити підсилення шляхом встановлення тимчасових опор. У нас аварійні мости, як правило, експлуатуються, на жаль. Але вони потребують особливої уваги", — розповів Безуглий.
Він додав, що за майже 6 тис. мостів відповідає Агентство відновлення, або колишній Укравтодор: "Це мости, розташовані на автомобільних дорогах загального користування державного значення, тобто ці дороги лежать поза межами населених пунктів та з’єднують великі міста. Ще 10 тис. мостів перебувають у сфері управління обласних військових адміністрацій. Це мости, розташовані на дорогах місцевого значення і поєднують села або села з райцентрами, переважно це малі мости. Близько 6 тис. мостів — у сфері управління органів місцевого самоврядування, це фактично міста і села. І ще понад 6 тис. мостів перебувають у власності Укрзалізниці. Таким чином, ми маємо в Україні близько 28 тис. мостів та 4 основних балансоутримувачі".
Як уточнив експерт, відповідальність за стан мосту несе балансоутримувач, саме він зобов’язаний належним чином утримувати кожен міст, вживати всіх необхідних заходів з експлуатаційного утримання, призначати вчасно комплекс протиаварійних та ремонтних робіт. "Коли є мостова споруда, і виявлено певні дефекти, їх треба усувати під час експлуатації при перших проявах. Тому що на початкових етапах процес усунення буде значно дешевшим, ніж коли розвиток дефектів призведе до критичної ситуації. Нам треба розуміти, що кожен балансоутримувач зобов’язаний регулярно обстежувати мости, аби розуміти їх реальний стан. У нас дуже серйозна ситуація в тому, що по 36% мостів балансоутримувачі взагалі не володіють інформацією щодо реального технічного стану споруд. Їх ніколи не обстежували. По обласних військових адміністраціях відсоток обстежених мостів складає 60%, а щодо мостів на комунальних дорогах — 45%. Нерозуміння реального технічного стану мостів ставить під загрозу і життя, і безпечне перевезення вантажів та пасажирів. Тому важливо кожному балансоутримувачу належним чином виконувати свої функції. Відповідно — обстежувати мости раз на 3-4 роки. А якщо це аварійний міст, то він підлягає регулярному спеціалізованому обстеженню раз на рік", — розповів Безуглий.
Він нагадав, що була програма Президента України "Велике будівництво", і упродовж 2019-21 рр. дуже активно ремонтували мости на дорогах державного значення, було відновлено 634 споруди, що стало справжнім рекордом.
"Безперечно, відновлення мостів потребує великого фінансового ресурсу. Не можна назвати одну цифру в середньому, але щоб зрозуміти порядок — це сягає сотень мільйонів гривень. Тобто капітальний ремонт середнього мосту може коштувати 150-200-300 мільйонів, залежно від ухвалених проєктних рішень. Зараз фінансовий ресурс обмежений, оскільки основні видатки держави спрямовуються на оборону. Але важливо пам’ятати, що мости також впливають і на оборону, бо ними рухаються військові та гуманітарні вантажі", — зазначив експерт.
За його даними, нині дуже важко встановити точну кількість зруйнованих мостових споруд, тому що багато з них розташовані на окупованій території. Водночас на підконтрольній Україні території була проведена оцінка, яка показала, що на дорогах загального користування зруйновано 346 штучних споруд, із них на державних дорогах — 157. Дуже важливо, що Агентство відновлення вже забезпечило проїзд по 85 зруйнованих мостах, побудувавши тимчасові переправи. Це модульні конструкції, які дуже швидко монтуються. Тут нам багато допомагають наші закордонні партнери, підсумував Безуглий.
Як повідомлялося, комісія з перевірки стану мостових споруд проаналізувала основну інформацію щодо реального стану більшості українських мостів. З них 24% перебувають у критичному стані – є непрацездатними або обмежено працездатними.
Фото: Суспільне/Ліля Гончарук