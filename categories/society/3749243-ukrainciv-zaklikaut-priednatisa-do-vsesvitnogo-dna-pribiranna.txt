Українців запрошують приєднатися до Всесвітнього дня прибирання World Cleanup Day.

Про це повідомляє всеукраїнський молодіжний рух Let’s do it Ukraine у Фейсбуці, передає Укрінформ.
"З 16 серпня по 16 вересня 2023 року приєднуйся до Всесвітнього дня прибирання World Cleanup Day. У 24 регіонах України, з дотриманням карантинних норм та обмежень воєнного часу під гаслом «Хай небо буде мирним, а Україна чистою!»", - йдеться у повідомленні.
Як зазначається, формати участі у прибиранні будуть різні, адже необхідно дотримуватися безпеки та географічних особливостей регіонів.
Також цього року учасників закликають не робити масових зібрань та дотримуватись протимінної безпеки. "Адже цифрове прибирання – це теж один зі способів допомогти, видаливши зайві дані та розвантаживши центри баз даних, що споживають велику кількість енергії. І це також допоможе зменшити викиди CO2 в атмосферу", - підкреслюють в організації.
Особлива увага буде приділена навчанню, а також створенню національної мапи пунктів прийому вторинної сировини.
Участь можуть взяти не тільки громадяни України, а й українці за кордоном, тож можна організувати онлайн або офлайн прибирання та підтримати своє рідне місто.
"Важливо! Зареєструйте результат своєї участі у Всесвітньому дні прибирання за посиланням у шапці профілю до 25 вересня 2023 року включно", - додають в організації.
Міжнародна акція Всесвітнього дня прибирання World Cleanup Day проходить щороку в третю суботу вересня одночасно в 180 країнах та об’єднує понад 50 млн учасників.