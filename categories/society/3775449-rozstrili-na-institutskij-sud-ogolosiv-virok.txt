Святошинський райсуд Києва виголосив вирок у справі щодо розстрілів на Інститутській 20 лютого 2014 року щодо 5 колишніх бійців спецроти київського полку міліції особливого призначення «Беркут».

Фігуранти - Олександр Маринченко, Сергій Тамтура, Павло Аброськін, Олег Янішевський та Сергій Зінченко.
Трьох із них визнано винними у масових вбивствах учасників акцій протесту і засуджено до ув’язнення.
Так, Янішевському призначено покарання у вигляді довічного позбавлення волі з позбавленням права обіймати посади, пов'язані із здійсненням правоохоронної діяльності, строком на 3 роки. Також його позбавлено спецзвання "підполковник міліції", сказав головуючий суддя Сергій Дячук.
Двом інших ексберкутівцям - Аброськіну і Зінченку – суд призначив покарання у вигляді позбавлення волі строком на 15 років з позбавленням права обіймати посади, пов'язані із здійсненням правоохоронної діяльності, на максимальний строк, з позбавленням спецзвання "сержант міліції" кожного.
Маринченка суд визнав винним у перевищенні службових повноважень і призначив йому покарання у вигляді позбавлення волі на 5 років, із позбавленням права обіймати посади, пов'язані із здійсненням правоохоронної діяльності, строком на 2 роки.
Водночас Аброськіна та Маринченка за низкою статей виправдали.
При цьому за всіма статтями обвинувачення виправдано Тамтуру.
У строк відбування покарання Янішевському, Аброськіну, Зінченку і Маринченку було зараховано кожен день їх перебування під вартою у цій справі за два дні позбавлення волі.
"Вважати Маринченка таким, що повністю відбув призначене судом за цим вироком основне покарання у вигляді позбавлення волі строком на 5 років", - зазначив Дячук.
Разом з тим суд надав дозвіл на затримання Аброськіна, Зінченка та Янішевського, які були оголошені у розшук, для забезпечення виконання призначеного судом присяжних покарання.
Окремо суд ухвалив рішення щодо скасування арешту, накладеного на майно Тамтури, Зінченка, Аброськіна, Маринченка і Янішевського.
Крім того, суд ухвалив рішення щодо виплат низці постраждалих у справі як відшкодування моральної шкоди - від 40 тисяч до 1 млн грн.
Вирок може бути оскаржений упродовж 30 днів до Київського апеляційного суду з дня його проголошення.
Як повідомляв Укрінформ, судовий розгляд у справі про розстріли на Інститутській тривав з травня 2016 року до листопада 2022 року.
У 2019 році, в рамках обміну полоненими, Україна передала Росії п'ятьох обвинувачених у справі ексберкутівців. Маринченко і Тамтура повернулися до Києва, решта - ні.
20 жовтня 2020 року Святошинський районний суд Києва оголосив у міжнародний розшук Янішевського, Зінченка й Аброськіна.