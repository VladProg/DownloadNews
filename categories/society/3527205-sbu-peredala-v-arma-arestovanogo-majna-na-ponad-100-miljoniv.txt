СБУ передала в АРМА нову партію арештованого майна вартістю понад 100 млн грн.

Про це йдеться у повідомленні СБУ у Фейсбуці, передає Укрінформ.
Загалом у державне управління перейдуть: понад 800 кг срібла у вигляді банківських злитків; шість гектарів земельних ділянок і три квартири у Києві загальною площею майже 400 кв. м; сотні тисяч готівки у доларах США, гривнях та євро. Вартість цього майна становить понад 100 млн у гривневому еквіваленті, йдеться у повідомленні.

Його СБУ вилучила ще торік у ході багатоетапної спецоперації в Києві та Харкові. Тоді українська спецслужба нейтралізувала угруповання, яке переправляло гроші з рф на територію України через підсанкційні платіжні системи.
За оперативними даними, такі схеми використовувала ворожа агентура, яка отримувала кошти від своїх російських кураторів на проведення підривної діяльності проти нашої держави.
З того часу з вилученим майном проводилися відповідні експертизи та дослідження, які підтвердили версію СБУ, йдеться у повідомленні.

Наразі все майно передано до Національного агентства з питань виявлення, розшуку та управління активами, одержаними від корупційних та інших злочинів (АРМА).
Ці активи працюватимуть на український бюджет, і частина коштів буде спрямована на потреби української армії.
Заходи з викриття і блокування підривної діяльності проводили співробітники СБУ за процесуального керівництва Дарницької окружної прокуратури м. Києва.
Як повідомляв Укрінформ, в Україні за матеріалами СБУ накладено арешт на корпоративні права та нерухоме майно 11 підприємств, кінцевими бенефіціарами яких є російські державні корпорації «роснефть», «росатом» та «газпром».
Фото: Фейсбук Управління СБ України в Тернопільській області