Проведений 1 вересня у прямому ефірі інформаційного телемарафону Всеукраїнський урок «Повертаюся до навчання» був визнаний рекордом як наймасовіший урок в Україні, що офіційно зафіксували представники «Книги рекордів України».

Про це Укрінформу повідомили організатори заходу.

«Наприкінці трансляції стало відомо про встановлення рекорду наймасовішого уроку в Україні, який офіційно зафіксували представники «Книги рекордів України», - зазначили вони.
Всеукраїнський урок «Повертаюся до навчання» відбувся за участю першої леді України Олени Зеленської, міністра освіти і науки України Сергія Шкарлета, а також відомих українців Тіни Кароль, Євгена Клопотенка, Тараса Тополі та Олександра Педана. Провели його популярні ведучі – Неля Шовкопляс та Руслан Сенічкін.
«У кожного з нас зараз своя місія – наші військові роблять усе, щоб здобути перемогу, а ваша місія зараз – продовжувати навчання. Вся країна б’ється саме за це, щоб у вас було нормальне життя: зі школою, знаннями, а, отже, – перспективами. Ви - діти вільної країни і саме вам будувати її майбутнє», – звернулась до всіх українських учнів дружина Президента України Олена Зеленська.
Зважаючи на безпекову ситуацію, діти, їхні батьки та органи місцевої влади зможуть обирати форму навчання – очну, дистанційну або змішану. Але попри війну, у новому навчальному році Міністерство освіти і науки України підготувало багато цікавих та корисних новинок.
«Початок навчального року для нас є важливою датою. Ми доклали максимальних зусиль, аби розпочати його у безпечних умовах. Продовження реформи «Нової української школи», яка у цьому році стосуватиметься п’ятих класів, що розпочнуть навчання за новою програмою; вивчення іноземних мов за інноваційними методиками; уроки фізкультури по-новому; нове харчування; можливість свідомого вибору майбутньої професії за допомогою штучного інтелекту; відкриття мережі Українських освітніх хабів для тих, хто перебуває нині за кордоном, та багато іншого чекає на українських учнів уже сьогодні», – зазначив міністр освіти і науки України Сергій Шкарлет.
Організаторами Всеукраїнського уроку «Повертаюся до навчання» є Міністерство освіти і науки України, Інститут модернізації змісту освіти і Асоціація інноваційної та цифрової освіти, у партнерстві з Гете-Інститутом Федеративної Республіки Німеччини.
Як повідомляв Укрінформ, освітній процес в школах розпочався 1 вересня і триватиме до 30 червня.