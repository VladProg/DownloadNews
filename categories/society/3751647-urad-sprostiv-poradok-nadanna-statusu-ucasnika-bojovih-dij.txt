Кабінет міністрів України вніс зміни до Порядку надання та позбавлення статусу учасника бойових дій, зменшивши кількість необхідних документів до однієї довідки.

Про це повідомив у Телеграмі постійний представник Кабміну у Верховній Раді Тарас Мельничук, передає Укрінформ.
«Внесено зміни до Порядку надання та позбавлення статусу учасника бойових дій осіб, які захищали незалежність, суверенітет та територіальну цілісність України і брали безпосередню участь в антитерористичній операції, забезпеченні її проведення чи у здійсненні заходів із забезпечення національної безпеки і оборони, відсічі і стримуванні збройної агресії Російської Федерації у Донецькій та Луганській областях, забезпеченні їх здійснення, у заходах, необхідних для забезпечення оборони України, захисту безпеки населення та інтересів держави у зв’язку зі збройною агресією Російської Федерації проти України», - йдеться в повідомленні.
За словами Мельничука, спрощено порядок надання статусу УБД за рахунок зменшення кількості документів, які подаються на розгляд відповідної комісії з питань визначення цього статусу. Зокрема, передбачено надання лише однієї довідки про безпосередню участь особи у зазначених заходах, яка є підставою для надання статусу УБД.
Як повідомляв Укрінформ, сьогодні міністр оборони України Олексій Резніков під час VI Міжнародного ветеранського форуму "Україна. Захисники. Майбутнє" повідомив, що з 2014 року в Україні вже понад 1 млн учасників бойових дій.