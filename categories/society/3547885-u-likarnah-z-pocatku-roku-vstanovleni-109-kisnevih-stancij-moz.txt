В українських лікарнях з початку року вже встановлені 109 кисневих станцій, які призначені для хворих на COVID-19.

Як передає Укрінформ, про це Міністерство охорони здоров'я повідомляє у Фейсбуці.
“З початку року в лікарнях вже встановлено 109 кисневих станцій. Через потенційне збільшення хворих на COVID-19 МОЗ приділяє особливу увагу процесу запуску кисневих станцій у кожному регіоні України”, - ідеться в повідомленні.
У МОЗ поінформували, що наприкінці минулого року держава придбала 225 кисневих станцій, ще 119 куплено громадами за субвенції з держбюджету.
Наразі в Україні активно триває процес підключення та запуску кисневих станцій. Лікарні в найкоротші терміни мають забезпечити необхідні умови для встановлення такого обладнання.
Кожна киснева станція може генерувати від 120 до понад 500 літрів кисню щохвилини.
Раніше більшість лікарень забезпечували пацієнтів киснем завдяки приліжковим кисневим концентраторам малої потужності або кисневим балонам, які доводилося заправляти кілька разів на день.
Як повідомляв Укрінформ, за інформацією міністра охорони здоров'я Віктора Ляшка, упродовж минулого тижня в Україні виявили на 40% більше випадків зараження COVID-19, аніж тижнем раніше.