Вищий антикорупційний суд обрав запобіжний захід у вигляді застави двом колишнім посадовцям, які спільно з іншими особами проходять підозрюваними у справі про заволодіння держземлями площею понад 320 гектарів на понад 123 млн гривень.

Як передає Укрінформ, про це Спеціалізована антикорупційна прокуратура повідомила у Фейсбуці.
Ідеться про ексдиректора державного підприємства та колишню керівницю одного з регіональних управлінь Державної служби України з питань геодезії, картографії та кадастру.
Суд призначив фігурантам заставу розміром 2,68 млн грн та 1,342 млн грн відповідно, тим самим частково задовольнивши клопотання детективів Національного антикорупційного бюро України, погоджені із САП.
Крім застави, підозрювані зобов’язані носити електронний засіб контролю та здати на зберігання до відповідних органів державної влади паспорт для виїзду за кордон й інші документи, які дають право на виїзд/в’їзд в Україну.
Також експосадовці мають прибувати за кожною вимогою до детектива, прокурора та суду, повідомляти їх про зміну свого місця проживання і місця роботи та утримуватися від спілкування з іншим підозрюваними у справі і свідками.
Відлучатися із Закарпатської області без дозволу детектива, прокурора або суду фігурантам заборонено.
Як повідомляв Укрінформ, у жовтні народного депутата України викрили у заволодінні 320 гектарів землі загальною вартістю 123 млн гривень. Йому оголосили підозру.

Причетними до скоєння злочину виявилося ще три особи: екскерівник Головного управління Держгеокадастру однієї з областей, колишній директор держпідприємства та директор приватного підприємства. Їм теж оголосили підозру.