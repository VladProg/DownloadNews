У найближчий місяць планується забезпечити до 5000 укриттів в навчальних закладах якісним інтернетом.

Про це під час брифінгу "Wi-Fi в укриттях до 1 вересня" повідомив віцепрем'єр-міністр — міністр цифрової трансформації Михайло Федоров, передає кореспондент Укрінформу.

«У найближчий місяць ми плануємо підключити всі школи, у яких є бомбосховища, до інтернету. До початку навчального року ми поставили ціль обладнати Wi-Fi мінімум 5000 закладів. Все залежатиме від швидкості підключення провайдерами. Ми зі свого боку забезпечуємо роутерами. Вже отримали від наших партнерів 3,5 тис. роутерів, найближчим часом очікуються нові партії», — наголосив Федоров.






Усі школи із бомбосховищами з 1 вересня планують підключити до Wi-Fi / Фото: Тарасов Володимир. Укрінформ



















За його словами, виконати заплановане дозволить високий рівень покриття якісним інтернетом майже всієї території України.
«У нас досить великий рівень покриття якісним інтернетом українських шкіл. В рамках проєкту «Інтернет-субвенція» тільки минулого року до інтернету було підключено більш ніж 6 тис. об'єктів соціальної інфраструктури, з них 5 тис. — шкіл. Це також дозволяє проводити інтернет до бомбосховищ, бо самі школи вже до нього підключені», — сказав Федоров і додав, що у віддалених місцевостях, де поки що немає оптичного інтернету, навчальні заклади зможуть отримати термінали Starlink.
«Наразі ми працюємо над отриманням чергової партії Starlink. Думаю, що частину з них ми можемо надати тим школам, які знаходяться у віддаленій місцевості, де немає ще фіксованого інтернету», — зазначив міністр.
За його словами, цьогорічний процес з цифровізації навчального процесу став можливим, зокрема, завдяки запровадженим ще в період пандемії COVID-19 заходам.
«Те, що ми зробили в попередні роки, є важливим фундаментом для того, щоб ми могли цей складний період разом пережити і продовжити навчання. Ще під час «ковіду» ми разом з Міністерством освіти запустили проєкт "Всеукраїнська школа онлайн». З початком війни більше 110 тис. школярів продовжують навчатися за цим проєктом, а це кілька мільйонів переглядів у рік із більш ніж 100 країн світу», — підкреслив міністр.
Активно продовжується і проєкт «Дія. Цифрова освіта», завдяки якому вже більше 50 тис. вчителів змогли опановувати навички з викладання онлайн.
«Отже, зараз перед нами стоїть чергове дуже важливе завдання — забезпечити інтернетом всі укриття, щоб під час повітряної тривоги діти мали можливість продовжити навчання. І взагалі були на зв'язку», — підкреслив Федоров.
Як повідомлялося, майже 70% киян, відповідно до попередніх даних опитування, яке триває у закладах освіти, обрали для своїх дітей очну форму навчання у школі з 1 вересня. За попередніми підрахунками, станом на 1 вересня за кордоном перебуватимуть майже 20% столичних школярів. Ті заклади освіти, де немає ані свого укриття, яке відповідало б усім вимогам, ані безпечного місця поруч зі школою, куди можна оперативно перевести дітей у разі повітряної тривоги, розпочати навчання в очній формі не зможуть.