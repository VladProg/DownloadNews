В Україні немає спланованої операції щодо волонтерів, а є дуже багато інформації про зловживання, які стосуються гуманітарної допомоги.

Про це генпрокурор Андрій Костін заявив в інтерв’ю «Лівому берегу», передає Укрінформ.
«По-перше, немає ніякої спланованої операції. Мова взагалі про це не йде. Є дуже багато інформації щодо різних зловживань, які стосуються гуманітарної допомоги», - сказав він.
За словами Костіна, органи досудового розслідування отримують інформацію про певні зловживання з гуманітарною допомогою.
«Тут дуже багато різних ситуацій, - починаючи з того, що під виглядом гуманітарної допомоги провозиться що завгодно, оскільки, ви знаєте, вона не доглядається на митниці. Якщо є заява, декларація, що вона адресована якійсь військовій адміністрації, не має митниця права її доглядати. Якщо ніхто не може перевірити, що там було, куди воно було вивантажено, що далі з цим робиться, щось потім може бути продано, і такі факти також є», - зазначив він.
Інший бік цієї ситуації, за його словами, коли, наприклад, органи місцевого самоврядування за бюджетні кошти, за кошти громадян цієї громади купують щось і потім надають гумдопомогу якійсь військовій частині.
«Але коли ми отримуємо інформацію, що вони, наприклад, купили за ціною, яка у 5 разів перевищує ціну у звичайному магазині, якусь гречку чи макарони, як ми можемо на це не реагувати?», - підкреслив він.
Говорячи про продаж тих товарів, які завозять як гумдопомогу, очільник ОГП сказав, що тут також є багато різних ситуацій. «Є, наприклад, справи, які стосуються того, що збираються кошти з громадян, потім на ці кошти завозиться гуманітарна допомога, а потім вона продається. Багато проваджень щодо автомобілів. Вони завозяться як гуманітарна допомога, а потім продаються. Це не стосується всіх благодійних організацій або всіх волонтерів, у жодному сенсі», - сказав він.
Але, як зазначив Костін, коли такі факти є, то прокуратура не може на це не реагувати, тому що парламент криміналізував продаж гумдопомоги з метою отримання вигоди.
Генеральний прокурор заявив, що з моменту свого призначення на цю посаду він завжди вимагає, щоб обшуки у подібних справах проходили «з повагою». На його думку, не може бути ніяких масок-шоу, якихось попередніх висновків, які публічно кимось з правоохоронних органів робляться, якихось заяв.
«Ми маємо бути дуже обережними з цими питаннями. Але якщо інформація є, ми не можемо просто заплющити очі. Тому я прошу всіх ставитися до цього виважено, і кожен випадок буде дуже ретельно перевірятися. Особливо, коли мова йде про ті організації, які вже мають репутацію і довіру в певній спільноті громадян або на рівні регіону, або якогось міста», - заявив Костін.
При цьому він не виключив, що у кожній роботі можуть бути помилки. «Якщо є якась помилка, будемо її виправляти», - сказав він.
Як повідомлялося, раніше у поліції заявили, що станом на початок вересня оголосили 79 підозр за фактами продажу гуманітарної допомоги псевдоволонтерами.
Фото: ОГП