Лауреатами Премії імені Георгія Ґонґадзе 2022 року стали журналіст Associated Press, фотограф, відеограф, письменник Мстислав Чернов та фотожурналіст Євген Малолєтка.

Лауреатів премії оголосили 21 травня, повідомляє Укрінформ.
«Можна не тільки гарно знімати, можна знімати історії, осмислювати це все. Не всі можуть займатися фотожурналістикою, бо це така спеціалізація, яка у більшості випадків зачіпає не найщасливіші моменти у житті. У більшості випадків це горе, страждання, це багато людського болю, який фотожурналіст пропускає через себе», - сказав Малолєтка.
Як зазначив Чернов, він навіть не міг уявити собі, що доведеться змінами війну на своїй Батьківщині. «При всьому жахливому, що несе ця війна, вона відриває Україні та українській документалістиці багато нових імен, багато сміливих фотодокументалістів, журналістів. Я пишаюся цим. Увесь світ це бачить», - сказав відеограф.
Обидва понад два тижні документували наслідки обстрілів Маріуполя.
До короткого списку номінантів на здобуття премії цього року ввійшли четверо представників ЗМІ. Зокрема, й співзасновник та головний редактор видання «Європейська правда» Сергій Сидоренко та головна редакторка «Громадського радіо» Тетяна Трощинська.
Цього року вперше в історії Премії імені Георгія Ґонґадзе запроваджено спеціальну відзнаку. Нею посмертно відзначили фотожурналіста Макса Левіна “за визначний внесок у розвиток української фотографії, відданість професії і відвагу".
Як повідомлялося, минулого року лауреаткою премії імені Георгія Гонгадзе стала ведуча токшоу «Зворотний відлік» Мирослава Барчук.
Премія була заснована 2019 року Українським ПЕН у партнерстві з Асоціацією випускників КМБШ, Києво-Могилянською Бізнес-Школою та виданням «Українська правда».
Фото: facebook.com/gongadzeprize