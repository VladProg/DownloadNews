Верховна Рада ухвалила закон, який передбачає вдосконалення порядку виплати пенсій військовим пенсіонерам.

Про це народний депутат, голова підкомітету з питань Регламенту ВР Павло Фролов повідомив у Телеграмі, передає Укрінформ.
"Законом 7337 удосконалили порядок виплати пенсій військовослужбовцям, закріпивши виплату пенсії у грошовій формі не пізніше останнього дня місяця, за який вона виплачується, а також скасувавши монополію Ощадбанку та дозволивши пенсіонеру самому вказувати місце фактичного проживання і місце виплати пенсії", - зазначив депутат.
Згідно з пояснювальною запискою, наразі ПАТ «Державний ощадний банк України» є єдиним банком, у якому військовим пенсіонерам відкривають рахунки, на які органи Пенсійного фонду перераховують пенсії. Цю ситуацію розглядав Антимонопольний комітет, який запропонував розглянути питання щодо внесення змін до законодавства у частині можливості вибору банків для виплати пенсій військовим пенсіонерам.
Як повідомлялося, станом на 14 червня на пенсійні виплати спрямовано 31 млрд грн, в тому числі 9,2 млрд грн – на виплату пенсій через АТ “Укрпошта”, 21,8 млрд грн – через уповноважені банки.