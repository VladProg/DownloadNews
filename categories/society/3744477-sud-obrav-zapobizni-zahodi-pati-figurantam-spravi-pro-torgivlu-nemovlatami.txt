У Києві суд обрав запобіжні заходи п'яти фігурантам справи про торгівлю новонародженими дітьми - організатору та 4 учасникам схеми.

Про це у Телеграмі повідомила пресслужба Київської міської прокуратури, передає Укрінформ.
«За клопотанням Оболонської окружної прокуратури м. Києва суд обрав запобіжні заходи організатору та чотирьом учасникам злочинної організації, яких підозрюють у незаконному переправленні новонароджених дітей за кордон під прикриттям сурогатного материнства», - зазначається у повідомленні.
За інформацією столичної прокуратури, організатору схеми, який виявився колишнім правоохоронцем, та двом співучасникам злочину суд обрав безальтернативні запобіжні заходи у вигляді тримання під вартою, ще одній підозрюваній - у вигляді тримання під вартою із заставою у понад 800 тис. грн.


За даними правоохоронців, іншій фігурантці суд призначив як запобіжний захід цілодобовий домашній арешт. Зазначається, що вона після затримання визнала провину та надала викривальні покази.
Як повідомляв Укрінформ, столичні правоохоронці припинили діяльність злочинної організації, учасники якої під прикриттям програми сурогатного материнства за грошову винагороду здійснювали продаж новонароджених дітей іноземним громадянам.
У межах слідства встановлено вісім фактів незаконного переміщення за кордон немовлят та попереджено спробу вивозу за кордон ще однієї дитини під час дії воєнного стану.
За результатами розслідування повідомлено про підозру 12 особам, серед яких - 2 організаторів та 10 членів угруповання.
Фото: Київська міська прокуратура