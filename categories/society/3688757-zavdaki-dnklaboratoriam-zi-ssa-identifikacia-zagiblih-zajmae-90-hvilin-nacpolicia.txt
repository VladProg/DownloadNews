Завдяки ДНК-лабораторіям ANDE, які Нацполіція отримала від США, час ідентифікації осіб, загиблих унаслідок бойових дій, скоротився до 90 хвилин.

Про це на зустрічі з директором Форуму дослідження поліцейської діяльності у США Чаком Векслером повідомив тимчасовий виконувач обов’язків голови Нацполіції Іван Вигівський.
«Ваші підтримка та допомога – оснащення, навчання, спільні розслідування – є надзвичайно важливими для нас. Хочу зауважити, що надзвичайно ефективно показали свою роботу ДНК-лабораторії ANDE, які Нацполіція отримала від США. Час ідентифікації загиблих унаслідок бойових дій осіб скорочено до 90 хвилин», - сказав Вигівський.

Він наголосив, що одним із пріоритетів у діяльності відомства є документування та розслідування воєнних злочинів, скоєних військовими рф. Тож він подякував американським партнерам за допомогу, яку вони надають Україні в цілому та Національній поліції зокрема.
Саме використання новітніх технологій для збору, обробки та аналізу інформації дає змогу формувати повну та об’єктивну доказову базу для притягнення військових злочинців рф до відповідальності.
При цьому Вигівський додав, що поліцейські не лише проводять слідчі дії, встановлюють воєнних злочинців, а й активно беруть участь у розмінуванні деокупованих територій.
«Вибухотехніки Нацполіції вже вилучили 204 тисячі різних боєприпасів і розмінували понад 19 тисяч гектарів території. Як правило, це деокупована територія, де перебував ворог: Київська, Херсонська, Харківська області та інші регіони держави. Після того, як ми виженемо ворога з нашої землі, цієї роботи стане ще більше», – наголосив начальник Нацполіції.
Як повідомляв Укрінформ, станом на березень, правоохоронці спільно з експертами Державного науково-дослідного експертно-криміналістичного центру ідентифікували за допомогою ДНК особи близько трьох тисяч українців, убитих російськими загарбниками.