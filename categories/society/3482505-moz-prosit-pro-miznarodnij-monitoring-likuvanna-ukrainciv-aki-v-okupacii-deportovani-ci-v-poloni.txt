Міністерство охорони здоров’я України звернулося до МКЧХ, ВООЗ та «Лікарів без кордонів» з проханням моніторити запезпечення медичною допомогою українців, які опинилися в окупації, в полоні або були незаконно вивезені.

Як передає Укрінформ, про це повідомив очільник МОЗ Віктор Ляшко у Фейсбуці.
«Завдання наших міжнародних партнерів – примусити росію до виконання норм міжнародного гуманітарного права та забезпечити належну медичну допомогу українцям, що перебувають в окупації, полоні чи були незаконно вивезені на територію загарбника. Міністерство і офіційними листами, і в особистому спілкуванні звернулося до Міжнародного комітету Червоного Хреста, Всесвітньої організації охорони здоров'я та «Лікарів без кордонів», щоб всі вони спільно забезпечили моніторинг дотримання міжнародного права та убезпечили українців від тортур, знущань та зберегли їх здоров’я», - написав Ляшко.
Він зазначив, що історії з деокупованих Бучі, Гостомеля, Бородянки, сіл та містечок Чернігівської та Сумської областей пролили багато світла на звірства, які вчиняє російська федерація, і на те, ким насправді є так звана "друга армія" світу.
Міністр зауважив, що МОЗ тримає зв’язок із закладами охорони здоров’я на територіях з окупаційним режимом, проте важко навіть уявити, як насправді страждають українські пацієнти в умовах обмеженого доступу до сучасної медичної допомоги.
Також Ляшко додав, що ще через більші жахіття проходять українці, які мали змогу нарешті вирватися з окупації, проте вимушені проходити численні фільтраційні табори та виснажливі перевірки. Багатьох із них примусово відправляють на територію окупанта, іноді за тисячі кілометрів від рідного Маріуполя, Токмака, Генічеська чи Енергодара для того, щоб потім робити картинки для пропагандистського телебачення про «чудові умови» для українських біженців.
«Що вже говорити про наших воїнів, які потрапили в полон, або цивільних осіб, викрадених російськими військовими для поповнення фонду полонених. Ми вже неодноразово чули і бачили, як росія атакує «виключно військові об'єкти». Наше завдання – боротися за кожного з них», - підкреслив Ляшко.