Громадяни, які втратили зв’язок із дитиною через розв’язану росією війну, мають спершу звертатися із заявами до Національної поліції.

Таких заяв вже подано більше двох тисяч, а у розшуку - наразі близько 110 дітей, зазначила радниця-уповноважена Президента з прав дитини та дитячої реабілітації Дар’я Герасимчук в ефірі інформаційного марафону низки телеканалів «UAразом», повідомляє Укрінформ.
«Усі громадяни України, якщо вони шукають дитину, будь ласка, напишіть заяву до Національної поліції України. Ми на сьогодні знаємо, що за повідомленнями Управління ювенальної превенції Національної поліції за час війни було подано понад дві тисячі заяв про безвісти зниклих дітей, і на сьогоднішній момент знаходяться в розшуку близько 110 дітей. Тобто дітей знаходять», - сказала вона.
Водночас Герасимчук звернула увагу, що у разі, якщо людині стали відомі факти про депортацію чи переміщення на тимчасово окуповані території або до рф, потрібно повідомити про це Національне інформаційне бюро за телефоном гарячої лінії 16-48.
Як повідомлялося, від початку повномасштабної війни росії проти України понад 234 тисячі українських дітей були примусово вивезені у російську федерацію, на тимчасово окуповані нею території або до білорусі.
1 червня відзначається Міжнародний день захисту дітей.
Фото: CTK Photo