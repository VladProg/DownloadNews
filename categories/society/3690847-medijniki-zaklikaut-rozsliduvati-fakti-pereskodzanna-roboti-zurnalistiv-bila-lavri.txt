Українські медійні організації закликають правоохоронні органи розслідувати факти перешкоджання роботі журналістів біля Києво-Печерської Лаври 30 березня та притягнути винних до відповідальності.

Як передає Укрінформ, про це йдеться у спільній заяві Медіаруху, Національної спілки журналістів України та Незалежної медіа-профспілки України, повідомляє Детектор медіа.
Медійники нагадали, що це вже не вперше, коли журналісти отримували погрози, а іноді навіть зазнавали фізичного впливу при спробах взяти коментар. Так, 7 березня минулого року на знімальну групу агенції журналістських розслідувань «Слідство.Інфо» напали під час зйомки репортажу у Києво-Печерській Лаврі, коли вони намагалися дізнатися позицію священнослужителів щодо російського вторгнення та вбивства мирних українців.
«Особливо цинічною подія у центрі української столиці виглядає на фоні героїзму тисяч вітчизняних та іноземних журналістів, які з ризиком для свого життя висвітлюють злочини агресії російської федерації у ході російсько-української війни. Водночас доводиться констатувати, що сама лише згадка про цю війну та спроба отримати оцінку подій викликає в представників УПЦ чергові вияви агресії щодо представників та представниць медіа», — йдеться в заяві.
Медійники наголошують, що намісник Києво-Печерської Лаври Павло (Лебідь) раніше неодноразово перешкоджав роботі журналістів. Зокрема п'ять випадків зафіксували в 2011 році, а в 2021 році за його вказівкою ченець монастиря в Лаврі напав на журналіста «Магнолія-TВ» під час ведення стріму з ліквідації пожежі у художніх майстернях на території комплексу.
Цього разу щонайменше чотири знімальні групи: Суспільне, Еспресо, Прямий, 5 канал заявили поліції про перешкоджання професійній діяльності під час сутичок 30 березня.
«Ми, представники медійних організацій України закликаємо правоохоронні органи об’єктивно і неупереджено розслідувати факти протиправної діяльності задля притягнення винних до відповідальності. Свобода слова та совісті — це важливі надбання української демократії, атака на наші цінності та громадянські свободи неприпустимі ніколи, особливо — під час війни», — наголосили медійники.
30 березня представники УПЦ МП провели у Лаврі богослужіння, яке транслювалося у прямому ефірі у соцмережах. Митрополит Павло поводився агресивно і погрожував побити палицею журналіста.
Представник УПЦ МП на території Лаври штовхнув журналістку Суспільного, коли та намагалася поставити запитання митрополиту Павлу, та зірвав кріплення на відеокамері оператора.
Як повідомляв Укрінформ, Національний заповідник "Києво-Печерська Лавра" оголосив про розрив договору про оренду з УПЦ МП з 29 березня.
Однак митрополит Павло заявив, що ченці не збираються виселятися з Лаври.
Секретар Ради національної безпеки та оборони Олексій Данілов наголосив, що виселення відбуватиметься згідно із законами України, а в Лаврі будуть богослужіння "по законах нашої країни, а не тими штучними утвореннями, які поза законом нашої країни були свого часу у величезній кількості тут утворені для тих чи інших подій".
Митрополит Київський і всієї України, предстоятель православної церкви України Епіфаній у зверненні до братії Лаври та громадськості підкреслив, що про закриття монастиря в Лаврі та припинення в ньому молитви, богослужінь, чернечого життя не йдеться.
Митрополит Павло під стінами Лаври погрожував журналістам побиттям та перешкоджав їхній діяльності. Представники УПЦ МП так і не залишили територію Лаври попри завершення договору оренди. Вони й далі проводять богослужіння і не пускають комісію Міністерства культури та інформаційної політики.
30 березня правоохоронці відкрили кримінальне провадження за фактом перешкоджання журналістській діяльності на території Лаври.