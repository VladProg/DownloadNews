Парламент Ісландії ухвалив резолюцію про засудження незаконної депортації Росією українських дітей.

Про це Голова Верховної Ради Руслан Стефанчук повідомив у Фейсбуці, висловивши Альтингу подяку, передає Укрінформ.
За даними Голови ВР, у документі йдеться, зокрема, про рішуче засудження незаконної та систематичної депортації українських дітей на захоплених російськими військами територіях України та їх переміщення як у межах цих територій, так і до Росії та Білорусі.
Також наголошується, що російська влада має негайно припинити депортацію дітей, оскільки це порушує міжнародне гуманітарне право та є воєнним злочином.
Згідно з резолюцією, усіма доступними засобами має бути забезпечено, щоб вивезені в Росію чи на окуповані території України діти були негайно повернені батькам чи іншим опікунам під наглядом міжнародної спільноти.
Крім того, підкреслюється необхідність притягнення російської влади й інших винних до відповідальності.
"Визнання скоєних РФ злочинів — ще один значний крок до встановлення відповідальності винних та повернення до справедливого миру", — наголосив Стефанчук.
Як повідомляв Укрінформ, станом на 1 червня ідентифіковані щонайменше 20 тисяч дітей, депортованих Російською Федерацією. Понад 4,5 тисячі з них мають статус сироти або позбавлені батьківського піклування.