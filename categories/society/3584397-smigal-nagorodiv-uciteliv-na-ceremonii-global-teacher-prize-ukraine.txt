Прем’єр-міністр України Денис Шмигаль на церемонії національної премії Global Teacher Prize Ukraine 2022 нагородив освітян, які відзначилися героїчними діями під час повномасштабного російського вторгнення.

Як передає Укрінформ, про це повідомляє Урядовий портал.
«Попри те, що ворог атакував нашу землю, 3 тисячі шкіл зруйновані або пошкодженні, 1200 перебувають в окупації, навчальний процес продовжується, адже вчителі розуміють важливість своєї освітньої місії. 900 вчителів пішли на фронт. Це — великий приклад служіння своєму народу. Ми у великому боргу перед вами, вчителі. Звичайно, ми робимо все для того, щоб освітній процес продовжувався і був безпечний. Робимо все, щоб українська освіта стала невід’ємною частиною європейського освітнього простору», — зазначив Шмигаль.




Прем’єр-міністр привітав учителів із професійним святом та побажав натхнення, поваги, теплих усмішок учнів, а також миру й перемоги.




Global Teacher Prize Ukraine — національна премія, яка з 2017 року визначає найкращих учителів країни. Цьогоріч організатор премії, громадська спілка «Освіторія», відзначає незламних і хоробрих освітян, які продовжують навчання у складних умовах, залишаються новаторами попри війну та які захищають і рятують українських дітей від обстрілів і ракетних ударів.




Як повідомлялося, в Україні щороку в першу неділю жовтня відзначається професійне свято працівників освіти.
Фото: www.kmu.gov.ua