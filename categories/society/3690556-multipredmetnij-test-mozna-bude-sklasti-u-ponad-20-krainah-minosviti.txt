Міністерство освіти і науки України надіслало листи до своїх колег у 31 країну та отримало позитивну відповідь від 21 міністерства щодо забезпеченням умов українським учням для проходження мультипредметного тесту.

Як передає Укрінформ, про це в ефірі загальнонаціонального телемарафону «Єдині новини» повідомив заступник міністра освіти і науки Андрій Вітренко, коментуючи питання щодо організації мультипредметного тесту, який відбуватиметься за кордоном.
«Ми розіслали листи до 31 країни до міністерств освіти, 21 країна вже погодилася, приблизно сім країн уже погодились на те, щоб додаткову сесію проводити у себе в закладах освіти або в спеціалізованих тестових центрах, і зараз ми ще ведемо перемовини», - сказав Вітренко.
Він також зазначив, що до 15-16 травня буде повністю сформована мережа для проведення мультипредметного тесту з урахуванням тих тенденцій і досвіду, які Міносвіти отримало торік.
Як повідомляв Укрінформ, підтверджено домовленості щодо проведення основної сесії НМТ у таких країнах: Австрія, Азербайджан, Болгарія, Велика Британія, Данія, Естонія, Ірландія, Іспанія, Італія, Канада, Латвія, Литва, Німеччина, Польща, Португалія, Румунія, США, Фінляндія, Франція, Чехія і Швеція. Під час додаткової сесії учасники зможуть скласти НМТ в Іспанії, Італії, Німеччині, Польщі та Чехії.