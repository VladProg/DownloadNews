Попри те, що УПЦ МП мала покинути приміщення Києво-Печерської лаври, митрополит Онуфрій у неділю, 2 квітня, провів літургію у Хрестовоздвиженському храмі Свято-Успенської Києво-Печерської лаври.

Як передає Укрінформ, про це повідомляє Інформаційно-просвітницький відділ УПЦ МП.
«2 квітня 2023 року, у Неділю 5-ту Великого посту, преподобної Марії Єгипетської, Блаженніший Митрополит Київський і всієї України Онуфрій очолив Божественну літургію у Хрестовоздвиженському храмі Свято-Успенської Києво-Печерської Лаври», - йдеться в повідомленні.

Як повідомлялося, суд відмовив у забезпеченні позову Української православної церкви (московського патріархату) до Національного заповідника «Києво-Печерська лавра» про визнання недійсним правочину щодо відмови у продовженні безоплатного користування культовими будівлями та іншим майном, що є державною власністю.






Митрополит Онуфрій провів службу в Києво-Печерській лаврі попри заборону / Фото: УПЦ



















Національний заповідник "Києво-Печерська лавра" оголосив про розрив договору оренди з Українською православною церквою московського патріархату з 29 березня.
30 березня комісія Міністерства культури та інформаційної політики мала розпочати інвентаризацію майна Києво-Печерської лаври. Однак прибічники УПЦ (МП) завадили діяльності комісії.
Правоохоронці відкрили кримінальне провадження за фактом перешкоджання журналістській діяльності на території Києво-Печерської лаври. Заявники повідомили, що під час зйомки сюжету один зі священнослужителів пошкодив обладнання оператора.