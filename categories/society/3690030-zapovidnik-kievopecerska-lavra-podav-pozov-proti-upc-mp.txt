Національний заповідник "Києво-Печерська лавра" звернувся до Господарського суду для усунення перешкод, які чинять представники УПЦ (МП) під час прийому передачі майна Лаври.

Про це повідомив міністр культури та інформаційної політики Олександр Ткаченко в Телеграмі, передає Укрінформ.
"Сьогодні Комісія з приймання-передачі державного майна Національного заповідника "Києво-Печерська лавра" знов не змогла розпочати свою роботу через супротив УПЦ (МП). Через це заповідник звернувся до Господарського суду м. Києва, щоб усунути численні перешкоди, які чинить УПЦ (МП) на шляху передачі в законний спосіб майна Лаври законному власнику - державі", - зазначив міністр.
Ткаченко зауважив, що відповідно до ст. 381 Цивільного кодексу України власник майна має право вимагати усунення перешкод у здійсненні ним права користування та розпоряджання своїм майном.
"Будемо вирішувати ситуацію в законний спосіб", - підкреслив він.
Як повідомлялося, суд відмовив у забезпеченні позову Української православної церкви (московського патріархату) до Національного заповідника «Києво-Печерська лавра» про визнання недійсним правочину щодо відмови у продовженні безоплатного користування культовими будівлями та іншим майном, що є державною власністю.
Національний заповідник "Києво-Печерська лавра" оголосив про розрив договору про оренду з Українською православною церквою московського патріархату з 29 березня.
30 березня комісія Міністерства культури та інформаційної політики мала розпочати інвентаризацію майна Києво-Печерської лаври. Однак прибічники УПЦ (МП) завадили діяльності комісії.
Правоохоронці відкрили кримінальне провадження за фактом перешкоджання журналістській діяльності на території Києво-Печерської лаври. Заявники повідомили, що під час зйомки сюжету один із священнослужителів пошкодив обладнання оператора.