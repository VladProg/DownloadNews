Сьогодні зранку українців не відключали від електропостачання, оскільки для цього не було необхідності через зменшення обсягу споживання, але на вечір ситуація може змінитися.

Про це повідомляє НЕК "Укренерго" у Фейсбуці, передає Укрінформ.
“Сьогодні вранці диспетчерський центр «Укренерго» не надавав операторам систем розподілу обсягів для аварійних відключень споживачів. В цьому не було необхідності. Тепла погода та вихідний день сприяли тому, що зранку українці спожили електроенергії менше, ніж в цей самий час у попередні дні. Ранковий пік споживання був на 4,6% нижче, ніж напередодні в п’ятницю, а його верхня точка – трохи пізніше, що уповільнило зріст споживання”,- йдеться в повідомленні.
Як зазначили в Укренерго, ці дві речі разом запобігли загрозі перевантаження мереж і допомогли збалансувати енергосистему без примусових обмежень споживачів.
Енергетики додали, що на вихідних споживання знижується шляхом того, що не працює більшість офісів, і багато людей загалом починає користуватися електрочайниками, плитами тощо пізніше, ніж у робочий день. Це реальний показник того, як споживачі самі знижують споживання електроенергії.
Втім, попереду вечірній пік споживання, під час якого у разі необхідності можуть бути застосовані обмеження, попереджають в Укренерго.
“Адже ввечері, повертаючись додому, ми вмикаємо світло та різні електроприлади, збільшуючи навантаження на мережі більше, ніж в ранковий час", - зазначили в Укренерго і закликали всіх свідомо зменшити користування потужними електроприладами, особливо ввечері з 17:00 до 23:00.
При цьому у компанії підкреслили, що енергетики тим часом 24/7 працюють, щоб відновити надійне електроспоживання в усіх куточках України, адже в окремих регіонах, де пошкодження електромереж від російських обстрілів є дуже великими, українці й досі не можуть користуватися електроенергією значну частину дня.
“Щоб відновити нормальну роботу мереж і їх енергоживлення, потрібен дуже великий обсяг ремонтних робіт, які тривають сьогодні 24/7. Тому в другій половині дня ми очікуємо обмежень споживачів в окремих місцях”, - зазначається в повідомленні.
Разом з тим зараз вже завершується робота над впорядкуванням графіків відключень споживачів, які доведеться застосовувати надалі, повідомили в Укренерго.
“Вже найближчим часом з’явиться інформація, якими надалі будуть графіки обмеження споживачів, щоб вони були більш рівномірними та зрозумілими для українців”, - запевнили в компанії.
Як повідомлялося, дефіцит електроенергії у Києві від 20 до 50%, тому для уникнення блекауту її варто економити.