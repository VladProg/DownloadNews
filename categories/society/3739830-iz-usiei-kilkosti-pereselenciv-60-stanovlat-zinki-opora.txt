Із усієї кількості внутрішньо переміщених осіб приблизно 60% – це жінки, 40% - чоловіки.

Про це під час презентації та обговорення результатів досліджень щодо міграції, медіаспоживання та громадсько-політичної активності вимушених переселенців у Медіацентрі Україна - Укрінформ заявив аналітик даних Громадянської мережі «ОПОРА» Андрій Савчук.
«Щодо ВПО, то їх в Україні теж дуже багато. За оцінками Мінсоцполітики, цифра (внутрішньо переміщених осіб – ред.) не дуже змінюється упродовж багатьох останніх місяців. Це - близько 4,7 млн ВПО, і вони розкидані по різних регіонах. (Серед них – ред.) набагато більше жінок, ніж чоловіків: десь 60% ВПО - це жінки, 40% - чоловіки», - заявив він.

Окремо Савчук зазначив, що Польща з початку повномасштабної війни прийняла найбільшу кількість українців, про що свідчать і дані українського МЗС, і дані Верховного Комісара ООН у справах біженців.
«Загалом МЗС говорить про те, що понад половина українців з цих 8 млн перебувають лише у трьох країнах: Польща – на першому місці, Німеччина – на другому, і на третьому – США. Загалом українців багато так само у Чехії, Італії, Канаді, Ізраїлі», - сказав представник ОПОРи.
Дослідження «Кількість українців та їх міграція за кордон через війну» створене на основі даних МЗС, Держприкордонслужби та інших офіційних відомств.
Як повідомляв Укрінформ, станом на 24 червня, в Україні було офіційно зареєстровано близько 4,8 мільйона переселенців.