Суд арештував майно родини колишнього начальника Одеського обласного центру комплектування та соціальної підтримки Євгена Борисова.

Як передає Укрінформ, про це Державне бюро розслідувань повідомляє у Телеграмі.
«За матеріалами розслідування ДБР суд наклав арешт на майно, гроші та банківські рахунки ексначальника Одеського обласного ТЦК та СП Євгена Борисова та членів його сім’ї», - ідеться в повідомленні.
Серед арештованого майна:

земельні ділянки загальною площею понад 2 га в Одеській області;
два будинки в Одесі загальною площею понад 420 кв. м;
домоволодіння в Одесі площею 78,5 га;
дві квартири та 1/3 квартири в Одесі;
автомобілі Toyota Land Cruiser, 2023 року випуску;
Mercedes-Benz G 63 AMG, 2022 року випуску;
Mercedes-Benz EQV, 2022 року випуску;
Mercedes-Benz GLE 400, 2021 року;
Porsche Macan GTS, 2016 року випуску;
Audi A6, 1999 року випуску.

«Водночас, намагаючись упередити подальші правові дії слідства, родичі Борисова намагалися вивезти частину майна за кордон. Так, при спробі перетину кордону у пункті пропуску «Паланка - Маяки - Удобне» був зупинений автомобіль Porsche Macan GTS 2016 року випуску», - сказано в повідомленні.
Як встановили працівники ДБР, авто зареєстровано на невістку Борисова і проходить речовим доказом по справі щодо ексвоєнкома.
Наразі у слідства є підстави вважати, що автомобіль був придбаний протиправним шляхом. Автомобіль вилучений.
Як повідомляв Укрінформ, 24 липня працівники Державного бюро розслідувань затримали колишнього начальника Одеського обласного центру комплектування та соціальної підтримки.
У відомстві заявили, що у ході слідства зібрали докази, які свідчать про незаконне збагачення колишнього воєнкома.
Раніше начальник Одеського обласного територіального центру комплектування Євген Борисов був звільнений із займаної посади після оприлюднення ЗМІ інформації про те, що його родина під час повномасштабної війни придбала на іспанському узбережжі нерухомості та автівок на мільйони доларів.
22 липня колишньому одеському воєнкому оголосили підозру у незаконному збагаченні на сотні мільйонів гривень та в умисному ухиленні від несення служби.
25 липня Печерський райсуд столиці обирав Борисову запобіжний захід у вигляді тримання під вартою з можливістю внесення 150 млн грн застави.