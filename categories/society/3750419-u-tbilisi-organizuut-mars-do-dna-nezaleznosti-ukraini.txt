У Тбілісі 24 серпня відбудеться марш, приурочений до Дня Незалежності України.

Про це повідомляє Грузія-Online, передає Укрінформ.
Захід організують українські активісти, які мешкають у Грузії. Учасники маршу вирушать від пам’ятника Тарасу Шевченку, що на проспект Іллі Чавчавадзе, о 19:30 за місцевим часом і попрямують до будівлі парламенту Грузії. Там теж запланована акція.
Організатори у своїй заяві процитували поему Шевченка «Кавказ» і зазначили, що грузини разом з українцями «знають ціну, за яку зараз боремося пліч-о-пліч».
«І в цей день ми хочемо подякувати грузинському народові за підтримку, за кожну виголошену фразу «Слава Україні», за кожен жовто-синій прапор на вулицях вашої країни і за кожен ларі, який ви жертвуєте на підтримку України», – йдеться у заяві.
Як повідомляв Укрінформ, українська громада в Афінах запрошує на урочисту ходу та мітинг з нагоди 32-ї річниці Незалежності України.