У Києві презентували книгу українського та американського історика, професора кафедри української історії в Гарвардському університеті, члена Українського ПЕН та наукової ради «Українського історичного журналу» Сергія Плохія «Російсько-українська війна: повернення історії».

Презентація книги відбулася в середу в Укрінформі.
“З одного боку ця книга - це спосіб подолання травми. Інша причина чому я вирішив, що маю її написати - це те, що війна почалась з багатьох речей, але одна з них була знущання з історії у промовах і також у статті Володимира Путіна єдність росіян і українців. Там був з самого початку дуже важливий історичний контекст на який я, як історик, зміг би відповісти”, - сказав Плохій.


У передмові до своєї книги автор підкреслює, що події російсько-української війни були передбачуваними і прогнозованими, однак ніхто не очікував війни такого масштабу, як виявилося, жодна країна не готова до неї.

Плохій у своїй праці простежує витоки та еволюцію конфлікту від краху російської імперії до розквіту та падіння СРСР і до розвитку в Україні демократичної політики.
“Один блок книги пов'язаний з передумовами цієї війни. Другий - контекст самої війни. Я намагаюся говорити про цю війну не тільки в подієвому вимірі, а також з точки зору наскільки ця війна змінює нас і змінює світ навколо нас, зокрема в питання російсько-українських відносин. Заключні кілька розділів присвячені міжнародному контексту - ця війна змінює світ на наших очах, змінює роль України, питання єдності чи розладу серед західних країн”, - зазначив історик.
Книга видана і англійською мовою. Обєм - 400 сторінок. У продажі з'явиться з 1 жовтня.
Сергій Плохій відомий українському читачеві за бестселерами «Брама Європи. Історія України від скіфських воєн до незалежності», «Ядерне безумство. Історія Карибської кризи» та «Забуті покидьки східного фронту».
Як повідомляв Укрінформ, у Києві презентували книгу «Країна зниклих безвісти».