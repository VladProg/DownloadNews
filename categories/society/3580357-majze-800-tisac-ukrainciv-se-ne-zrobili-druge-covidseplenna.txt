В Україні близько 790 тисяч осіб не отримали другу дозу вакцинації проти COVID-19.

Як передає Укрінформ, про це повідомляє пресслужба Міністерства охорони здоров'я у Фейсбуці.
"За період з 19.09 по 25.09 в Україні: зафіксовано 44 137 нових підтверджених випадків коронавірусної хвороби COVID-19 (з них дітей – 5882, медпрацівників – 1030); 110 329 людей вакциновано проти COVID-19. За звітний тиждень, з усіх проведених щеплень 18,2% становлять перші дози, 7,6% – другі дози, 68,2% – перші бустерні дози, 6% – другі бустерні дози", - йдеться у повідомленні.
Також за минулий тиждень: госпіталізовано – 6 667 осіб, летальних випадків – 161, одужало – 23 591 особа.
Як зазначається, за весь час пандемії в Україні: захворіло – 5 177 217 особи, одужало – 4 988 317 особи, летальних випадків – 109 206, проведено тестувань (методом ПЛР та експрес) – 32 058 946.
Від початку вакцинальної кампанії щеплено 16 105 536 людей, з них дві дози отримали 15 314 839 осіб, першу бустерну дозу – 2 165 577, другу бустерну дозу – 30 931 особа.
У МОЗ зауважують, що близько 790 тис. осіб не отримали другу дозу, а близько 13,1 млн – першу бустерну дозу.
Як повідомляв Укрінформ, Міністерство охорони здоров'я дозволило другу бустерну дозу вакцини від COVID-19 для усіх бажаючих. Друга бустерна доза здійснюється з інтервалом щонайменше чотири місяці після першої бустерної дози.
Також зменшено термін між першою бустерною дозою та базовим курсом вакцинації з шести до п'яти місяців.
Інактивовану вакцину CoronaVac можна використовувати для бустерного щеплення після будь-якої іншої вакцини.