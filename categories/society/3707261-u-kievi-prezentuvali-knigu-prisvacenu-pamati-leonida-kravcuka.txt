У Києві презентували книгу «Одна Україна, єдиний народ. Бесіди з Леонідом Кравчуком», яка присвячена пам'яті першого Президента України.

Презентація книги відбулася у Медіацентрі Україна - Укрінформ.

"Рік тому, саме в цей день, 10 травня, помер перший Президент України Леонід Кравчук. І для нас, як для міністерства, було важливо, щоб у рамках наших мистецьких конкурсів, які ми проводимо щороку під назвою "Книга для зміцнення національної єдності", щоб одна публікація вийшла присвячена саме пам'яті про першого Президента України. Дбати та турбуватися про національну пам'ять, про українську історичну пам'ять, про розбудову держави має для нас багато різних виборів. Це і про деколонізацію, це і про пам'ятні історичні моменти чи про новий день, який ми відзначили починаючи з минулого року - День державності. І це також про Леоніда Кравчука", - сказав під час презентації заступник міністра культури та інформаційної політики з питань європейської інтеграції Тарас Шевченко.

Автор книги, генеральний директор видавництва «Фоліо» Олександр Красовицький зазначив, що в цьому виданні є два тексти. Один текст - книжка Леоніда Кравчука, яка видавалася раніше. Другий текст - це особисті бесіди автора з першим Президентом України.

"Коли ми почали спілкуватись, то я зрозумів, що я спілкуюся з простою людиною. Ми поговорили про те, що його перше місце роботи було в Чернівцях. Як він ходив на роботу через двір православного собору, і заходив туди іноді. І про те, як його відстежили, і як його викликало керівництво технікуму, де він працював. І про те, як він влітку 1991 року спілкувався з Михайлом Горбачовим у Москві. Які ці розмови були дивні, фактично як шахові партії, коли гравці не кажуть один одному про свої плани, але намагаються дізнатися плани іншої сторони. ... Але головне, що ми говорили про те, що відбулося в Біловезькій пущі", - сказав Красовицький.

Заступник голови Українського інституту національної пам’яті Володимир Тиліщак додав, що пам'ять про якусь відому особистість не має обмежуватися лише спорудженням пам'ятника, значно важливіші знання людей, розуміння та осмислення кожної людини як постаті.

Книга надрукована видавництвом «Фоліо» на замовлення державного підприємства «Центр захисту інформаційного простору України» за результатами відкритих мистецьких конкурсів Міністерства культури та інформаційної політики України.

Наразі видання можна придбати у книгарнях.
Перший Президент незалежної України Леонід Кравчук помер 10 травня 2022 року у віці 88 років. Церемонія прощання відбулася 17 травня в Українському домі на Хрещатику, після чого першого Президента незалежної України поховали на Байковому цвинтарі.