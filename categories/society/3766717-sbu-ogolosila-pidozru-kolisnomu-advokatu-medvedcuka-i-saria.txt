СБУ зібрала доказову базу на колаборанта Валентина Рибіна, який зараз очолює «організаційно-правовий департамент міністерства інформполітики Херсонської області РФ».

Як передає Укрінформ, про це повідомляє пресцентр СБУ.
Зловмисник був особистим адвокатом колишнього народного депутата Віктора Медведчука та прокремлівського блогера Анатолія Шарія, які підозрюються у державній зраді.
На початку повномасштабного вторгнення Росії він виїхав з України і вже з-за кордону написав пост у Фейсбуці, де закликав українців припинити спротив російським загарбникам.
Згодом Рибін прибув до тимчасово захопленої частини Херсонської області, де влаштувався до керівного складу так званої "місцевої адміністрації" російських загарбників.
На псевдопосаді Рибін виконує завдання Москви щодо посилення загарбницького режиму в захопленому регіоні через масове поширення кремлівської пропаганди.
Крім того, колаборант увійшов до складу пропутінської партії «Єдина Росія», від якої намагався «балотуватися» до так званих «законодавчих зборів Херсонської області» у вересні.
У межах «передвиборчої кампанії» він неодноразово виступав на підтримку агресивної політики Кремля, а також агітував місцевих жителів підтримати російських загарбників.
На підставі зібраних доказів слідчі СБУ повідомили Рибіну про підозру за ч. 5 ст. 111-1 Кримінального кодексу України (колабораційна діяльність).
Раніше СБУ вже кваліфікувала його злочинні дії за ч. 1 ст. 436-2 Кримінального кодексу України (виправдовування, визнання правомірною, заперечення збройної агресії РФ проти України, глорифікація її учасників).
«Оскільки колаборант перебуває на тимчасово захопленій частині України, тривають комплексні заходи для притягнення його до відповідальності за злочини проти нашої держави», - сказано в повідомленні.
Як повідомляв Укрінформ, СБУ зібрала доказову базу та повідомила про підозру підсанкційному колаборанту Вадиму Первих - керівнику телерадіокомпанії «Крим», яку росіяни створили на тимчасово окупованому півострові.
Фото архівне