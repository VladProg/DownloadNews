Київський міський окружний адміністративний суд (КМОАС) може запрацювати не раніше, ніж за 9-12 місяців.

Про це голова Комітету Верховної Ради з питань правової політики Денис Маслов (парламентська фракція "Слуга народу") розповів у коментарі Укрінформу.
Маслов зазначив, що відповідний суд уже зареєстровано. Однак, на його думку, "повноцінно запрацювати, з новими суддями, обраними безпосередньо туди, Київський міський окружний адмінсуд зможе не раніше, ніж за дев'ять місяців – рік".
Голова правового парламентського комітету підкреслив, що початок функціонування суду сповільнює відсутність Вищої кваліфікаційної комісії суддів, яка проводить процедуру добору. За його словами, через певний час після відновлення роботи ВККС має бути сформовано суддівський склад КМОАС, що забезпечить подальшу діяльність суду.
Водночас Маслов поінформував, що народні депутати спільно з Верховним Судом напрацювали законопроєкт, який передбачає можливість передачі справ ліквідованого Окружного адміністративного суду Києва для розгляду в інші регіональні адміністративні суди. "Це потрібно для того, щоб забезпечити громадянам доступ до правосуддя (до початку повноцінної роботи КМОАС – ред.). Чи просто це зробити? Ні. І з процесуальної точки зору, і з організаційної точки зору, тому що має бути доступ людей до тих регіональних судів", – зауважив депутат.
Проте він додав, що варіант такого законопроєкту вже напрацьовано. Надалі триватимуть консультації з усіма стейкхолдерами цього процесу.
Як повідомляв Укрінформ, Верховна Рада 13 грудня 2022 року ухвалила закон про ліквідацію Окружного адміністративного суду міста Києва та утворення замість нього Київського міського окружного адміністративного суду.
ОАСК відомий своїми резонансними рішеннями, серед яких – скасування нового українського правопису, скасування рішення Київради про перейменування Московського проспекту на проспект Бандери, визнання незаконною націоналізацію ПриватБанку, призупинення процесу перейменування УПЦ Московського патріархату, поновлення Романа Насірова на посаді голови Державної фіскальної служби та інші.