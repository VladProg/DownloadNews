З України з початку повномасштабної війни з росією виїхало понад 14,5 мільйона наших співгромадян, і мінімум 11, 7 млн цих осіб в’їхало до країн Євросоюзу.

Про це у Фейсбуці поінформував Уповноважений ВР з прав людини Дмитро Лубінець, передає Укрінформ.

“В Україні зареєстровано 4,7 млн внутрішньо переміщених осіб. Понад 14,5 млн українців виїхало після 24 лютого, а мінімум 11,7 млн — в'їхало до країн Євросоюзу. 7,7 млн зареєстровані в Європі як отримувачі тимчасового захисту”, - уточнив Лубінець.
Окремо він поінформував, що з 1 грудня стартує 10-денний інформаційний марафон до Дня прав людини, який проводитиметься Офісом Омбудсмана спільно з громадськими організаціями. За його словами, вони з четверга упродовж 10 днів будуть публікувати факти про права людини в Україні.
Офіс Уповноваженого з прав людини проводитиме цей інформаційний марафон спільно з такими ГО, як “ZMINA. Центр прав людини”, “Восток SOS”, “Громадський холдинг “ГРУПА ВПЛИВУ”, “Донбасс SOS”, “Крим_ SOS”, “Crimean Human Rights Group”, “Благодійний фонд “Стабілізейшен Суппорт Сервісез”, “Право на захист”.
Як повідомляв Укрінформ, День прав людини – міжнародний день, що відзначається 10 грудня за пропозицією Генеральної асамблеї ООН, знаменуючи річницю ухвалення Асамблеєю Загальної декларації прав людини в 1948 році.