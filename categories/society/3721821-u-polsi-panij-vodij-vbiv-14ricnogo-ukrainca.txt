У ДТП, що сталася в неділю на заході Польщі, загинув 14-річний громадянин України, загалом травми отримали п’ятеро осіб.

У водія, що скоїв автопригоду, у крові виявлено 1,6 проміле алкоголю, його затримала поліція, передає Укрінформ з посиланням на Tvn24.
Як повідомила речниця поліції міста Шамотули Великопольського воєводства на заході країни Сандра Худа, трагедія сталася в неділю між населеними пунктами Памьонтково і Баборово. За її словами, водій автомобіля Volkswagen Passat наїхав на автомобіль Fiat Seicento, який пригальмував, оскільки перед ним їхала велосипедистка. В результаті Volkswagen перевернувся і його занесло на двох 14-річних хлопців, як перебували на узбіччі дороги. Обидва підлітки отримали серйозні травми, один з них згодом помер в лікарні.




У ДТП загалом брали участь дев’ятеро осіб, п’ятеро з яких потрапили до лікарень.
Місцева поліція встановила, що винний у трагічному ДТП 40-річний місцевий житель мав у крові 1,6 проміле алкоголю. Його було затримано поліцією.
Як повідомляв Укрінформ, правоохоронці розслідують обставини загибелі військовослужбовця Добровольчого формування територіальної громади у дорожньо-транспортній пригоді під Броварами Київської області.
Фото: KPP Szamotuły