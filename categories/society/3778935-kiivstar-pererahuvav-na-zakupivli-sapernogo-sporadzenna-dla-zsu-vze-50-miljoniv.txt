Телеком оператор "Київстар" підтримав проєкт із забезпечення транспортом та обладнанням інженерно-саперних груп Сил підтримки ЗСУ черговим благодійним внеском у 10 мільйонів гривень.

Про це Укрінформу повідомили в пресслужбі компанії.
Загалом сума допомоги від мобільного оператора на спільний проєкт «Нам тут жити», започаткований компанією "Київстар" та фондом «Повернись живим», становить вже понад 50 млн грн. З яких прямий благодійний внесок "Київстар" - 31,5 млн грн та 19 млн грн перераховано завдяки підключенням тарифу "Суперсили Допомога ЗСУ".
У межах проєкту «Нам тут жити» від "Київстар" та фонду «Повернись живим» триває збір 175 млн грн для забезпечення транспортом та обладнанням 146 інженерно-саперних груп Сил підтримки ЗСУ.
«Ми вдячні фонду «Повернись живим», який є давнім і надійним партнером "Київстар", за допомогу в реалізації такої важливої для країни ініціативи. На проєкт зібрано майже 122 млн грн. Ми закликаємо українців та бізнес долучатись, адже нам тут жити», — зазначив президент компанії "Київстар" Олександр Комаров.
Він відмітив, що завдяки зібраним коштам вже 51 інженерно-саперна група сил підтримки ЗСУ отримала пікапи, комплекти саперного спорядження та вибухозахисні костюми «Яровит».
Проєкт «Нам тут жити» — спільна ініціатива мобільного оператора та фонду «Повернись живим» за партнерської підтримки групи 1+1 media, що стартувала у травні 2023 року. 100% зібраних коштів будуть спрямовані на закупівлю екіпірування, обладнання та транспорту для підрозділів розмінування.
Київстар – найбільший український оператор електронних комунікацій, що станом на червень 2023 року обслуговував 24,1 млн абонентів мобільного зв’язку та понад 1,1 млн абонентів «Домашнього інтернету». Від початку повномасштабної війни компанія виділила понад 1,4 млрд грн допомоги державі, військовим, суспільству, абонентам.
Фото: Київстар