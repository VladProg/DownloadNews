Українці мають можливість безоплатно отримати психологічну та психіатричну допомогу - для цього слід звернутися до сімейного лікаря, або до медика "первинки", який пройшов відповідне навчання.

Про це йдеться у роз'ясненні МіОЗ, передає Укрінформ.
"Сімейний лікар проведе базовий скринінг і надасть базову психологічну допомогу, а за потреби скерує до вузького фахівця – психолога, психотерапевта чи психіатра", - вказується у повідомленні.
В МОЗ зауважили: якщо пацієнт утратив звʼязок зі своїм сімейним лікарем (наприклад, через вимушене переселення), він може звернутися до іншого сімейного лікаря за місцем фактичного перебування. Підписувати декларацію для цього не потрібно.
Також можна звернутися до лікаря первинної ланки, який пройшов спеціальне навчання.
У МОЗ нагадали, що в межах Всеукраїнської програми ментального здоровʼя близько 10 тисяч лікарів первинної ланки надання медичної допомоги – сімейні, терапевти, педіатри – отримали сертифікати про навчання з ведення поширених психічних розладів та можуть надавати кваліфіковану психологічну допомогу.
Крім того, вже понад 330 медзакладів "первинки" надають психологічні послуги за новим пакетом "Супровід і лікування дорослих та дітей з психічними розладами на первинному рівні медичної допомоги" у межах Програми медичних гарантій, тобто безоплатно.
Знайти такий медзаклад і записатися на прийом до лікаря можна на дашборді НСЗУ або через контакт-центр НСЗУ за номером телефона 16-77.
Зазначається, що також можна самостійно звернутися до вузького фахівця з психічного здоровʼя або до психолога у закладі охорони здоровʼя. А якщо є підозри на симптоми психічного розладу – до лікаря-психіатра. Для звернення до цих фахівців направлення не потрібне. Надання психологічних послуг в закладах охорони здоровʼя є безоплатним. Це передбачено в межах програми медичних гарантій і фінансується НСЗУ.
Аби знайти медзаклад, в якому приймає потрібний спеціаліст, слід звернутися до контакт-центру НСЗУ (16-77) або Міністерства охорони здоров’я (0-800-60-20-19).
Як повідомлялося, Національна програма психічного здоров'я та психосоціальної підтримки ініційована першою леді Оленою Зеленською у 2022 році. Вона реалізується із залученням міжнародної підтримки та експертизи.
У листопаді МОЗ та НСЗУ запровадили новий пакет "Супровід і лікування дорослих та дітей з психічними розладами на первинному рівні медичної допомоги" в межах Програми медичних гарантій.