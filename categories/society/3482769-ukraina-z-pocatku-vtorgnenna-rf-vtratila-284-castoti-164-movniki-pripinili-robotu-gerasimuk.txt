Від початку повномасштабного вторгнення росії, з 24 лютого, Україна втратила 284 частоти, 164 українських мовника припинили мовлення.

Як передає Укрінформ із посиланням на Нацраду з питань телебачення і радіомовлення, про це голова Нацради Ольга Герасим'юк повідомила на 55-му засіданні Європейської платформи регуляторних органів (EPRA), яке відбувається у бельгійському Антверпені.
За її словами, світ шокували новини з Ірпеня, Бучі, Бородянки, повністю зруйнованого Маріуполя, проте сама війна почалася набагато раніше, ще у 2014 році, коли росія анексувала Крим і частину двох східних регіонів України. Тоді вперше з’явився термін "гібридна війна".
Як наголосила Герасим'юк, "створюючи та поширюючи дезінформацію, звинувачуючи самих жертв у своїх злочинах, вводячи цензуру і відверту брехню, росія породила витончену пропаганду".
Вона нагадала, що "внаслідок анексії Криму у 2014 році Україна втратила, а росія безпідставно і незаконно використовує 503 частотні присвоєння. На територіях так званих "ДНР" і "ЛНР" втрачено 175 частотних присвоєнь".
За час повномасштабної війни, яка почалася 24 лютого, було втрачено 284 частоти, 164 українські мовники припинили мовлення, а російські пропагандистські ЗМІ запустили мовлення з використанням українських частот, підкреслила голова Нацради й додала, що ці цифри постійно зростають через війну.
Також Герасим'юк закликала налагодити ефективну співпрацю між усіма цивілізованими країнами для протидії російській дезінформації. За її словами, ця співпраця має охоплювати всі рівні взаємодопомоги та обміну інформацією - від забезпечення постраждалих регіонів технічним обладнанням до вжиття оперативних заходів регуляторами у країнах-партнерах, а всі контракти з російськими медіаструктурами повинні бути розірвані.
Як повідомляв Укрінформ, Служба безпеки України заборонила в’їзд в Україну 13 іноземним журналістам, які працювали на замовлення росії.