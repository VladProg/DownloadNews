У межах візиту до Королівства Швеція Президент України Володимир Зеленський і перша леді Олена Зеленська зустрілися з Королем Швеції Карлом XVI Густавом та Королевою Швеції Сільвією.

Про це повідомляє Офіс Президента, передає Укрінформ.
Глава Української держави висловив подяку Швеції за всебічну підтримку України в боротьбі за незалежність і територіальну цілісність.

«Високо цінуємо потужну допомогу Швеції за всіма можливими напрямами. Це вагомий внесок у боротьбу українців за свободу та європейське майбутнє», – наголосив Зеленський.


Президент України відзначив підтримку з боку Швеції українських громадян, які були змушені шукати тимчасовий прихисток у цій країні, рятуючись від російської агресії. Окремо глава Української держави подякував королівській родині Швеції за велику увагу до потреб цих людей.

Володимир та Олена Зеленські також розповіли про наслідки розв’язаної РФ агресивної війни й окремо подякували за гуманітарну допомогу шведської сторони постраждалим в Україні.

Як повідомляв Укрінформ, у суботу, 19 серпня Президент України Володимир Зеленський перебуває з робочим візитом в Швеції, де він провів зустріч з прем'єр-міністром Швеції.