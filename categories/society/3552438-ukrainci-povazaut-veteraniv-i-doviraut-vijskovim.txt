Українське суспільство поважає ветеранів і довіряє військовим.

Це засвідчують результати опитування «Образ ветеранів в українському суспільстві», презентованого на пресконференції в Укрінформі.
“Емоції суму і печалі стосовно військових в українському суспільстві присутні, але вони не є домінуючими. Під час опитування ці емоції підтвердили лише 25 відсотків. Водночас емоції вдячності і гордості домінують - їх висловили 64 і 50 відсотків респондентів. Всі інші емоції — провина, сором, страх, байдужість, гнів — взагалі мінімальні”, - зазначив заступник директора соціологічної групи “Рейтинг” Любомир Мисів.
Згідно з опитуванням, 75% респондентів вважають патріотизм ветеранів позитивною рисою. Близько чверті респондентів зазначили, що ветеранам властива незалежність у прийнятті рішень, дисциплінованість, ще 13% назвали працьовитість, 9% — законослухняність.
Щодо негативних рис, то, на думку третини респондентів, ветеранам властива емоційна нестабільність, чверть вважає, що закритість, відлюдькуватість. 17% опитаних вважають, що ветеранам властива жорстокість, 14% — нездатність адаптуватись, 11% - схильність до насильства. При цьому 17% не змогли сказати, які негативні риси мають ветерани, і ще 11% вважають, що вони не мають негативних рис.
Хто має ветеранів серед близьких, частіше говорять про емоційну нестабільність, сказав заступник директора соцгрупи “Рейтинг”.
На думку опитаних, від громадян ветерани очікують передусім підтримки (46%) і вдячності (36%). Про дружнє ставлення, вшанування, розуміння зазначили 20-21% респондентів, виконання зобов’язань — 15%. Найменше, як вважають опитані, ветерани очікують співчуття (5%).
При цьому 93% опитаних вважають, що суспільство сьогодні поважає ветеранів, лише 3% мають протилежну думку.
Крім того, 90% респондентів довіряють військовим, ветеранам війни та ветеранам АТО/ООС.
Рівень зарплати військових, які безпосередньо беруть участь у бойових діях, вважають оптимальним 40% респондентів, нижчим від необхідного - 32%, вищим — 11%, не змогли оцінити — 17%. Натомість зарплату військових, які служать в тилу, половина респондентів оцінили як оптимальну, 15% - нижче від необхідної, 13% - вище необхідної.
На думку 51% опитаних, для ветеранів ймовірною є проблема безробіття.
Згідно з даними опитування, майже порівну розділилися думки опитаних, щодо ймовірності конфліктів у родинах ветеранів та зловживання алкоголем чи наркотиками. 69% респондентів вважають низьким ризик самогубств та порушення законів для ветеранів.
Водночас 70% респондентів вважають, що держава виконує свої зобов’язання перед ветеранами війни, 20% протилежної думки.
Крім того, 90% респондентів підтримують ідею надання пільг бізнесу, заснованого ветеранами, 6% проти. На думку 50% опитаних, найбільше пільг і гарантій від держави повинні мати ветерани війни (50%), особи з інвалідністю (34%) та багатодітні сім’ї (31%). Пільги для пенсіонерів та матерів/батьків одинаків підтримують по 17%, для малозабезпечених і внутрішньо-переселених осіб — по 12-13%, для чорнобильців — лише 1%.
Участь у презентації результатів дослідження взяли також перший заступник міністра у справах ветеранів Олександр Порхун і виконавча директорка Українського ветеранського фонду Наталія Калмикова.
Фахівці соцгрупи “Рейтинг” проводили телефонне опитування 1 тисячі респондентів 6-7 серпня поточного року. Вибірка репрезентативна за віком, статтю і типом поселення. Помилка репрезентативності дослідження з довірчою імовірністю 0,95: не більше 3,1%.