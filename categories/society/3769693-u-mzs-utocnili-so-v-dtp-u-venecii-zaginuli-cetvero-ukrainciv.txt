У дорожньо-транспортній пригоді, яка сталася вночі на трасі А4 поблизу Венеції, за уточненими даними, загинули четверо українців, ще четверо були травмовані.

Про це Укрінформу повідомив речник МЗС Олег Ніколенко.
«Італійська сторона завершила ідентифікацію осіб людей, постраждалих в ДТП поблизу Венеції. За уточненою інформацією, четверо українців загинули, четверо отримали поранення», - зазначив він.
Речник МЗС поінформував, що постраждалі громадяни отримують медичну допомогу в лікарнях Местре, Тревізо та Падова.
«Загроз їхньому життю немає. Українські консули надають українцям консульську допомогу, тримають на контролі їхнє лікування та контактують із рідними», - повідомив Ніколенко.
Раніше повідомлялося, що у дорожньо-транспортній пригоді, яка сталася вночі на трасі А4 поблизу Венеції, загинули п’ять українців, ще троє травмовані.
Поблизу Венеції (Італія) в районі Местре автобус із туристами впав із естакади на залізничне полотно і загорівся. За попередніми даними, загинула щонайменше 21 людина, у т. ч. двоє дітей.