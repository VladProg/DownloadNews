Синод Православної церкви України доручив митрополиту Епіфанію звернутися до уряду з проханням передати один із храмів Верхньої Лаври та окремі її приміщення у користування ПЦУ.

Про це зазначається у заяві за результатом засідання Синоду, повідомляє Укрінформ з посиланням на сайт ПЦУ.
«Враховуючи особливе значення Свято-Успенської Києво-Печерської Лаври, як святині всеукраїнського та світового значення, з метою подолання наслідків неканонічного підпорядкування цього монастиря владі московського патріархату, на пропозицію Блаженнійшого Митрополита Київського і всієї України Епіфанія, Синод вирішив утворити у складі релігійного об’єднання Української Православної Церкви (Православної Церкви України) релігійну організацію «Свято-Успенська Києво-Печерська Лавра (чоловічий монастир) Української Православної Церкви (Православної Церкви України)», затвердив її Статут та визначив, що вона має безпосереднє пряме підпорядкування Предстоятелю Православної Церкви, як своєму Священноархімандриту (настоятелю)», - ідеться в повідомленні.
Синод також просив Предстоятеля звернутися до Кабінету Міністрів з клопотанням про передачу одного з храмів Верхньої Лаври та окремих її приміщень у користування для звершення богослужінь і ведення монастирської діяльності ПЦУ.
Як повідомлялося, за час повномасштабної війни понад 200 релігійних громад у 15 областях України і Києві оголосили про вихід з РПЦвУ (так званого московського патріахату).
У низці населених пунктів місцева влада оголосила про заборону діяльності церков мп.