Міністерство оборони України дало роз’яснення щодо інформації в ЗМІ про обшуки у приміщенні, пов’язаному з однією з посадових осіб міністерства, яка, начебто, причетна до розкрадання коштів, спрямованих на закупівлю бронежилетів.

Як передає Укрінформ, про це Міноборони повідомило у Фейсбуці.
Міністерство оборони закликало журналістів не оприлюднювати неперевірену інформацію. Зокрема, зазначається, що сьогодні одне з українських видань оприлюднило матеріал з посиланням на власні джерела, в якому стверджується, що під час обшуку у приміщенні, начебто, пов’язаному з однією з посадових осіб міністерства, в дивані знайдено близько 1 млрд грн.
«Повідомлення поширено в контексті, начебто, причетності зазначеної посадової особи до розкрадання коштів, спрямованих на закупівлю бронежилетів. Поширена інформація не відповідає дійсності, а контекст, в якому її подано, вводить в оману», - наголосили в Міноборони.
У Міноборони заявили, що видання до оприлюднення матеріалу офіційно до них не зверталося. Запит на інформацію надійшов до міністерства через дві години після оприлюднення «неперевірених відомостей», що є «очевидним порушенням стандартів журналістики».
Стосовно порушених питань Міноборони поінформувало про таке.
«14 березня 2022 року Міністерство оборони України уклало контракт на постачання бронежилетів з компанією з Туреччини на загальну суму 16 млн 656,3 тис. євро. Компанія порушила зобов’язання за контрактом. Після встановлення факту порушення Міноборони негайно вжило передбачених контрактом заходів для захисту законних прав та інтересів», - повідомили у Міноборони.
Зокрема, був спрямований відповідний позов до Арбітражу Торгово-промислової палати, отримане рішення на користь оборонного відомства.
Так само Міноборони звернулося до суду у Турецькій Республіці, внаслідок чого був накладений арешт на банківські рахунки та активи компанії, що не виконала контракт.
«Щодо цієї ситуації Міністерство оборони України перебуває у тісному контакті з Міністерством оборони Туреччини, Посольством України у Турецькій Республіці та Посольством Туреччини в Україні», - зауважили в Міноборони.
Тривають юридичні процедури.
Водночас, компанія, яка порушила умови контакту з Міноборони, також порушила аналогічні зобов’язання за контрактом з Національною гвардією України.
Національна поліція України 13 червня 2022 року розпочала кримінальне провадження за ознаками кримінальних правопорушень, передбачених ч.4 с. 190, ч.2 ст. 209 та ч. 3 ст. 358 Кримінального кодексу України.
«За даними слідства, група з трьох громадян України шляхом зловживання довірою, використовуючи офшорні компанії Китайської Народної Республіки та Королівства Бахрейн, ймовірно, привласнила 580 тис. доларів США під час виконання турецькою компанією зазначеного контракту з Міноборони. Оскільки контракт на постачання бронежилетів, про який йдеться, був підписаний посадовою особою Міноборони, на підставі ухвали Печерського районного суду м. Києва 26 серпня 2022 року слідчим Національної поліції було проведено обшук за місцем перебування зазначеної посадової особи», - наголосили в Міноборони.
Під час обшуку були вилучені особистий телефон та ноутбук посадової особи.
«Жодних грошових коштів під час обшуку знайдено не було та не вилучалося. Жодних обшуків у Міністерстві оборони не проводилося. Жодних повідомлень про підозру щодо вчинення кримінальних правопорушень посадовим особам Міноборони у даному кримінальному провадженні не здійснювалося. Таким чином, поширені виданням відомості не відповідають дійсності», - наголосили в Міноборони.
В міністерстві запевнили, що з повагою ставляться до роботи медіа і є відкритим для комунікації. Вони закликали журналістів не поширювати неперевірені відомості і надсилати запити за офіційною процедурою. «А не за 13 хвилин до публікації у приватному порядку», - додали у Міноборони.
«Керівництво Міноборони сповідує принцип нульової толерантності до корупції. У разі виявлення зловживань щодо посадових осіб будуть негайно вжиті заходи відповідно до законодавства», - наголосили у міністерстві.
Як повідомляв Укрінформ, в Україні викрили трьох учасників злочинної групи, які заволоділи коштами у сумі 580 тисяч доларів на постачанні бронежилетів.