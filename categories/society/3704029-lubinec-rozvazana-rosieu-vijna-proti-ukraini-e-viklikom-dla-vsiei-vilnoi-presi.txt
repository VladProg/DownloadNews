Війна, яку російська федерація розвʼязала проти України, стала викликом для всієї вільної преси.

Як передає Укрінформ, про це написав у Телеграмі уповноважений Верховної Ради України з прав людини Дмитро Лубінець.
За його словами, 30-та річниця Всесвітнього дня свободи преси, проголошеного Організацією Об’єднаних Націй, є ще однією нагодою нагадати про важливу місію журналістів та незалежність преси, а також вшанувати пам’ять працівників медіа, які загинули під час виконання своїх професійних обов’язків.
“З першого дня російського повномасштабного вторгнення саме завдяки роботі журналістів мільйони людей у різних країнах світу дізнаються про злочини, які вчиняє країна-агресор на території України”, - зауважив Лубінець.
Також він зазначив, що росія скоїла понад 500 злочинів проти самих представників преси та ЗМІ. 57 українських та закордонних медійників загинули, ще десятки перебувають у неволі.
“Журналіст і правозахисник Максим Буткевич незаконно засуджений окупантами на 13 років позбавлення волі. Ще 15 кримських журналістів перебувають в ув’язненні за політично мотивованими справами”, - нагадав омбудсмен.
Як наголосив Лубінець, “війна росії проти України стала викликом для всієї вільної преси. Міжнародна спільнота має докладати більших зусиль для збереження надбань демократичного світу в царині свободи слова та захисті прав журналістів, а також притягнення до відповідальності винних за їх порушення”.
Як повідомляв Укрінформ, генеральний директор ЮНЕСКО Одрі Азуле з трибуни ООН заявила, що протягом 2022 року у світі було вбито 86 журналістів.