Правоохоронці заблокували роботу п'яти фішингових ресурсів, які були підроблені під ресурси МВС України.

Про це у Телеграмі поінформувала пресслужба Департаменту кіберполіції Національної поліції України (НПУ), передає Укрінформ.
«​Працівники Департаменту кіберполіції спільно з фахівцями управління інформатизації Головного сервісного центру МВС України виявили факти створення та розповсюдження фішингових ресурсів, які зовні схожі на офіційний сайт з надання сервісних послуг. Підроблені ресурси зловмисники «просували» за допомогою реклами у соцмережах», - уточнюється у повідомленні.
У відомстві поінформували, що шахраї під виглядом перевірки посвідчення водія здійснювали незаконний збір даних про серію та номер посвідчень.
«Імовірно, у подальшому, зловмисники планували виготовлення підроблених водійських документів з оригінальними серійними номерами, аби вони перевірялись у базах даних. Поряд з цим інші вкладки та сторінки на фішингових сайтах були неактивними», – йдеться у повідомленні.
Правоохоронці вилучили з незаконного обігу базу даних щодо близько тисячі водійських посвідчень.
«Роботу п'яти фішингових вебресурсів наразі заблоковано», - зазначається у повідомленні.
Окремо у кіберполіції радять громадянам, щоб не стати жертвою фішингу, не переходити за сумнівними гіперпосиланнями; не вводити конфіденційні дані на підозрілих ресурсах; уважно перевіряти URL-адресу, бо будь-які неточності можуть означати, що вони потрапили на фішинговий сайт.
У разі виявлення шахрайських ресурсів людей просять повідомляти про це на електронну пошту кіберполіції: callcenter@cyberpolice.gov.ua.
Як повідомлялося, у Нацполіції поінформували, що на Вінниччині група хакерів здійснювала фішингові атаки на іноземні банки.