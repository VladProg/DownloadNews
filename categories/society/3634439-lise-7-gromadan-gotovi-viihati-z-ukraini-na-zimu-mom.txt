Лише невелика частина українців планують змінити місце проживання на зимовий період попри енергетичну кризу, спричинену росією, отже міжнародні організації повинні допомогти тим, хто залишається.

Такі висновки у звіті Міжнародної організації з міграції (МОМ), передає Укрінформ.
«Близько 18 мільйонів людей - 40% населення України – потребують термінової гуманітарної допомоги. Ми повинні підтримувати їх взимку, особливо тих, хто не має доступу до житла чи тепла. МОМ закликає зацікавлені сторони активізувати свої зусилля, оскільки потреби зростають день у день», - заявив голова представництва МОМ в Україні Ань Нгуєн.
У дослідженні МОМ зазначається, що температура в Україні падає до мінус 10 градусів, але «незважаючи на атаки на системи електропостачання та опалення, зібрані дані свідчать, що лише 7% респондентів по всій країні активно розглядають можливість залишити своє місце проживання».
Навіть у разі тривалих відключень усіх основних інженерних комунікацій і незрозумілих термінів ремонту, двоє з трьох опитаних кажуть, що не залишать свої домівки.
Водночас ресурси для виживання вже бракує, оскільки 43% всіх домогосподарств в Україні вичерпали свої заощадження, - підрахували у МОМ. Аби зменшити витрати, 63% респондентів повідомили, що вони нормують споживання газу, електроенергії та твердого палива.
МОМ, зокрема, уже передала 18 генераторів міськраді Харкова. Один із генераторів використовується для опалення 28 багатоповерхових житлових будинків, школи, дитячого садка та поліклініки. МОМ надала ще 4 генератори постраждалому від війни місту Миколаєву на півдні України. До Сумах Організація доставила тисячі матраців, ковдр і ліжок, а також сонячні лампи та каністри до 150 державних пунктів обігріву. «Укрзалізниця за підтримки МОМ отримала 22,5 тис. термоковдр, які будуть використані в пунктах обігріву на майже сотні залізничних станцій по всій Україні. Ще 20 тис. термоковдр українська залізниця отримає на початку наступного року.
Подібна допомога буде доставлена в інші регіони України, а ще 1200 генераторів надійдуть найближчими тижнями, повідомили в МОМ.
Станом на грудень понад 5 мільйонів людей, які були переміщені в межах України та за її межами, повернулися додому.