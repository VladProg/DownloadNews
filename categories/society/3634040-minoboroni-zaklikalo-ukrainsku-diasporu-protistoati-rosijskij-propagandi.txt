Заступниця міністра оборони Ганна Маляр на зустрічі з представниками Світового конгресу українців на чолі з його президентом Павлом Гродом закликала СКУ протистояти російській пропаганді у всьому світі.

Про це повідомляє Міністерство оборони, передає Укрінформ.
"Ми вдячні Конгресу за повсякденну роботу над згуртованістю світового українства та поширення у світовому інформаційному просторі правдивої інформації про Україну, її боротьбу за свободу. Особливо зараз, у важкий час війни з росією. Нам приємно, що нині голоси закордонних українців з підтримкою чутно у багатьох куточках світу", – сказала Маляр.

Вона наголосила, що рф тривалий час намагається зруйнувати імідж України як надійного партнера й зруйнувати її відносини з дружніми державами. Тому дуже важливо протистояти потужній ворожій пропаганді у всьому світі.
Заступниця міністра закликала представників СКУ до широкого обговорення злочинів кремля, скоєних на тимчасово окупованих територіях, створення експертних майданчиків для протидії російським фейкам.
"Ми несемо в світ правду про цю війну, а рф намагається її спотворити. Для нас важливою є робота із суспільствами країн-партнерів. Сьогодні росія – це «кримінальний монстр». Світ має розуміти, що російським елітам вигідна війна і вбивства українців, а натомість – російський народ з кожним днем бідніє. Закликаємо Конгрес і всіх українців світу боротися із ворожою дезінформацією та брехнею, адже об’єднаний медійний фронт такий же потужний і важливий, як і фронт, де використовується зброя", – наголосила Маляр.
Представники СКУ запевнили, що на всіх можливих рівнях продовжать забезпечувати підтримку України. Крім цього, делегати Конгресу активно показують світу героїзм ЗСУ, історії українських воїнів та простих людей з деокупованих територій.

"Ми не опускаємо рук і робимо все для перемоги України у війні за свою незалежність. Вже незабаром передамо фінансову допомогу для захисників України та будемо запроваджувати нові проєкти, в тому числі в інформаційній сфері. Західний світ має знати правду про країну-агресора і дії її керівництва. Україна обов’язково переможе!" – наголосив президент СКУ Павло Грод.
Сторони обговорили питання підтримки українських військово-медичних закладів, психологічної допомоги, відновлення та реабілітації українських захисників.
Крім того, обговорено майбутню дорожню карту щодо співпраці між Міністерством оборони та Світовим конгресом українців в інформаційній сфері та підтримки військових.
Як повідомлялося, президент Світового конгресу українців Павло Грод заявив, що найкращим способом боротьби з російською пропагандою та дезінформацією є постійне донесення правди до світової спільноти.