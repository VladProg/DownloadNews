російські загарбниками обстрілами знищили або пошкодили 86 релігійних споруд в Україні, не бережуть навіть об’єкти російської церкви.

Про це заявив Президент Володимир Зеленський у зверненні до парламенту Албанії, повідомляє кореспондент Укрінформу.
«86 релігійних об’єктів зруйновано або пошкоджено обстрілами. І все це церкви, мечеті, молитовні будинки. російська армія не намагається вберегти від своїх обстрілів навіть об’єкти російської церкви. Це – повне забуття моралі, повна відмова від загальнолюдських цінностей, повне невизнання життя як безумовної цінності», - сказав глава держави.
Він розповів, що росії пропонувалося припинити вогонь хоча б на православний Великдень – не було відповіді, на Песах – теж не було відповіді. Також, за його словами, рф проігнорувала і священний місяць Рамадан.
Як повідомлялося, 24 лютого росія розпочала новий етап війни проти України – повномасштабне вторгнення. Війська рф обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, авіації, реактивних систем залпового вогню, балістичних ракет.