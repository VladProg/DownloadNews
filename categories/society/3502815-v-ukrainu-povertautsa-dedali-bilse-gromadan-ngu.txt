За останній тиждень можна спостерігати тенденцію до того, що наші співгромадяни більше повертаються в Україну, а не їдуть за кордон.

Про це в ефірі українських телеканалів заявив речник Національної гвардії України (НГУ) Руслан Музичук, передає кореспондент Укрінформу.
"Останній тиждень є тенденція до того, що все-таки більшість громадян повертаються саме в Україну, а не їдуть звідси", - поінформував він.
На думку речника НГУ, це пов'язано із поліпшенням безпекової ситуації на звільнених територіях; крім того, частина українців і не планувала бути за кордоном тривалий час.
"Наразі більшість цих громадян (тих, хто виїхав після початку вторгнення рф - ред.) повертається. І, зокрема, це відбувається і через те, що не всі громадяни мали на меті виїзд на тривалий час за межі України. І в багатьох звільнених населених пунктах уже патрулює і поліція, і НГУ, працюють у повній мірі міські адміністрації, ВЦА", - уточнив він.
Серед причин, що спонукають українців повертатися, Музичук назвав і те, що в Україні залишилася їхня робота, власність, родина.
"Тому така тенденція є. І, звичайно, для України це хороший знак, бо, незважаючи на те, що йде війна і відбуваються активні бойові дії, зокрема, на сході України, питання запуску економіки і питання розвитку послуг малого бізнесу для держави є надзвичайно актуальним", - зауважив речник Нацгвардії.
Як повідомлялося, рф 24 лютого розпочала новий етап війни проти України - повномасштабне вторгнення.
За останніми даними Управління Верховного комісара ООН у справах біженців (УВКБ), з України за кордон через війну виїхало вже майже 7 млн осіб.