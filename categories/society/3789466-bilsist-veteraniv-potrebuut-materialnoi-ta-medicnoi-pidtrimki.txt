В Україні майже 41% ветеранів необхідна матеріальна підтримка, 18% потребують медичної допомоги.

Про це свідчать результати онлайн-опитування «Портрет ветерана», презентація яких відбулась у Медіацентрі Україна – Укрінформ.
"Ми бачимо, що майже 41% (опитаних - ред.) говорить про те, що їм необхідна матеріальна підтримка. Також 18% зазначають, що вони потребують медичної підтримки", - сказала начальниця відділу навчально-аналітичної роботи Українського ветеранського фонду Мінветеранів Юлія Кіріллова.
Вона зазначила, що за даними опитування, психологічної підтримки потребують 17,4% ветеранів, юридичної - 10,1%, інформаційної - 7%, освітньої - 6,4%.
Опитування засвідчило, що стосовно майбутнього серед ветеранів переважає відчуття невизначеності. Зокрема, 29,7% респондентів важко було відповісти на запитання, чи планують вони повертатися на попередню роботу після демобілізації. При цьому 16% вказали, що обов’язково повернуться; 15,1% – що скоріше повернуться; 13,6% – що скоріше не повернуться; 5,3% вказали, що точно планують звільнитися. Ще близько 10,3% сказали, що вже звільнилися, а 10,1% – що були звільнені до/під час служби.
Четверте загальнонаціональне онлайн-опитування проведене соціологічною групою «Рейтинг» з ініціативи Українського ветеранського фонду Мінветеранів. Опитування проводилось у вересні-жовтні 2023 року. У ньому взяли участь 2457 ветеранів та чинних військовослужбовців. У зв’язку з важкодоступністю респондентів вимоги до вибірки не встановлювалися. Опитування не є репрезентативним, проте відображає загальну проблематику цільової аудиторії.