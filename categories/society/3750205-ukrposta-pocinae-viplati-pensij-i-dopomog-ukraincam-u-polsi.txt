Українці, які тимчасово перебувають у Польщі, відтепер можуть отримувати пенсії та соціальні виплати міжнародним переказом.

Про це повідомляє пресслужба АТ «Укрпошта», передає Укрінформ.
«Відтепер в українців, які внаслідок російської агресії знайшли прихисток за межами України й раніше отримували пенсії та соціальні виплати в Укрпошті, є можливість забирати кошти за місцем тимчасового перебування. Їх буде надіслано міжнародним поштовим переказом», - ідеться в повідомленні.
Наразі проєкт охоплює українців, які перебувають у Польщі, але згодом його планують розширити й на інші країни.
В Укрпошті роз’яснили: щоб отримати кошти за кордоном, потрібно подати заяву на виплату нарахованої пенсії та соціальної допомоги онлайн за посиланням. Заяву також можна оформити у паперовому вигляді, завантаживши її тут і надіслати на адресу: АТ «Укрпошта», вул. Хрещатик, 22, м. Київ, 01001, Україна (JSC “Ukrposhta”, str. Khreshchatyk, 22, Kyiv, 01001, Ukraine).
Міжнародний поштовий переказ буде доставлено отримувачу в місяці, наступному за тим, у якому була надіслана заява. Виплати здійснюватимуться у національній валюті країни перебування.
Як повідомлялося, Кабінет Міністрів погодив експериментальний проєкт виплати пенсій та допомоги українцям, які через російську агресію тимчасово перебувають за межами України. Можливість отримати виплати міжнародним поштовим переказом буде доступна у період воєнного стану та протягом шести місяців після його припинення чи скасування (але не більш як два роки від дня запровадження експериментального проєкту).