П’ятеро дітей перебралися на підконтрольні Україні території, з них чотири дитини з Херсонщини і хлопчик з Донецька.

Як передає Укрінформ, про це повідомив у Телеграмі начальник Херсонської обласної військової адміністрації Олександр Прокудін.
«Я радий, що ще 4 дитини Херсонщини з батьками нарешті на підконтрольній Україні території. А разом з ними і хлопчик з Донецька», - йдеться у повідомленні.
Прокудін подякував всім, хто долучися до цієї роботи. Зараз родини в Києві, їм надають допомогу медики і психологи.

Він підкреслив, що повернення дітей – результат системної роботи Save Ukraine у співпраці з Міністерством з питань реінтеграції тимчасово окупованих територій України, Офісом уповноваженого Верховної Ради України з прав людини, органів опіки та піклування, служб у справах дітей.
Загалом протягом 2023 року вдалося повернути вже 156 дітей Херсонщини.
Як повідомляв Укрінформ, упродовж тижня вдалося повернути на підконтрольні Україні території шістьох дітей, двоє з них – сироти.