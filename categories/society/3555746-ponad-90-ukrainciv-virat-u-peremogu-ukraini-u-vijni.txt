Понад 90% українців вірять в перемогу у війні з росією, 55% - вважають перемогою відновлення українського суверенітету всією територію України включно з Кримом.

Про це на презентації опитування “День Незалежності України: що об’єднує українців і як ми бачимо перемогу на шостому місяці війни”, яка відбулася в Укрінформі, сказав аналітик Фонду "Демократичні ініціативи" Андрій Сухарина.
“Абсолютна більшість українців вірить в перемогу у війні — понад 90% опитаних, 77% - вірять, 15% скоріше вірять. Лише 4% не вірять в українську перемогу”, - сказав аналітик.
Також в опитуванні були питання щодо тривалості війни — до кінця року, впродовж 1-2 років, впродовж 3-5 років. Крім того, дослідники запитали, що можна назвати перемогою.
За словами Сухарини, серед тих, хто вірить у перемогу України, 31% вважають, що вона буде до кінця цього року, 34% говорять, що це буде впродовж 1-2 років, і 7% говорять, що це буде в районі 3-5 років, і 23% опитаних не змогли відповісти.
“У принципі, ми бачимо, що суспільство начебто готове до затяжної боротьби, але далеко не все. Все-таки значна частка людей вважає, що перемога могла б настати швидко. Не зрозуміло, наскільки вони праві чи не праві, але ще не все суспільство готове до тривалої боротьби. Мабуть, це змінюється, тому що в тих фокус-групах, які ми проводили із самого початку повномасштабного вторгнення, більшість людей очікували, що все припиниться буквально за декілька тижнів”, - сказав аналітик.
За його словами, у відповідь на питання “Що можна вважати перемогою” трохи більше п’ятої частини опитаних респондентів говорять про перемогу у війні як про щось, що включає певні територіальні втрати. 3% опитаних перемогою вважають припинення війни і, по суті, той статус-кво, який є зараз, коли окупована більша частина Херсонської, Луганської, Донецької і частина Харківської областей. 7,5% опитаних перемогою у війні вважатимуть ситуацію на 23 лютого цього року, тобто окупований Донбас, окупований Крим, але інша територія України вільна. 9% вважають за перемогу відновлення українського суверенітету на всій території України, за винятком Криму.
“Але більшість все-таки говорить про повномасштабне відновлення українського суверенітету по всій українській території, тобто 55% - про відновлення українського суверенітету всієї території України за Конституцією і те, що було до 2014 року. І трохи більше 20% ідуть навіть далі і кажуть, що перемогою у війні вони вважатимуть знищення російської армії і сприяння поваленню ладу в росії або розпаду росії як держави. Це якщо говорити про війну і про те, що люди очікують”, - сказав Сухарина.
Він зауважив, що на питання, хто винен у російському повномасштабному вторгненні, можна було обрати кілька відповідей. Так, згідно з дослідженням, 86% звинувачують в першу чергу російське керівництво, майже 42,5% погоджуються, що в цьому винне в першу чергу російське населення, біля 20% опитаних якусь частку відповідальності покладають на українське керівництво, 18% - на НАТО, 16% - на США.
Водночас, згідно з опитуванням, надію щодо майбутнього країни відчувають понад 65% опитаних, 40% відчувають оптимізм, 31,5% - тривогу, 23,5% - впевненість.
“По-перше, хороші емоції переважають, і такого насправді давно не було. Якщо ми говоримо про час до повномасштабного вторгнення, переважали надія, але водночас в майже такій самій пропорції була тривога. І другий аспект - українці про майбутнє країни часто думають позитивніше, ніж про власне. І це доволі нетипово для українського суспільства, тому що зазвичай ми більше впевнені в своєму майбутньому, ніж у майбутньому країни. А зараз ми країну вважаємо стійкішою, ніж самих себе”, - підсумував аналітик.
Опитування проводилося Фондом «Демократичні ініціативи» імені Ілька Кучеріва із соціологічною службою Центру Разумкова з 5 по 12 серпня 2022 року за грантової підтримки Університету Бремена та Міжнародного фонду "Відродження". Опитування методом face-to-face проводилося у 112 населених пунктах (57 міських та 55 сільських) у Вінницькій, Волинській, Дніпропетровській, Житомирській, Закарпатській, Запорізькій, Івано-Франківській, Київській, Кіровоградській, Львівській, Миколаївській, Одеській, Полтавській, Рівненській, Сумській, Тернопільській, Харківській, Хмельницькій, Черкаській, Чернігівській, Чернівецькій областях та місті Києві (у Запорізькій, Миколаївській, Харківській областях – лише на тих територіях, що контролюються урядом України та на яких не ведуться бойові дії). Опитано 2024 респондентів віком від 18 років. Теоретична похибка вибірки не перевищує 2,3%.
Водночас, як зазначили соціологи, додаткові систематичні відхилення вибірки можуть бути зумовлені наслідками російської агресії, зокрема, вимушеною евакуацією мільйонів громадян.