Офіс генпрокурора найближчим часом реалізує пілотний проєкт ”Правосуддя, дружнє до дитини”, спрямований на коректне документування воєнних злочинів щодо дітей.

Про це повідомила начальник Департаменту захисту інтересів дітей та протидії насильству Офісу генпрокурора Юлія Усенко під час онлайн-конференції "Захист прав дітей під час війни та в післявоєнний період в Україні", - передає Укрінформ.
“Ми маємо можливість найближчим часом реалізувати пілотний проєкт ”Правосуддя, дружнє до дитини”, де хочемо спробувати, як адаптивно в умовах війни зробити таким чином, щоб усі документування воєнних злочинів стосовно дітей в Україні були безболісними для них”, - сказала вона.
За словами Усенко, реалізація цього пілотного проєкту дозволить усім службам, дотичним до документування злочинів, навчитися коректно працювати з дітьми, які постраждали від війни.
“Ми маємо зробити так, щоб дитина не травмувалася під час нашої роботи, бо ми зобов’язані документувати злочини стосовно дітей, і разом з тим не повинні забувати про вжиття всіх можливих заходів, які допоможуть дітям у майбутньому жити без травми, яку вони зазнали в дитинстві”, - додала посадовиця.
Як повідомлялося, під час онлайн-конференції "Захист прав дітей під час війни та в післявоєнний період в Україні" заступник генпрокурора Вікторія Літвінова повідомила, що у 2022 році понад 8 тис. 600 дітей фігурують у кримінальних справах як потерпілі від злочинів. Водночас більшість дітей постраждали саме через воєнні злочини.