В Україні завершують роботу над повнометражним документальним фільмом-розслідуванням «Врятувати коника» про дітей, які постраждали внаслідок повномасштабної війни Росії проти України.

Про це Укрінформу повідомили творці стрічки.
За основу автори беруть долю дитини, чийого іграшкового коника було знайдено на вокзалі Краматорська, куди у квітні 2022 року влучили дві російські ракети. Тоді загинуло семеро дітей.
«Для пошуку дітей-героїв нашої історії ми залучили і власні сили, і матеріали, зібрані журналістами та простими українцями, які це бачили і документували в будь-який спосіб (фото, відео, дописи, розповіді). Ми створимо не просто фільм, наповнений щемливими дитячими історіями. Це буде фільм-доказ, фільм-викриття найстрашніших злочинів, скоєних росіянами в Україні проти найдорожчих і найбеззахисніших наших людей», - розповіли автори.

За словами сценариста Антона Базелінського, коник – це символ пораненого дитинства.
«Ми впевнено можемо сказати, що російські окупанти чинять геноцид українського цивільного населення і зокрема українських дітей. Не може бути мотивації вбивати дітей, а вони це роблять системно і постійно. Тому наша місія як людей кіно – розповісти світу про жахливий геноцид, який коїться зараз в Україні», - наголосив він.
Водночас автори прагнуть відійти від стандартних документальних зйомок – синхронів, місць і реконструкцій подій. Вони перетворили фільм на відеощоденник, який складається із селфі-зйомок ведучого, який ніби робить стрим у соціальних мережах. Це виключно стилістичний режисерський прийом, який досягається роботою професійних операторів та режисера-постановника. Стрічку повністю знято у стилістиці селфі-відео.
Продюсерка стрічки Вікторія Бурдкова розповіла, що ідея створення фільму належить режисеру Олександру Кірієнку, з яким вони працювали над іншим документальним проєктом - «Кава твого міста».

«Коли Сашко запропонував зробити фільм про події в Краматорську і про постраждалих дітей, я, звісно, не могла не відгукнутись. Тому що всім нам болить. Неможливо змиритись із тим, що все це відбувається. І про це потрібно говорити, показувати, розповідати. Нас оточує така кількість жаху, що потроху починає притуплятись сприйняття, і для того, щоб люди не втомлювались від жахіття, яке нас оточує, потрібно створювати щось, що їх буде підштовхувати боротись і не здаватись. Тому творча група проєкту мусить знаходити все нові й нові форми, через які достукуватись до серця та мозку глядача», - каже вона.
Бурдкова додала, що вони запросили англомовного спікера, розраховуючи на те, що його погляд допоможе зробити історію цікавою не лише для України.
Режисер фільму «Врятувати коника» Олександр Кірієнко запропонував кандидатуру Еда Голда ­– в минулому журналіста і фоторепортера, а зараз мандрівника.
«В нього цікавий погляд на те, що він бачить, цікаві фотокниги. Під час зйомок Ед переміщається по містах на своєму мотоциклі, який привіз із собою з Англії. Далі ми розробляли план, шукали історії не тільки дітей, які постраждали у тій трагедії, а й героїв, які би підтверджували тези геноциду. Ми побудували карту наших подорожей: спочатку з’їздили в Краматорськ, потім у Дніпро, потім поїхали через Київ, повернулись назад через Львів, далі поїхали у Бурштин і потім ще була зйомка в Києві», - розповів режисер.

«Врятувати коника» - фільм про пошук власника іграшки з вокзалу у Краматорську та дослідження його подальшої долі. Але на відміну від решти фільмів про дітей, переселенців, постраждалих унаслідок агресії РФ, які було знято за останні роки, глядач побачить головного героя не з перших секунд фільму, а у самому фіналі. Це – детектив у реальному часі, де ведучий підключає до своїх пошуків українські та міжнародні організації, зокрема Мінсоцполітики, Міністерства Юстиції, дитячого омбудсмена та UNICEF.
Іграшку для зйомок власноруч відтворила українська майстриня.
Фільм створюється за підтримки УКФ.
Прем’єра стрічки «Врятувати коника» очікується у 2024 році.
Фото надані творчою групою фільму