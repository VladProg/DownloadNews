Наразі в Україні мають роботу трохи більше 400 тис. осіб з інвалідністю, тоді як на кінець 2021 року їх було понад 455 тис.

Про це в ефірі загальнонаціонального марафону «Єдині новини» повідомила радниця міністра соціальної політики Олена Кульчицька, передає Укрінформ із посиланням на міністерство.
«За статистикою Пенсійного фонду, на жаль, кількість працевлаштованих осіб з інвалідністю у нас скорочується. Якщо на кінець 2021 року цей показник перевищував 455 тис., то тепер мають роботу трохи більше 400 тис. осіб», - сказала Кульчицька.
За її словами, на такий стан справ впливають не лише небажання роботодавців брати людей з обмеженнями на роботу і безініціативність самих таких людей, а й відсутність законодавчих положень, які мали би стимулювати процес.
«Насамперед, треба змінити підходи до нормативу щодо працевлаштування осіб за інвалідністю. На сьогодні він обов'язковий для всіх суб'єктів господарювання, але відповідальність за його невиконання несуть тільки суб’єкти приватної сфери. Тоді як державні підприємства та організації не відповідають за це, хоча мали б показувати приклад і дотримуватися цього нормативу. Відповідні законодавчі зміни вже напрацьовані і перебувають на розгляді у Верховній Раді у вигляді відповідного законопроєкту», - зауважила радниця міністра.
Вона також нагадала, що в Україні запроваджено кілька державних програм сприяння працевлаштуванню осіб з інвалідністю. Серед іншого, це програма, яка передбачає компенсацію роботодавцю за пристосування робочого місця для потреби осіб з обмеженнями, програма з компенсації частини заробітної плати таких працівників тощо.
«При цьому ми розуміємо, що таких заходів недостатньо, не завжди вони працюють ефективно. Про це і свідчить статистика працевлаштованих осіб з інвалідністю, кількість яких, на жаль, не зростає», - додала Кульчицька.
Одним з ефективних засобів стимулювання роботодавців в Мінсоцполітики вважають запровадження комплексу соціальних послуг, які можуть отримувати особи з інвалідністю в період працевлаштування.
«Йдеться насамперед про соціальний супровід при працевлаштуванні і послугу персонального асистента на робочому місці. Соціальний працівник підкаже, підтримає, допоможе адаптуватися і людині, і трудовому колективу прийняти її», - сказала Кульчицька.
Як повідомлялося, уряд компенсуватиме роботодавцям витрати на облаштування робочих місць для осіб з інвалідністю І та ІІ груп у розмірі до 100,5 тис. грн. Відповідне рішення було ухвалене Кабінетом Міністрів 22 серпня 2023 року.
Фото ілюстративне