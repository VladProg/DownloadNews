Учні Малої академії наук вибороли 35 нагород на GENIUS Olympiad у США.

Про це повідомляє Міністерство освіти та науки, передає Укрінформ.
"Сьогодні найбільша українська делегація учасників GENIUS Olympiad повернулася до Києва зі США. 47 учнів Малої академії наук представили Україну в Рочестерському технологічному інституті, що у штаті Нью-Йорк. Загалом українська делегація привезла 35 нагород. Серед переможців — 14 учасників із почесною відзнакою, 9 учасників із бронзовими медалями, 7 - зі срібними та 5 - із золотими", - йдеться у повідомленні.

Із привітанням виступив міністр освіти і науки Оксен Лісовий.
«Ваша участь в Олімпіаді геніїв — це також про внесок у перемогу нашої країни. Адже ви не лише презентували свої проєкти, а й представляли Україну на міжнародній арені. Ви показали нас світові як державу з потужним інтелектуальним потенціалом. Незважаючи на виклики війни та сильний психологічний тиск, ви продовжили займатися своєю справою. Переконаний, що також зможете вибудувати країну, в якій буде хотітися жити», — звернувся до учасників змагання міністр.


Золото на GENIUS Olympiad вибороли Євгенія Вінницька, Олег Запара, Маргарита Перепелиця, Назар Солопіхін і Єгор Щасний.
Срібло здобули Поліна Даценко, Софія Козинець, Катерина Плющай, Іванна Радиця, Валерій Радченко, Поліна Самойленко та Давид Степаненко.

Із бронзою повернулися Анастасія Андрущенко, Катерина Арнаут, Єлизавета Бредіхіна, Каріна Галах, Ганна Кіцела, Анна Коваленко, Альона Назаренко, Дарія Назаренко й Іван Самусь.

Почесними нагородами журі конкурсу відзначили Вікторію Заліську, Вікторію Кравченко, Надію Лисенко, Алісу Ломакіну, Андрія Мавріна, Богдана Мінка, Михайла Муцького, Дар'ю Панайотову, Марію Сірську, Карину Солощенко, Діану Хмелюк, Марію Чепіль, Павла Шехета та Марка Юрченка.
GENIUS Olympiad — це міжнародний конкурс екологічних проєктів, який щороку відбувається в США і збирає понад 1 500 учасників із 60 країн. У 2021 році Мала академія наук України першою у світі отримала ліцензію на проведення національного етапу цього заходу в Україні. Цього року в національному відборі взяли участь 700 проєктів з усієї України.
Фото: Олексій Філіппов