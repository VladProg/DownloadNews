Представники Міжнародного комітету Червоного Хреста (МКЧХ) провели дводенне відвідування українських військовополонених минулого тижня, цього тижня очікується ще один візит.

Про це повідомляє Укрінформ з посиланням на пресслужбу організації.
«Ці візити є важливим кроком вперед для збереження гуманності під час жорстокого міжнародного збройного конфлікту. Ми можемо перевірити, як поводяться з військовополоненими, і передати їхнім сім'ям свіжу інформацію. Я очікую, що ці відвідування покладуть початок регулярнішому доступу до всіх військовополонених», - сказала президент МКЧХ Мір'яна Сполярич.
Зазначається, що паралельно з візитами до українських військовополонених, представники МКЧХ відвідали і російських. Наступні відвідування заплановані на кінець місяця.
Представники організації зв'язуються з родинами військовополонених та передають від них повідомлення. Також військовополоненим привезли книжки, засоби особистої гігієни, ковдри і теплий одяг.
Як повідомлялося, керівник Офісу Президента Андрій Єрмак 13 жовтня заявив, що МКЧХ має найближчим часом направити свою місію в Оленівку.
Він запевнив, що Україна всіляко сприятиме цій місії і готова до неї долучитися. У іншому разі, за його словами, Україна застосовуватиме всі можливі інформаційні і дипломатичні засоби для зрушення цього питання з місця.
Він також сказав, що Україна може знайти варіант формування експертної групи і людей, які будуть готові виконувати ту місію, яку має виконати Червоний Хрест.