Загарбники застосовують усі засоби тиску до військовополонених, передусім психологічного, пораненим фактично не надавалося лікування.

Про це визволений з полону боєць полку "Азов" Владислав Жайворонок повідомив на пресконференції, передає кореспондент Укрінформу.
"росії необхідний був якийсь факт, щоб нас якось лікували. Але фактично це не було лікування, це було збереження життя, щоб ми просто дожили до моменту, коли нас, можливо, обміняють. У нашому випадку - нас обміняли. Був дуже сильний психологічний тиск. росія не давала ніякого доступу до зв'язку з рідними, ніякого зв'язку взагалі з навколишнім світом", - розповів військовослужбовець.
Він зазначив, що з перших днів перебування у лікарні проводилися допити тяжкопоранених полонених.
"Хлопці, які там перебували, зазнавали значних тортур. Комусь голки вставляли в рану, когось катували водою. Деякі хлопці отримували недостатнє лікування внаслідок або недостатньої кількості медикаментів у противника, або через недостатню кількість знань, як лікувати конкретного бійця", - сказав Жайворонок.
Як повідомляв Укрінформ, у ніч проти 29 липня на території колишньої виправної колонії № 210 смт Оленівка на тимчасово захопленій території Донецької області у будівлі, в якій утримувались українські військовополонені, стався потужний вибух.
За даними російської сторони, в результаті загинули близько 50 українських захисників, ще понад 70 дістали тяжкі поранення.
росіяни на тимчасово окупованій території Донецької області на запит Українського відділення Міжнародного Комітету Червоного Хреста відмовили співробітникам цієї організації у доступі до українських військовополонених в Оленівці, що є прямим порушенням загарбниками положень Женевської конвенції.
Фото: will-live.com