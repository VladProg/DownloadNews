Міністерство закордонних справ України закликає хасидів утриматися від паломництва до Умані Черкаської області в рамках відзначення юдейського нового року Рош-га-Шана.

Як передає Укрінформ, про це повідомляє пресслужба МЗС.
“Триваюча повномасштабна військова агресія росії проти України, постійні масовані ракетні обстріли українських населених пунктів, цивільної й транспортної інфраструктури, здійснення загарбниками постійних диверсій та провокацій унеможливлюють гарантування безпеки іноземних громадян на території України”, - зауважили у зовнішньополітичному відомстві.
Тому з огляду на існування реальних загроз життю і безпеці людей МЗС закликає прочан-хасидів утриматися від цьогорічного паломництва до Умані.
“У разі прийняття рішення про відвідання Умані всупереч зазначеним застереженням слід зважати на те, що в Україні діє правовий режим воєнного стану, що передбачає низку додаткових регулювань, у тому числі обмеження свободи пересування, введення комендантської години, здійснення посилених патрулювань, заборону проведення масових заходів та зібрань, а також застосування примусових заходів стосовно осіб, які не дотримуватимуться встановлених обмежень”, - нагадали в міністерстві.
Крім того, при плануванні поїздок до України прочанам слід також враховувати перевантаженість наземного транспортного сполучення з Україною та можливі значні затримки руху залізничного транспорту через масований обстріл об’єктів транспортної інфраструктури; відсутність достатньої кількості приміщень цивільного захисту для укриття паломників в місцях їх масового перебування в Умані; відсутність достатньої кількості медичного персоналу та медичних закладів в Умані для забезпечення медичного обслуговування паломників; можливість запровадження додаткового регулювання в’їзду (онлайн-реєстрація), попередили в українському зовнішньополітичному відомстві.
Як повідомляв Укрінформ, Україна на початку лютого заявила, що не прийматиме цього року прочан-хасидів в Умані на свято Рош га-Шана через неможливість гарантувати безпеку в умовах розв'язаної росією війни.
Водночас пізніше посол Ізраїлю в Україні Михайло Бродський обговорював із заступником міністра внутрішніх справ України Мері Акопян та головою Нацполіції Ігорем Клименком ізраїльську допомогу та цьогорічний збір паломників в Умані на Рош га-Шана.
Свято Рош га-Шана у 2022 році відзначатимуть з 25 по 27 вересня.