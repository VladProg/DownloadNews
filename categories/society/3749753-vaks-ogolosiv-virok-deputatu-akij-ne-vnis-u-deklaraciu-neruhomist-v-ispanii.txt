Колегія суддів Вищого антикорупційного суду визнала народного депутата винним у внесенні завідомо недостовірних відомостей до щорічної декларації за 2020 рік.

Про це у Телеграмі повідомила Спеціалізована антикорупційна прокуратура.
Депутату призначено покарання за ч. 1 ст. 366-2 КК України (у редакції Закону України від 04.12.2020 № 1074-ІХ) у виді штрафу у розмірі 3000 неоподаткованих мінімумів доходів громадян з позбавленням права обіймати посади, повʼязані з виконанням функцій представника влади в органах державної влади строком на 1 рік. У звʼязку із закінченням строків давності його звільнено від відбування покарання.
«Народний обранець не вніс до виправленої декларації за 2020 рік відомості про належні йому та його дружині двоповерхове житлове приміщення та паркомісце, розташовані у Королівстві Іспанія, загальною вартістю 252 тис. євро, а також про наявність грошових активів у розмірі 1 657 доларів США, що були розміщені на рахунках в одному з українських банків», - нагадали у САП.
Вирок може бути оскаржений в апеляційному порядку протягом 30 днів з дня його проголошення шляхом подачі апеляційної скарги до Апеляційної палати ВАКС.
Як нагадали у САП, відповідно до ч. 1 ст. 62 Конституції України особа вважається невинуватою у вчиненні злочину і не може бути піддана кримінальному покаранню, доки її вину не буде доведено в законному порядку і встановлено обвинувальним вироком суду.
За даними ЗМІ, йдеться про народного депутата від партії "Європейська солідарність" Артура Герасимова, який у 2020 році подав неправдиву декларацію, не вказавши майно в Іспанії.