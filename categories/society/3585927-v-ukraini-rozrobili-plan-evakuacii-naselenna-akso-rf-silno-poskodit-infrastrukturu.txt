Українцям пропонуватимуть евакуюватися, щоб не замерзнути взимку, якщо у разі масованих атак росіян на теплоенергетичну інфраструктуру не вдасться оперативно усувати пошкодження.

Про це Прем’єр-міністр України Денис Шмигаль сказав на засіданні уряду 4 жовтня, передає кореспондент Укрінформу.
«На крайній випадок розроблені та доведені до обласних військових адміністрацій алгоритми евакуації населення. Їх активують за наявності критичних інфраструктурних пошкоджень, які неможливо буде усунути протягом короткого терміну», - сказав Шмигаль.
За його словами, влада розуміє, що ворог розраховує зробити зиму й холод своїм союзником у війні з Україною. «Ми готуємося, мобілізуємо внутрішні ресурси, міжнародну підтримку, аби не допустити цього. Впевнений, що разом ми подолаємо ці виклики», - підкреслив він.
Як повідомляв Укрінформ, віцепрем’єр-міністр - міністр з питань реінтеграції тимчасово окупованих територій Ірина Верещук обговорила із послами G7 зміну росією стратегії війни, зокрема, посилення нею на цивільну інфраструктуру та цивільне населення та фактичне застосування стратегії гуманітарної війни. Верещук наголосила, що Україні нині потрібна масова міжнародна допомога.