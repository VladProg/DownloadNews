До Єдиного порталу повідомлень викривачів підключено Національне антикорупційне бюро України як один із ключових органів з протидії корупції.

Як передає Укрінформ, про це повідомляє НАЗК.

“До Єдиного порталу повідомлень викривачів (далі – портал) підключено Національне антикорупційне бюро України (НАБУ) як один з ключових органів з протидії корупції. Відтепер його працівники зможуть повідомляти на цьому спеціальному ресурсі про ті факти корупції, які їм вдалося зафіксувати”, - йдеться у повідомленні.
Національне агентство вітає НАБУ, яке оперативно приєдналося до каналу повідомлень та закликає інші спеціально уповноважені суб’єкти у сфері запобігання корупції підключатись до порталу.
НАЗК зі своєї сторони готове надати усім організаціям консультативну та практичну допомогу в підключенні до порталу та по роботі з ним.
Цей спеціальний ресурс є одним з інструментів реалізації антикорупційної політики, створення якого передбачено Законом України “Про запобігання корупції” та Державною антикорупційною програмою на 2023-2025 роки (ДАП), тому введення його в промислову експлуатацію є одним із пріоритетів НАЗК.
Загалом до уніфікованого інструменту, який в майбутньому має стати ефективним засобом викорінення корупції, впродовж 180 робочих днів буде підключено понад 92 тисячі організацій.
“Саме на першому етапі впродовж 30 робочих днів до порталу передбачено підключення спеціально уповноважених суб’єктів у сфері протидії корупції (НАЗК, НАБУ, Офіс Генпрокурора, Національна поліція) та ДБР. Протягом 60 днів – міністерства, центральні органи виконавчої влади зі спеціальним статусом, обласні державні (військові) адміністрації. Протягом 90 робочих днів з дати запуску порталу до нього будуть підключені Апарат ВРУ, Секретаріат Кабінету Міністрів, Офіс Президента, апарати (секретаріати) РНБО, ЦВК, Рахункової палати, КСУ, державні компанії тощо. Далі – обласні, міські, сільські та селищні ради”, - зауважили в Національному агентстві.
Як повідомляв Укрінформ, НАЗК 6 вересня 2023 року запустило Єдиний портал повідомлень викривачів, на якому громадяни можуть інформувати про факти хабарництва, які їм вдалося зафіксувати.