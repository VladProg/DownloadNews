За кордоном перебуває близько 5% українських освітян від загальної кількості вчителів.

Про це освітній омбудсмен Сергій Горбачов повідомив під час брифінгу в Медіацентрі Україна — Укрінформ.
"За кордоном, за даними Міносвіти, перебуває 22 тисячі освітян. Це складає приблизно 5% від загальної кількості вчителів в Україні. Бо їх близько 450 тисяч. Тому браку освітян через те, що вони за кордоном, не буде. Це навіть добре, що вони там. Бо можуть працювати в українських школах, можуть здійснювати дистанційне навчання", - сказав Горбачов.
Він зазначив, що за межами України зараз перебуває, за різними оцінками, від 700 тисяч до 1,5 мільйона дітей шкільного віку. Тому в Україні цього року буде набагато менша наповненість шкіл, зараз навіть є проблема з формуванням перших класів.
Як повідомляв Укрінформ, 20 липня під час селекторної наради з очільниками регіонів Прем’єр-міністр Денис Шмигаль заявив, що навчальний рік має розпочатися з 1 вересня в очному режимі там, де це можливо, а захисні споруди цивільного захисту закладів освіти повинні бути приведені в готовність до використання за призначенням.