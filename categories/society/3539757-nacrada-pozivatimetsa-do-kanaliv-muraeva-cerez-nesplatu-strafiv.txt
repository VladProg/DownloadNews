Національна рада з питань телебачення та радіомовлення клопотатиме про примусове стягнення штрафів з телеканалів «Здоровье», «НАШ» і «Максі-ТВ» на загальну суму близько 280 тис. грн.

Як передає Укрінформ, це рішення Нацрада ухвалила на черговому засіданні.

"Оскільки компанії не надіслали документального підтвердження сплати попереднього штрафу, регулятор вирішив звернутися до суду про примусове його стягнення. Загальна сума усіх штрафів за цими санкціями – майже 280 тис. грн", - повідомив медіарегулятор.
Як зазначається, Нацрада застосувала штрафні санкції до зазначених медіа у січні - лютому 2022 року, згідно з результатами перевірки.
"До телеканалів «Здоровье» і «НАШ» – через порушення абзацу четвертого частини другої статті 6, пунктів а) та в) частини першої статті 59 Закону України «Про телебачення і радіомовлення» – поширення в ефірі у висловлюваннях розпалювання національної, расової чи релігійної ворожнечі та ненависті. Телеканали «НАШ» і «Максі-ТВ» оштрафували через недотримання вимог законодавства щодо частки української мови у програмах і передачах", - нагадали в Нацраді.
Мовники мали здійснити оплату штрафу протягом 30 днів після оповіщення, однак не надали відповідної документації на підтвердження цих дій. Прострочення штрафу спонукало Нацраду клопотати про примусове стягнення.
Медіарегулятор також підкреслив, що "за кожен день прострочення сплати штрафу, відповідно до статті 75 Закону "Про телебачення і радіомовлення", нараховуватиметься пеня в розмірі одного відсотка суми штрафу".
Як повідомляв Укрінформ, Національна рада з питань телебачення та радіомовлення розглянула результати позапланових безвиїзних перевірок двох юридичних осіб – ТОВ «Наш 365» (логотип «НАШ») і ТОВ «Наша Прага» (логотип «Максі-ТВ»), які підтвердили порушення ліцензіатами законодавчих норм.