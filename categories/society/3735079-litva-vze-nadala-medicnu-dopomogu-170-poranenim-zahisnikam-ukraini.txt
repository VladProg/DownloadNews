У Литві лікуються або вже пролікувалися 170 поранених захисників України, пліч-о-пліч із українськими лікарями стали 24 литовські медики.

Про це дружина Президента України Олена Зеленська повідомила в Телеграмі, передає Укрінформ.
Так, у межах візиту до столиці Литви – міста Вільнюс Зеленська зустрілася з міністром охорони здоров’я Арунасом Дулькісом та подякувала йому за те, як його країна рятує українців.
Зеленська висловила припущення, що наступним кроком може стати співпраця в порятунку ментального здоров’я. Відповідна програма стартувала в Україні торік, а в Литві діє ще з 2007-го. За словами дружини Президента, у литовській програмі дуже багато співзвучного з тим, чого хоче досягти Україна.
"Наприклад, у Литві діє 116 центрів первинної ментальної допомоги, тобто психологічна підтримка стала дійсно швидкою, доступною та повсюдною. Українське МОЗ створюватиме такі центри в нас саме за литовським прикладом", – зазначила Зеленська.
Також у ході візиту до Вільнюса перша леді запросила провідну університетську лікарню Литви "Сантарос Клінікос" до співпраці з миколаївськими лікарнями – обласною клінічною й обласною дитячою.
Вона переконана: "навчання, обмін досвідом, обладнання – усе допоможе сьогодні нашим колосально навантаженим закладам, які щодня рятують жителів півдня від чергових ворожих ударів".
Дружина Президента запросила Дулькіса взяти участь у Сателітному саміті міністрів охорони здоров’я, провести який у межах Саміту перших леді і джентльменів запропонував голова МОЗ України Віктор Ляшко.
"Будемо раді бачити на ньому пана міністра Арунаса Дулькіса та його колег з інших країн. Здоров’я, як і інші наші спільні цінності, не має кордонів", – зауважила перша леді.

Як повідомляв Укрінформ, у Вільнюсі Зеленська відвідала Український центр для переселенців.