Служба безпеки викрила у Запоріжжі диякона Української православної церкви московського патріархату, який агітував за «приєднання» міста до рф.

Про це повідомляє пресцентр СБУ, передає Укрінформ.
"Служба безпеки викрила ще одного ворожого поплічника в результаті контрдиверсійних заходів у прифронтових районах півдня України. Зловмисником виявився диякон однієї з церков Запорізької єпархії УПЦ (МП), який публічно схвалював проведення незаконного референдуму щодо «приєднання» регіону до складу рф", - йдеться у повідомленні.
Наголошується, що диякон активував профіль у забороненій соцмережі «Вконтакте» і від свого імені «репостив» заклики прокремлівських блогерів на підтримку фейкового плебісциту.
Коментуючи російські публікації, він агітував людей прийти на «виборчі дільниці» і «проголосувати» на користь країни-агресора.
Крім цього, у своїх «дописах» він заперечував існування українського народу, його мови і культури. Також клірик ставив під сумнів державний суверенітет і територіальну цілісність України у міжнародно визнаних кордонах. Матеріали для деструктивного контенту брав з пропагандистських пабліків російської соцмережі, у тому числі «русская весна».
Ініційована СБУ незалежна експертиза опублікованих матеріалів підтвердила підривну діяльність фігуранта.
Під час обшуків за місцем його проживання правоохоронці виявили комп’ютерну техніку з доказами злочинів.
Наразі клірику повідомлено про підозру за ст. 436-2 (виправдовування, визнання правомірною, заперечення збройної агресії рф проти України, глорифікація її учасників),️ ч. 1 ст. 161 (умисні дії, спрямовані на розпалювання національної, релігійної ворожнечі) Кримінального кодексу України.
Як повідомлялося, СБУ проводить обшуки в єпархіях УПЦ (МП) в різних регіонах України. У багатьох виявлені особи з громадянством рф, проросійська література та мільйони готівки. Сьогодні, 10 грудня, контррозвідувальні (безпекові) заходи тривають на об’єктах УПЦ (МП) у Харківській області.
Фото: СБУ