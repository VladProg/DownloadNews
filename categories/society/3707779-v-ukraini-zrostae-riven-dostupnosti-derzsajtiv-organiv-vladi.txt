В Україні поступово зростає рівень доступності державних сайтів органів влади.

Про це свідчить дослідження базової доступності державних ресурсів, проведене на замовлення Програми розвитку ООН (ПРООН) в Україні наприкінці 2022 – на початку 2023 року та презентоване в Медіацентрі Україна – Укрінформ.
«Про доступність варто говорити не лише в тому контексті, що люди мають доступ, це – про зручність та легкість у використанні. Є громадяни, яким потрібні більш глибокі особливості по функціоналу сайтів та мобільних застосунків. Насамперед це стосується державних сервісів, адже мільйони українців ними користуються. І це дослідження є надзвичайно важливим, оскільки визначає ті моменти, над якими потрібно працювати та вдосконалювати», - наголосив керівник із розвитку електронних послуг Міністерства цифрової трансформації України Мстислав Банік.

Під час дослідження проаналізовано 100 сайтів органів виконавчої влади центрального та місцевого рівнів, вирахувано їхній показник базової доступності та рівень базової доступності, а також виконано порівняння результатів моніторингу за 2021 і 2022 роки для 87 сайтів, що оцінюються два роки поспіль. 13 з них були неактивні, тому цього року їх замінили іншими.
За його результатами виявлено, що лише одному із сайтів можна присвоїти максимальну оцінку базової доступності (10 балів). Загалом, 3% вебсайтів мають високий рівень (Електронний кабінет перевізника; портал «Дія.Безбар’єрність» та сайт Харківської обласної державної адміністрації), 17% – достатній, 53% – середній і 27% – низький рівень базової доступності.
Найчастіше проблеми доступності пов’язані з 5 основними показниками з 10: надання механізму для швидкого переходу до основного вмісту сторінки, достатня контрастність тексту, маркування фокуса клавіатури, наявність доступного тексту для всіх гіперпосилань, відсутність помилок у коді сторінки. Понад половина (52%) всіх досліджених сайтів не досягли цих складових.
Загалом дослідження показало, що на 99 зі 100 вебсайтів наявні проблеми з доступністю. Це означає, що електронні послуги, які надаються за допомогою цих онлайн-ресурсів, можуть бути частково або повністю недоступними, зокрема, для людей з інвалідністю та похилого віку.
Моніторинг проведено за спеціальною методикою, розробленою 2021 року на замовлення Програми розвитку ООН в Україні. Вона заснована на принципах Web Content Accessibility Guidelines (WCAG) – найпоширеніших у світі настанов з оцінки вебдоступності.
Настанови розроблені з метою забезпечення єдиного спільного стандарту доступності вебвмісту, що задовольняє потреби окремих осіб, організацій та урядів на міжнародному рівні. Більшість країн ЄС прийняли WCAG як обов’язковий стандарт для державних і муніципальних вебресурсів.