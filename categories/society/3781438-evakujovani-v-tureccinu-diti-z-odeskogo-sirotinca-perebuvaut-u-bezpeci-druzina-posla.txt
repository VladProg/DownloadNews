Евакуйовані до Туреччини вихованці одеського будинку дитини «Сонечко», які майже рік перебувають в Анкарі, забезпечені всім необхідним для комфортного перебування, навчання та розвитку, а також медичною допомогою.

Про це Укрінформу розповіла дружина посла України в Туреччині Катерина Боднар.
“Наприкінці листопада минулого року в рамках ініціативи перших леді України та Туреччини 34 вихованці одеського Будинку дитини «Сонечко» разом із персоналом та медиками були евакуйовані в Анкару. Ми вдячні Туреччині, пані Еміне Ердоган, керівництву та персоналу дитячого будинку в Анкарі за піклування та турботу про наших дітей. Вони почуваються тут комфортно, а головне - в абсолютній безпеці. Посольство України в Туреччині підтримує постійний зв'язок із закладом і допомагає необхідним”, - сказала Боднар.
За її словами, двоє діток повернулися в Україну: одну з них усиновили, а інша повернулась у власну сім'ю.
Дружина посла зауважила, що більша частина евакуйованих в Анкару малюків потребують особливого догляду, зокрема медичного.
“Серед діток є хлопчик з дуже рідкісним діагнозом..., лікарі в Анталії взялися за його лікування. Вже були проведені перші операції.., заплановані наступні операції. Ми вдячні турецьким лікарям за цю допомогу, завдяки якій дитина матиме шанс на повноцінне життя та майбутнє”, - сказала Катерина Боднар.
За її словами, ще один маленький вихованець, який не ходив і було мали віри, що це колись станеться, зараз навіть може бігати. Також проходить лікування хлопчик, який мав потребу у спецапараті. Страхування покривало лише частину витрат, і решту суми пожертвували дипломати.
Дружина посла також подякувала за допомогу благодійникам, серед яких компанії Onur та Baykar, Організація Червоного Півмісяця, Асоціації солідарності з шукачами притулку та мігрантами SGDD - ASAM, дипломати іноземних посольств в Анкарі, АТ “ФЕД”, Українська спілкав Анкарі, а також волонтерам.
Директорка Анкарського дитячого будинку Серап Саглам запевнила, що у закладі організовано все необхідне для перебування дітей, вихователів та медичного персоналу з України.
“Ми навіть розуміємо одне одного без перекладачів. Діти вивчили найчастіше вживані слова турецькою мовою, ми знаємо кілька десятків слів українською”, - зазначила вона.






Евакуйовані в Туреччину діти з одеського сиротинця перебувають у комфорті і безпеці / Фото: Ольга Будник, Укінформ































За її словами, дев'ятеро дітей відвідують навчальні заклади поза дитбудинком: четверо ходять у звичайний дошкільний заклад, ще для чотирьох створено спецклас у турецькій школі, одна дитина відвідує звичайну школу.
Водночас тричі на тиждень команда педагогів Української спілки в Анкарі проводить з дітьми заняття з розвитку мовлення, української мови, гімнастики і народних танців.
Як повідомляв Укрінформ, у листопаді 2022 року до столиці Туреччини евакуювали 34 вихованців одеського будинку дитини «Сонечко» разом із персоналом та медиками.