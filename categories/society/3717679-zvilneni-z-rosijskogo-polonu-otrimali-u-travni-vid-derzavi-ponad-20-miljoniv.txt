Міністерство з питань реінтеграції тимчасово окупованих територій у травні спрямувало 20,1 млн грн на банківські рахунки громадянам, звільненим з російського полону.

Як передає Укрінформ, про це Мінреінтеграції повідомляє у Телеграмі.
«Мінреінтеграції продовжує виплачувати державну грошову допомогу особам, стосовно яких встановлено факт позбавлення свободи внаслідок збройної агресії проти України», - ідеться в повідомленні.
Таким чином, протягом місяця грошову допомогу по 100 тис. грн від держави отримала ще 201 людина, визволена з полону.
З початку року Мінреінтеграції вже здійснило виплату держдопомоги звільненим з полону й сім’ям полонених на загальну суму 82,3 млн грн.
Як повідомляв Укрінформ, звільнені з полону українські військові проходять анкетування та повідомляють про побратимів, яких утримує Росія.