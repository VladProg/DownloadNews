Президент Володимир Зеленський відвідав у госпіталі на Одещині військовослужбовців Збройних Сил України, поранених під час боїв із російськими загарбниками, зокрема на Бахмутському напрямку.

Про це повідомляє пресслужба Офісу Президента України, передає Укрінформ.
Глава держави поспілкувався із захисниками. Серед іншого вони розповіли, де зазнали поранень, як відбувається лікування та реабілітація.
«Я бажаю вам якнайшвидшого одужання. Дякую від усіх українців за вашу службу. Ви – справжні герої», – сказав Зеленський.
Президент вручив військовослужбовцям, які проходять лікування у госпіталі, ордени «За мужність» III ступеня.






Зеленський відвідав поранених захисників у госпіталі на Одещині / Фото: ОП








































Окрім того, глава держави зустрівся з медичним персоналом закладу та вручив державні нагороди військовим медикам.
«Це нагороди від держави за ваше служіння. За те, що ставите на ноги важкопоранених героїчних людей. І ви – такі самі наші герої. Хочу подякувати вам від щирого серця за те, що у вас золоті руки. Дякую за витримку й вашу видатну професію», – зазначив Президент.

Як повідомляв Укрінформ, Президент України Володимир Зеленський 31 травня перебуває з робочим візитом в Одеській області.