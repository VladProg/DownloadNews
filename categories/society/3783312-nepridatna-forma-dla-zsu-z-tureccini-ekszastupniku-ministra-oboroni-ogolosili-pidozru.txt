Колишньому заступнику міністра оборони України повідомили про підозру у розтраті майже 1 млрд грн на постачанні для Збройних сил України непридатної військової форми.

Як передає Укрінформ, про це повідомляє Офіс генерального прокурора.
За даними слідства, колишній заступник міністра оборони, який обіймав цю посаду з 2021-го по 2023 рік, за попередньою змовою зі своїм підлеглим, т.в.о. директора Департаменту державних закупівель та постачання матеріальних ресурсів Міністерства оборони, у червні 2022 року створили умови для придбання міністерством військового майна без проведення його випробовування у лабораторних умовах, а лише поверхнево - за його зовнішнім виглядом.
Ця спрощена форма прийняття військового майна надалі була використана міністерством для укладення контрактів з турецьким підприємством на постачання неякісної зимової форми військового одягу: курток та штанів вітровологозахисних для військовослужбовців Збройних сил України, які не відповідали технічним умовам, на загальну суму близько мільярда гривень.
В результаті виконання умов контрактів державні кошти в особливо великих розмірах були перераховані на рахунки турецької фірми, а для потреб ЗСУ поставлено неякісну форму.
Через цей протиправний механізм розтрати державних коштів, зазначене неякісне майно було поставлено на облік та видане у війська. Це позбавило Міноборони можливості вжити повноцінних заходів представницького характеру до ненадійних представників щодо відшкодування заподіяних збитків у повному обсязі в результаті такої поставки.
Як зазначили у пресцентрі Служби безпеки України, слідство встановило, що військові ЗСУ не можуть використовувати вказану форму, оскільки вона непридатна для експлуатації в холодну пору року в умовах ведення інтенсивних бойових дій.
На підставі зібраних матеріалів слідчі СБУ повідомили колишньому заступнику міністра про підозру за ч. 5 ст. 191 Кримінального кодексу України (привласнення, розтрата майна або заволодіння ним шляхом зловживання службовим становищем) та ч. 2 ст. 28 та ч. 1 ст. 114-1 ККУ (перешкоджання законній діяльності Збройних сил України та інших військових формувань).
За такими ж статтями повідомлено про підозру його спільнику – колишньому в.о. директора Департаменту державних закупівель Міністерства оборони.
Обидва зловмисники перебувають під вартою.
Правопорушникам загрожує покарання у вигляді позбавлення волі строком до 12 років із конфіскацією майна.
Як повідомляв Укрінформ, 16 червня СБУ повідомила колишньому заступнику міністра оборони та екскерівнику Департаменту державних закупівель підозру у причетності до розкрадання бюджетних коштів на закупівлі бронежилетів та зимової форми для підрозділів ЗСУ, які виконують бойові завдання на фронті.
Встановлено, що організатори схеми провели закупівлю оптової партії неякісних зимових курток і штанів для воїнів ЗСУ на загальну суму 900 млн грн. Придбане майно не відповідає вимогам використання в холодну пору року в умовах ведення інтенсивних бойових дій.
Обом колишнім посадовцям повідомлено про підозру за ч. 5 ст. 191 (привласнення, розтрата майна або заволодіння ним шляхом зловживання службовим становищем), ч. 2 ст. 28 ч. 1 ст. 114-1 (перешкоджання законній діяльності Збройних Сил України та інших військових формувань) Кримінального кодексу України.