Для того, щоб профінансувати доплати військовим у розмірі 30 тис. грн, за що у квітні проголосувала Верховна Рада України, потрібно вносити зміни до закону "Про Державний бюджет України".

Як повідомляє кореспондент Укрінформу, про це сказав міністр фінансів України Сергій Марченко під час Business Breakfast Forbes.
"Неможливо це (повернення доплат у розмірі 30 тис. грн - авт.) порахувати і неможливо це профінансувати. Це можливо зробити лише внісши зміни до закону про бюджет і передбачати на рік додатково 170 млрд грн, передбачити збільшення податків, зокрема ПДВ на 4%, військового збору - у три рази. Тоді це можна профінансувати. Інших варіантів як це профінансувати не існує", - пояснив він.

Марченко зазначив, що Україна фінансує армію коштом податків і бізнесу, а зарплати держслужбовців - коштом міжнародної допомоги. Тому просто заощадити кошти на зарплатах держслужбовців для фінансування доплат військовим неможливо. "Збільшуючи видатки на армію, треба розуміти наслідки таких кроків", - додав міністр.
За словами очільника Мінфіну, розв'язувати питання виплат та доплат військовим в Україні в першу чергу має військове керівництво держави, яке підписує відповідні накази. Марченко нагадав, що зараз в Україні діє мотиваційна система для військовослужбовців, яка зокрема передбачає доплати у розмірі 100 тис. грн та 50 тис. грн.
Як повідомляв Укрінформ, 10 квітня Верховна Рада підтримала повернення виплат у розмірі 30 тис. грн для військовослужбовців, поліцейських та працівників Державної служби з надзвичайних ситуацій. Законодавча ініціатива донині не підписана Головою ВР та Президентом, оскільки зареєстрований блокуючий проєкт постанови про її відхилення.
У Міжнародному валютному фонді вважають, що повернення доплат військовим може призвести до зростання дефіциту українського бюджету у 2023 році.
Народні депутати планують створити робочу комісію у Верховній Раді, яка повинна врегулювати ситуацію з виплатами українським військовослужбовцям, що дають відсіч ворогу.
Фото: Мінфін