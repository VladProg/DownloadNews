Служба безпеки України затримала інформатора росіян, який, за інформацією слідства, розкидав саморізи для сповільнення колон ЗСУ в Лимані Донецької області.

Про це у Телеграмі поінформувала пресслужба СБУ, передає Укрінформ.
«Служба безпеки затримала ще одного ворожого поплічника під час стабілізаційних заходів на звільнених територіях Донеччини. Ним виявився 26-річний мешканець Лимана. Упродовж травня цього року він збирав для російських окупантів інформацію про місця базування та переміщення Сил оборони на території регіону», - заявили у СБУ.
За інформацією спецслужби, найбільше фігуранта цікавили точні координати блокпостів та об’єктів Укрзалізниці.

«Ці відомості він надсилав навіднику танкової роти російської тактичної групи «Купол», з яким раніше навчався у школі. Зв’язок підтримували через заборонену соцмережу «Одноклассники», - уточнюється у повідомленні.
Окрім того, розслідування встановило, що під час боїв за Лиман чоловік навмисно ускладнював пересування підрозділів ЗСУ, для чого потайки розкидав саморізи на дорогах міста, якими рухались колони автомобілів українських захисників.
На основі отриманих доказів слідчі СБУ повідомили фігуранту про підозру за ч. 7 ст. 111-1 Кримінального кодексу України (Колабораційна діяльність). Наразі він перебуває під вартою. Зловмиснику загрожує до 15 років тюремного ув’язнення. Комплексні заходи проводили співробітники СБУ в Донецькій та Луганській областях за процесуального керівництва Донецької обласної прокуратури.
Як повідомлялося, СБУ повідомила про підозру московській блогерці, яка однією з перших почала виправдовувати підрив Каховської ГЕС.