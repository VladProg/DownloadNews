В Україні не залишилось жодної дитини, яка не атестована чи не табельована з 1 до 11 класу. В цьому є перемога освітянського фронту.

Про це в Івано-Франківську на брифінгу за результатами зустрічі з колегами-міністрами країн ЄС повідомив міністр освіти і науки України Сергій Шкарлет, передає кореспондент Укрінформу.
«У нас жодної дитини не залишилось, яка не атестована чи не табельована з 1 до 11 класу і це є основна перемога освітянського фронту», - зазначив Шкарлет.
За словами міністра, більше 360 тисяч українських дітей отримали свідоцтво про закінчення 9 класу, 224 тисячі випускників отримали атестат про закінчення повної середньої освіти. І це пори те, що на початку березня більше 670 тисяч дітей перебували за межами України.
Шкарлет висловив переконання, що українська освітня система спроможна інтегруватись в європейську, особливо після набуття статусу країни-кандидата у члени ЄС. Саме це питання сьогодні обговорювали під час зустрічі делегацій міністрів освіти країн ЄС, де перебуває найбільша кількість українських дітей, а це Литви, Латвії, Естонії, Польщі, Чехії.
«Ми обговорювали важливі питання щодо інтеграції наших дітей в систему освіти європейських країн, щодо можливості зарахування набутих знань, навичок, оцінок і взаємовизнання в системах освіти країн ЄС та України, щодо можливості соціалізації наших дітей, можливості залучення українських викладачів, які перебувають поза межами України і знаходяться в країнах ЄС. Ми дійшли конструктивного діалогу», - запевнив Шкарлет.
Він зауважив, що нині найбільше біженців, а це близько 1,4 млн вимушених переселенців, прийняла Польща. Відтак, там найбільше навчається українських дітей.
«Освітнє законодавство країн ЄС трішки вирізняється один від одному і в цьому є проблема синхронізації набуття одночасно освіти за стандартами країн, де перебуває дитина і освітніми стандартами України. У Польщі законодавство передбачає, що дитина може навчатися онлайн в Україні, але при цьому не відвідувати заклади Польщі», - зауважив Шкарлет.
За його словами, за результатами зустрічі в Україні сформована робоча група з питань синхронізації освітніх здобутків дітей, які знаходяться за межами митної території України, та дітей, які навчаються тут, з метою, аби український атестат та освітня програма визнавались в країнах ЄС.
Наразі за межами Україні перебувають 502 тисячі українських дітей.