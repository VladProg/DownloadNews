Колишній начальник департаменту вибухотехнічної служби Національної поліції України постане перед судом за одержання 980 тис. грн неправомірної вигоди та подальшу її легалізацію.

Як передає Укрінформ, про це повідомляє Національне антикорупційне бюро України.
НАБУ спільно зі Спеціалізованою антикорупційною прокуратурою сьогодні, 12 травня, скерували до суду обвинувальний акт стосовно ексначальника департаменту вибухотехнічної служби Нацполіції, а також директора товариства з обмеженою відповідальністю, який і надав хабар.
Дії експосадовця кваліфіковані за ч. 4 ст. 368; ч. 1 ст. 209 Кримінального кодексу України (одержання неправомірної вигоди в особливо великому розмірі або вчинене службовою особою, яка займає особливо відповідальне становище; набуття, використання, розпорядження майном, одержаним злочинним шляхом), а керівника ТОВ - за ч. 3 ст. 369 (неправомірна вигода, надана службовій особі, яка займає відповідальне становище, або вчинена за попередньою змовою групою осіб) Кримінального кодексу України.
Встановлено, що колишній очільник департаменту Нацполіції, володіючи інформацією про реальні потреби підрозділів у закупівлі обладнання, організував разом зі знайомим йому керівником приватної компанії восени 2016 року закупівлю такого обладнання та спеціальних костюмів для потреб підрозділу Нацполіції в Луганській області.
У результаті закупівлі Нацполіція сплатила 3 млн грн. З цієї суми приватний підприємець перерахував 980 тис. грн нібито за юридичні послуги компанії, кінцевим бенефіціаром якої був на той момент чинний посадовець Нацполіції.
У квітні минулого року детективи НАБУ спільно з Департаментом внутрішньої безпеки Національної поліції за процесуального керівництва САП повідомили цим двом особам про підозру.
У жовтні того ж року матеріали справи для ознайомлення були відкриті стороні захисту.
Як повідомляв Укрінформ, у березні Спеціалізована антикорупційна прокуратура скерувала до суду справу щодо двох адвокатів, яких, за інформацією правоохоронців, раніше було викрито на спробі підкупу суддів Окружного адміністративного суду Києва.