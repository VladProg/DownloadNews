Уряд виділяє 560 млн грн для виплати одноразової державної допомоги постраждалим унаслідок підриву Каховської ГЕС у розмірі 5 тисяч гривень на одну особу.

Про це повідомив Прем'єр-міністр Денис Шмигаль у Телеграмі на початку виїзного засідання уряду, що проходить на Херсонщині, передає Укрінформ.
"Крім компенсацій у майбутньому, тисячі людей потребують допомоги тут і зараз. Сьогодні ми виділяємо 560 млн для виплати одноразової державної допомоги постраждалим від повені у розмірі 5 тис. грн для однієї особи", - сказав керівник уряду.
Він дав доручення Міністерству соціальної політики, Міністерству з питань реінтеграції та Міністерству економіки якнайшвидше розробити проєкт рішення про порядок використання цих коштів.

"Це потрібно для того, щоб вже у тижневий термін ми розпочали такі виплати. Одночасно проводимо перемовини з міжнародними гуманітарними організаціями щодо здійсненнями ними аналогічних виплат", - зазначив Шмигаль.
Як повідомляв Укрінформ, уряд України проводить виїзне засідання на Херсонщині.
За словами Шмигаля, Кабмін виділяє понад 980 млн грн з Фонду ліквідації наслідків збройної агресії на виплату компенсацій за пошкоджені та зруйновані внаслідок повені будинки на Херсонщині.