Печерський районний суд міста Києва залишив під вартою до 9 вересня голову Макарівського районного суду Олексія Тандира, який збив на смерть 23-річного нацгвардійця на блокпосту.

Про це повідомляє кореспондент Укрінформу.
«Суд ухвалив ... продовжити підозрюваному Тандиру Олексію Віталійовичу, 12.07.1982 року народження, строк тримання під вартою у межах строків досудового слідства, тобто до 9 вересня 2023 року включно. Ухвала слідчого судді підлягає негайному виконанню після оголошення», - зачитала рішення суддя.
На початку засідання прокурор Михайло Доманіцький просив для підозрюваного продовжити тримання під вартою щонайменше на 23 дні з огляду на певні ризики, які можуть виникнути у разі пом'якшення запобіжного заходу.
Зі свого боку обвинувачений просив перевести його під домашній арешт.
Раніше, 9 серпня Київський апеляційний суд відхилив апеляцію судді, який підозрюється у вчиненні смертельної ДТП, на запобіжний захід і залишив його під вартою.
Як повідомлялося, у ніч проти 26 травня голова Макарівського районного суду (Київська область) Олексій Тандир збив на смерть 23-річного нацгвардійця на блокпосту в столиці.
Суддю затримали. Він відмовився від освідування на вміст алкоголю та наркотиків, проте мав візуальні клінічні ознаки сп’яніння. Суд надав дозвіл на примусове відібрання в нього біологічних зразків.
Експертиза показала, що Тандир перебував у стані алкогольного сп’яніння, коли збив нацгвардійця.
За фактом ДТП правоохоронці розпочали кримінальне провадження за ч. 3 ст. 286-1 (Порушення правил безпеки дорожнього руху або експлуатації транспорту особами, які керують транспортними засобами в стані сп'яніння) Кримінального кодексу.
27 травня 2023 року Вища рада правосуддя надала згоду на арешт Тандира. Того ж дня Печерський районний суд обрав йому запобіжний захід – тримання під вартою до 21 липня без можливості внесення застави.
17 липня Печерський райсуд продовжив тримання під вартою до 26 серпня 2023 року.