Міністерство охорони здоров'я закликає українців щеплюватися проти коронавірусу, вакцин у країні достатньо.

Про це на брифінгу сказав керівник Національної програми з імунізації, керівник експертної групи МОЗ Олександр Заїка, передає кореспондент Укрінформу.
“Станом на зараз достатньо залишків вакцини проти COVID-19. Це і CoronaVac, Comirnaty (Pfizer), і Janssen (Johnson & Johnson). Всі вони є доступними і можна отримувати щеплення і в пунктах вакцинації, і в центрах масової вакцинації. Натомість темпи вакцинації, на превеликий жаль, є невтішними і мають тенденцію до зниження. За останній тиждень ми зробили близько 75 тис. щеплень, що на 25% нижче, аніж за попередній”, - сказав Заїка.
Натомість, за його словами, зростає захворюваність на COVID-19, фіксуються й летальні випадки, близько 75% яких у категорії 65+ - це група високого ризику.
"І лише половина людей віком 60+ отримали первинний комплекс (вакцинації - ред.). В категорії 70-79 лише 30% отримали первинний комплекс, повинні вакцинуватися саме зараз і не чекати зростання захворюваності", - заявив Заїка.
За його словами, зростання захворюваності на коронавірусну хворобу прогнозується на січень, і слід надолужити пропущені щеплення.
Керівник експертної групи нагадав, що МОЗ скоротило термін між основним курсом вакцинації проти COVID-19 та першою бустерною дозою з 6 місяців до 5, між першим бустером та другим — до 4 місяців. Також дозволено робити щеплення різними вакцинами, наприклад, Коронавак після основного курсу Comirnaty або навпаки.
Своєю чергою голова Бюро ВООЗ в Україні доктор Ярно Хабіхт зауважив, що світ зараз дуже близький до завершення пандемії коронавірусу, і саме вакцинація допоможе це наблизити. З 24 лютого, за словами Хабіхта, в рамках ініціативи COVAX в Україну доправлено понад 3 млн доз вакцини проти COVID-19, а першою послугою, яку надають на визволених територіях України, є саме вакцинація.
Голова представництва ЮНІСЕФ Мурат Шахін підкреслив, що вакцинація проти коронавірусу, особливо груп ризику, допоможе знизити навантаження на медичну систему країни, яка і так постраждала від дій загарбників.
"45% ліжкового фонду, тобто місць у лікарнях, зайнято. Ми знаємо, що є перебої з електропостачанням, опаленням та інші труднощі, пов'язані з війною. ...Мусимо зазначити, що менш ніж 8% українців отримали бустерну вакцинацію. І якщо ви хочете, що лікарі могли змогу надавати підтримку тим, хто дістав травматичні ураження або ураження іншого характеру, ви можете вакцинуватися, щоб вони мали таку можливість", - сказав Шахін.
За його словами, посилена кампанія з вакцинації проти COVID-19 розпочинається в Києві, Одесі, Дніпрі, а далі пошириться на інші міста і з часом - на всю Україну.
За даними МОЗ, в Україні виділено 40 тисяч ліжок для лікування COVID-19, наразі з них зайнято 10%. В межах механізму COVAX Україна отримала 2,3 млн доз вакцини проти COVOD-19, на цьому тижні в регіони буде розподілено ще 500 тис. доз вакцини.