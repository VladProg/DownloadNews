В Україні наступного року планується запустити єдину національну ветеранську «гарячу лінію».

Про це повідомила міністр у справах ветеранів Юлія Лапутіна під час виступу на сьомому Українському жіночому конгресі в Києві, передає кореспондент Укрінформу.
"Нами з початку широкомасштабного вторгнення створено «гарячу лінію» кризової психологічної підтримки, там вже більше 20 тисяч дзвінків... Наступного року ми хочемо створити загальнодержавну єдину національну ветеранську лінію з усім переліком питань, які виникають", - сказала Лапутіна.
Вона зазначила, що така лінія також надасть змогу комунікувати з помічниками ветеранів.
Як повідомлялося, пілотний проєкт “Помічник ветерана” стартував 1 липня 2023 року. Головним завданням помічника стане всебічна допомога в межах системи переходу від військової служби до цивільного життя українських захисників та захисниць, які повертатимуться з фронту та служби додому.
Фото: Мінветеранів