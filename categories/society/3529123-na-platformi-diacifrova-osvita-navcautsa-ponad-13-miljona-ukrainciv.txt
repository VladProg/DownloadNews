На національній онлайн-платформі з розвитку цифрової грамотності "Дія.Цифрова освіта" навчаються понад 1,3 мільйона українців.

Як передає Укрінформ, про це віцепрем'єр-міністр — міністр цифрової трансформації Михайло Федоров повідомив у Телеграмі.
"У 2020 році ми створили онлайн-платформу Дія.Цифрова освіта, щоб українці безоплатно навчались цифрової грамотності. Адже за результатами соціологічного дослідження, 53% українців не мали базового рівня цифрових навичок. Ми вже зняли 75 серіалів із класними спеціалістами. І зараз на платформі навчаються понад 1,3 мільйона українців", — написав він.
Федоров наголосив, що до освітніх серіалів із цифрової грамотності на платформу були додані необхідні в часи війни психологічні. "Щоб кожен міг безоплатно отримати підтримку. Просто в смартфоні", — додав міністр.
Так, одним з останніх був доданий серіал "Психологічна підтримка себе та близьких для цивільних". Це 14 серій із порадами психологів щодо того, як впоратися зі стресом, підтримувати дітей та батьків. Кожна серія триває 4 - 8 хвилин.
"Зберігайте психологічну стійкість і дивіться серіал на "Дія.Цифрова освіта", — закликав міністр.
Як повідомлялося, метою проєкту "Дія.Цифрова освіта" є навчити цифровій грамотності 6 млн українців за три роки. У лютому електронні сертифікати про навчання на порталі "Дія.Цифрова освіта" отримали понад мільйон українців.