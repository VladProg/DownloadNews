Україна має трансформувати систему інтернатних закладів, створивши цивілізовані умови для влаштування дітей, які залишилися без батьківського піклування.

Як передає Укрінформ, про це заявила міністерка соціальної політики України Оксана Жолнович під час конференції “Трансформація систем догляду та підтримки дітей і сімей в Україні” у Києві.
“Для нас дуже важливо розбудувати систему соціальних послуг. Зокрема, коли громади не будуть “виживати” дітей, які опинилися у важких життєвих обставинах, в інституційні заклади. Спрямування дітей у інтернати відбувається за звичкою, так легше. Водночас сьогодні Україна, наші захисники життям і кров'ю виборюють право на вибір, можливість прийняття власних рішень, розвитку. Ці речі точно не про інституалізацію, інтернатну систему, в якій дитина не має вибору, свободи, творчості та розвитку”, - сказала Жолнович.
За її словами, щороку близько 8 тисяч українських дітей позбавляються батьківського піклування, і одне з важливих завдань - знайти для них нову родину.
“Маємо прагнути до того, щоб і у нашій країні людина, яка вже досягла певного успіху, думала - що я можу зробити для такої дитини. Можливо, стати патронатною родиною, наставником чи взяти таку дитину під опіку. Ми маємо сформувати в Україні саме таку культуру ставлення до дітей. Це є метою нашого цивілізаційного розвитку”, - зазначила міністерка.
Заступниця голови Офісу Президента України Юлія Соколовська підкреслила, що, незважаючи на війну, держава має створити цивілізовані умови для повернення депортованих та евакуйованих дітей, які залишилися без батьків.
“Вірю, що нам вдасться трансформувати систему, яку ми отримали давно у спадок. Сьогодні ситуація у цій сфері ускладнена війною. На нас чекає повернення депортованих та евакуйованих. Вони мають повернутися у цивілізовані умови. Тому маємо більше роботи, більше викликів. Ця сфера є дуже важливою для Президента та першої леді і вони підтримуватимуть трансформацію систем догляду та підтримки дітей та сімей в Україні”, - зауважила Соколовська.
Своєю чергою голова правління “Української мережі за права дитини” Дар’я Касьянова зазначила, що Україна має власний досвід і успіхи в розбудові сімейних форм виховання, профілактики відмов від новонароджених, але потрібна сталість, навіть в умовах війни. “Перезапускаючи реформу інтернатів, ми всі – представники влади, всеукраїнські й міжнародні громадські організації, світові донори – згуртувалися і готові допомагати одне одному. І ще ми єдині в думці, що підтримка сім’ї і дитини стане частиною відновлення України”, – сказала Касьянова.
Як повідомлялося, російська федерація за період повномасштабного вторгнення викрала 20 тисяч українських дітей.