Колаборанти з Борівської громади на Харківщини, які активно співпрацювали з російськими загарбниками та втекли перед контрнаступом ЗСУ, тепер скаржаться знайомим в Україні на відсутність допомоги та презирливе ставлення до них у росії.

Про це повідомила в Телеграмі Борівська селищна рада, передає Укрінформ.
«Відомо, що більшість колаборантів, які активно співпрацювали на Борівщині з окупаційною владою, покинули громаду і перебувають на території країни-агресора. Деякі з них вже скаржаться знайомим на погані умови проживання у рф, відсутність будь-яких виплат чи соціальних допомог, принизливе ставлення з боку місцевого населення. Багато хто з них хоче повернутися додому, але дороги назад вже немає», - йдеться у повідомленні.
На деокупованих територіях жителі, які понад шість місяців виживали в окупації, отримують гуманітарну допомогу - продуктові набори та засоби гігієни.

Як повідомлялося, завдяки контрнаступу українських військових із початку вересня звільнено 8500 кв км території Харківщини з 388 населеними пунктами. За даними ОВА, під окупацією залишилося тільки 6% області (з 32%). Операція зі звільнення Харківщини триває.