Верховна Рада закликає світову спільноту забезпечити обмін та повернення в Україну військовополонених захисників Маріуполя.

Про ухвалення відповідної постанови №9525 народний депутат із парламентської фракції «Голос» Ярослав Железняк повідомив у Телеграмі, передає Укрінформ.
Він уточнив, що за ухвалення документа проголосували 293 депутати.
Так, ВР закликає міжнародні інституції, парламенти та уряди іноземних держав активізувати міжнародні і національні зусилля з метою звільнення та повернення в Україну всіх українських військовополонених та всіх незаконно утримуваних громадян України, передусім військовополонених захисників Маріуполя.
Український парламент також звертається до Міжнародного комітету Червоного Хреста, Комітетів ООН проти катувань та з прав людини з вимогою посилити зусилля для забезпечення покращення умов утримуваних Росією українських військовополонених та запобігання катуванню, приниженню честі та гідності, порушенню прав людини, встановлення місцеперебування всіх бранців – громадян України.
Водночас Верховна Рада закликає міжнародне співтовариство посприяти притягненню до відповідальності всіх винних у вчиненні воєнних злочинів та злочинів проти людяності на території України, у тому числі військово-політичного керівництва Російської Федерації за вчинення злочину агресії шляхом створення спеціального міжнародного трибуналу.
Крім того, український парламент звертається до світової спільноти з проханням посилити політико-дипломатичний та санкційний тиск на Росію, а також продовжити всебічну підтримку України – до перемоги.
Як повідомлялося, українські військові понад 80 днів тримали оборону Маріуполя. 16 травня 2022 року розпочалась евакуація захисників із заблокованого російськими загарбниками заводу «Азовсталь». Захисники міста опинилися в російському полоні. Звільнення полонених відбувається поступово. Близько 700 бійців бригади «Азов» досі перебувають у полоні.