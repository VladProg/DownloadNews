Українській владі пропонують встановити нову дату святкування Дня медичного працівника та змінити його назву.

Про це йдеться у переданому Укрінформу зверненні Поважної ради Ордена святого Пантелеймона до Президента Володимира Зеленського, Прем'єр-міністра Дениса Шмигаля, глави МОЗ Віктора Ляшка та керівника профільного парламентського комітету Михайла Радуцького.
«В Україні наближається День медичного працівника. Поважна рада Відзнак за професіоналізм та милосердя «Орден Святого Пантелеймона» та «Медаль Святого Пантелеймона», яка об’єднує моральних авторитетів України – провідних представників медичної, культурної спільнот, духовенства, – пропонує змінити назву та дату відзначення професійного свята медиків України», - зазначається у зверненні за підписом голови Поважної ради, колишнього міністра охорони здоров'я Василя Князевича.
На думку його авторів, відзначення цього свята одночасно з росією та білоруссю продовжує ідеологію «Указа Президиума Верховного Совета СССР от 1 октября 1980 года «О праздничных и памятных днях» зі збереженням у назві свята російської мовної формули «день медицинского работника», у якій зумисно приховано національну домінанту свята.
Тому Рада Ордена святого Пантелеймона пропонує надати святу українськоцентричну назву «День Українського медика», чим ще раз посилити національні ідеологеми в гуманному служінні українських медиків і в житті Української держави.
Для відзначення професійного свята «День Українського медика» автори звернення пропонують на розгляд такі дати:
- 9 серпня – (по Григоріанському календарю) у день святого Пантелеймона-цілителя, який був лікарем, шанується як святий Католицькою та Православною церквами. Або 27 липня – день, коли Православна церква вшановує пам'ять святого Пантелеймона-цілителя за юліанським календарем.
- 14 червня – у день святкування пам'яті преподобного Агапіта Печерського, який увійшов в історію українського монашества як чернець, що молитвою зцілював тілесні і душевні хвороби. Він вважається засновником лікарської справи у Києво-Печерському монастирі.
- 31 жовтня – у День пам’яті святого Луки – євангеліста, супутника св. апостола Павла в його апостольських подорожах, автора третього Євангелія та Діянь святих апостолів.
«Вважаємо, що саме такі дати найбільше пасують до дня вшанування українських медиків. А відхід від святкування цього дня разом із росією наблизить нас до нашої перемоги у цій кривавій війні», - наголошується у зверненні до влади.
Зміни у відзначенні професійного свята українських медиків автори звернення пропонують запровадити із 2023 року.
Як повідомлялося, нині професійне свято працівників галузі охорони здоров'я України відзначається щороку у третю неділю червня. Цього року День медичного працівника припадає на 19 червня.
Свято було встановлено згідно з указом Президента "Про день медичного працівника" №281/94 від 3 червня 1994 року.