Міжнародний аеропорт «Бориспіль» потрапив у топ-10 найкращих аеропортів країн Східної Європи.

Як передає Укрінформ, про це ідеться у повідомленні на сайті аеропорту.
Британська консалтингова компанія Skytrax представила переможців рейтингу The World’s Best Airports in 2022 за результатами опитування пасажирів.
До десятки найкращих увійшли аеропорти Батумі, Будапешта, Таллінна, Бухареста, Риги, Тбілісі, міжнародний аеропорт "Бориспіль", аеропорти Белграда, Братислави та Загреба.

Skytrax є впливовою британською консультаційною компанією, що з 1989 року оцінює та вивчає якість обслуговування аеропортів та авіакомпаній світу.
World Airport Awards вручається за результатами опитування більш як 13 мільйонів пасажирів у 550 аеропортах світу.
​"Особливість міжнародного авіаційного рейтингу Skytrax – у його тісній комунікації з пасажирами всього світу. Факт того, що міжнародний аеропорт "Бориспіль" увійшов до десятки найкращих аеропортів, демонструє його стандарти роботи з пасажирами для забезпечення їх комфорту та безпеки. Війна раптово зупинила роботу аеропорту. Але ніщо не змінить нашу впевненість у перемозі України, її мирний та незалежний розвиток. Віру в майбутнє головних повітряних воріт країни – міжнародного аеропорту "Бориспіль", – підкреслив генеральний директор підприємства Олексій Дубревський.
Як повідомлялося, у зв'язку з повномасштабним нападом росії робота міжнародного аеропорту “Бориспіль” призупинена.