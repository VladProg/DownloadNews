Служба безпеки України викрила у різних регіонах вісьмох прокремлівських агітаторів, які закликали до захоплення державної влади.

Як передає Укрінформ, про це СБУ повідомляє у Телеграмі.
«Служба безпеки нейтралізувала розгалужену мережу ворожих агітаторів. Зловмисники виправдовували збройну агресію рф, закликали до захоплення державної влади та розпалювали міжконфесійну ненависть. У ході слідчо-оперативних дій у різних регіонах України вісьмом фігурантам повідомлено про підозру у злочинах проти нашої держави», - ідеться у повідомленні.
У Києві правоохоронці заблокували інформаційно-підривну діяльність місцевого жителя, який під видуманим ім’ям у соцмережах поширював матеріали російських та білоруських пропагандистів.
У Закарпатській області був викритий місцевий блогер, який розповсюджував у соцмережах фейки та маніпуляції російської пропаганди щодо «церковної теми» в Україні.
«Зловмисник поширював ворожі наративи, в яких ображав почуття віруючих, вдавався до зневажливих висловлювань на їхню адресу. Для підготовки своїх «публікацій» використовував матеріали з прокремлівських інтернет-ресурсів», - зазначили в СБУ.
У Черкасах встановили ще двох поплічниць агресора. Одна з них - колишня посадовиця прокуратури, інша – працівниця філії одного із державних банків. Під час листування у месенджерах вони виправдовували воєнні злочини російських загарбників та поширювали дезінформацію про підрозділи ЗСУ.
У Вінницькій області заблокована підривна діяльність чотирьох інтернет-агітаторів, серед яких – колишні вчитель школи та медпрацівник. У забороненій соцмережі «Однокласники» вони закликали до насильницького захоплення державної влади та зміни кордонів України.
Під час обшуків за місцями перебування фігурантів виявлені мобільні телефони і комп’ютери, які ті використовували для розповсюдження деструктивного контенту.

Тривають розслідування у межах кримінальних проваджень, розпочатих за кількома статтями Кримінального кодексу України.
Як повідомляв Укрінформ, суд виніс вирок у вигляді 15 років ув’язнення агенту фсб росії, затриманому СБУ на спробі передачі агентурної інформації ворогу.