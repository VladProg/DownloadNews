Правоохоронці знайшли не всю суму хабара, а тому ексголова Верховного Суду Всеволод Князєв має бути затриманий до надання згоди Вищої ради правосуддя на його утримання під вартою, щоб він таким чином не перешкоджав розшуку речових доказів.

Про це сказав прокурор Спеціалізованої антикорупційної прокуратури Олександр Омельченко у Вищому антикорупційному суді, де відбувається розгляд скарги захисту на затримання Князєва, передає кореспондент Укрінформу.
"Мета затримання – забезпечення збереження речових доказів. Вона до цього часу не досягнута, а саме завчасно ідентифіковані і вручені під наглядом правоохоронців грошові кошти, які були предметом неправомірної вигоди, одержаної Князєвим, знайдені не всі", – сказав він.
Омельченко зазначив, що у ході обшуку Князєв перешкоджав проведенню слідчих дій, зокрема вихопив свій телефон у детектива і намагався до когось подзвонити, тому, на думку слідства, у випадку звільнення Князєва він може перешкоджати пошуку речових доказів.
"Гроші отримувалися Князєвим для подальшої передачі суддям Верховного Суду, а тому існує ризик, що ці кошти можуть бути в інших осіб, яких ми зараз перевіряємо на причетність до кримінального правопорушення, і у разі відшукання цих коштів є всі підстави говорити про те, що коло підозрюваних може бути розширене", – повідомив прокурор.
Водночас присутній на судовому засіданні детектив Національного антикорупційного бюро повідомив, що правоохоронці провели обшуки у близько 20 суддів, які входять до Великої палати Верховного Суду, і під час цих слідчих дій вдалося знайти певні суми.
"Під час одночасного обшуку у близько 20 суддів Верховного Суду певні суми – я не буду озвучувати їх прізвища – були також відшукані", – сказав детектив.
За словами детектива, слідство наразі не може відшукати 350 тис. доларів, які були предметом неправомірної вигоди.
За словами прокурора Омельченка, Князєва затримали законно на 72 години, а після завершення цього часу слідство сподівається отримати згоду від Вищої ради правосуддя на утримання його під вартою.
Як повідомляв Укрінформ, ексочільник ВС Всеволод Князєв після затримання 15 травня і проведення у нього вдома і на роботі обшуків перебуває в ізоляторі тимчасового тримання. Прокурори САП підготували до Вищої ради правосуддя подання про надання дозволу на утримання його під вартою.
Після надання такого дозволу САП направить до ВАКС клопотання про обрання йому запобіжного заходу.
15 травня НАБУ і САП заявили про викриття схеми одержання неправомірної вигоди керівництвом та суддями Верховного Суду. Правоохоронці затримали чинного на той час голову ВС Князєва та вилучили 2,7 млн дол.