Українські прикордонники щодня відмовляють у пропуску за кордон близько 150 особам, переважно чоловікам призовного віку.

Про це повідомив на брифінгу у Медіацентрі Україна - Укрінформ речник Держприкордонслужби Андрій Демченко.

"Щоденно прикордонники відмовляють у перетині кордону на виїзд у середньому 150 особам, більшу частину яких становлять чоловіки, які підпадають під обмеження в пропуску через кордон", - сказав він.
За словами Демченка, прикордонники також щодня затримують десятки порушників, які намагаються незаконно перетнути державний рубіж: хтось на «зеленій» ділянці, а хтось - через пункти пропуску з підробленими документами.
Загалом з 24 лютого поза пунктами пропусків затримано майже 7000 порушників. Ще понад 3300 осіб зупинено в пунктах пропуску під час спроби виїхати за підробленими документами чи у інший незаконний спосіб, поінформував речник ДПСУ.
Він зазначив, що поза пунктами пропуску порушники найбільш активно намагаються перетнути кордон на ділянці з Румунією та Молдовою, а в пунктах пропуску - на кордоні з Угорщиною та Польщею.
Крім того, прикордонники у взаємодії з іншими правоохоронними органами викривають схеми незаконного переміщення осіб, уже припинено діяльність більш як 80 таких груп.
Демченко також поінформував, що масового перетину кордону на виїзд з України після масованого обстрілу у жовтні не спостерігалося.
"Навпаки, 10-11 жовтня показники знизилися до 75 тисяч осіб на добу, а до цього постійно трималися на рівні 90 тисяч осіб. Не відзначалося і черг з легкових автомобілів на виїзд", - сказав речник.
За його словами, загальний пасажиро-транспортний потік залишається динамічним, середньодобовий показник коливається на рівні 80-90 тисяч осіб в обох напрямках – на в’їзд і виїзд.