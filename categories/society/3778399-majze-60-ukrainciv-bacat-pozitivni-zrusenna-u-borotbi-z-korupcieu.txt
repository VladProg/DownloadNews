Більшість українців (59%) вважають, що в Україні дійсно є спроби боротися з корупцією та позитивні зрушення, водночас 34% переконані, що останні корупційні випадки є свідченням безнадійної корумпованості України і позитивних змін немає.

Як передає Укрінформ, про це свідчать дані всеукраїнського опитування громадської думки "Омнібус", яке провів Київський міжнародний інститут соціології (КМІС) упродовж 29 вересня – 9 жовтня 2023 року.
Як нагадують соціологи, за останні місяці в Україні за результатами діяльності правоохоронних органів та журналістських розслідувань інтенсивно обговорювалися різні кричущі корупційні випадки.
"Ми поставили респондентам запитання, а як вони самі сприймають нинішню ситуацію з боротьбою з корупцією. Більшість українців – 59% – вважають, що в Україні дійсно є спроби боротися з корупцією та позитивні зрушення. Водночас істотна частка респондентів обирали варіант відповіді, що останні справи є свідченням "безнадійної корумпованості України і позитивних змін немає" (34%)", – йдеться у пресрелізі.

Як зауважили у КМІС, раніше вони не ставили запитання у такому формулюванні, тому важко однозначно говорити про динаміку настроїв. Водночас узимку 2022-2023 років інститут провів масштабне опитування щодо стану корупції. Одним із запитань було "Як Ви вважаєте, наскільки ефективно органами влади України ведеться боротьба з корупцією?". "Якщо в 2018 році 25% відповіли "скоріше ефективно", то взимку 2022-2023 року – 50%. Тому ми можемо обережно припускати, що зараз думки українців щодо боротьби з корупцією більш оптимістичні, ніж були до широкомасштабного вторгнення (і порівняно з тим, що було до Революції Гідності)", – зазначають соціологи.
За даними останнього опитування, із заходу на схід стає менше тих, хто вважає, що в Україні дійсно є спроби боротися з корупцією. Хоча при цьому в інших регіонах, крім сходу, більше тих, хто позитивно оцінює ситуацію, ніж тих, хто оцінює негативно. Так, на заході 65% вважають, що боротьба є, проти – 32%, які, навпаки, вважають Україну "безнадійно корумпованою". У центрі співвідношення 60% проти 34%, на півдні – уже 53% проти 40%. На сході вже трохи більше тих, хто негативно оцінює ситуацію – 49% проти 45%, які вважають, що боротьба з корупцією є.

Як наголошується у пресрелізі, критичні оцінки ситуації з корупцією пов’язані з вищою готовністю до територіальних поступок. Так, серед тих, хто негативно оцінив ситуацію, 25% готові до територіальних поступок, тоді як серед тих, хто бачить позитивні зрушення, – 4%.
Водночас навіть серед тих, хто критично сприймає ситуацію з корупцією, переважна більшість (66%) виступають проти територіальних поступок (серед тих, хто позитивно оцінює ситуацію – 88% проти поступок).

КМІС провів власне всеукраїнське опитування громадської думки "Омнібус" методом телефонних інтерв’ю з використанням комп’ютера (CATI). На основі випадкової вибірки мобільних телефонних номерів опитано 1010 респондентів, які мешкають у всіх регіонах України (крім АР Крим). Опитування проводилося з дорослими (від 18 років) громадянами України, які на момент опитування проживали на території України. До вибірки не включалися жителі територій, які тимчасово не контролювалися владою України до 24 лютого 2022 року (АР Крим, м Севастополь, окремі райони Донецької та Луганської областей), а також опитування не проводилося з громадянами за кордоном.
Формально за звичайних обставин статистична похибка такої вибірки (з імовірністю 0,95 і з врахуванням дизайн-ефекту 1,1) не перевищувала 3,4% для показників, близьких до 50%; 3,0% – для показників, близьких до 25%; 2,1% – для показників, близьких до 10%; 1,5% – для показників, близьких до 5%.
За умов війни крім зазначеної формальної похибки додається певне систематичне відхилення. Загалом у КМІС вважають, що отримані результати все одно зберігають високу репрезентативність та дозволяють досить надійно аналізувати суспільні настрої населення.