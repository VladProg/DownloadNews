Вищий антикорупційний суд затвердив угоду про визнання винуватості з адвокатом, якого разом ексголовою Верховного суду Всеволодом Князєвим викрили на отриманні 2,7 млн дол. хабаря. За рішенням суду він отримав умовний термін.

Про це інформує пресслужба Спеціалізованої антикорупційної прокуратури, передає Укрінформ.
"12 жовтня 2023 року колегія суддів ВАКС затвердила угоду про визнання винуватості, укладену між прокурором САП та адвокатом, якого разом з ексголовою Верховного суду САП та НАБУ викрили на одержанні 2,7 млн дол. неправомірної вигоди", – йдеться у повідомленні.
Відповідно до угоди суд визнав адвоката винним у пособництві в отриманні хабаря.
За вироком суду йому призначено покарання у вигляді 5 років позбавлення волі без конфіскації майна. При цьому на підставі ст. 75 Кримінального кодексу України суд звільнив особу від відбування призначеного покарання з іспитовим терміном три роки.
За умовами угоди особа зобов’язана співпрацювати зі стороною обвинувачення та надавати викривальні покази, а також перерахувати 21 млн грн на спеціальний рахунок у Фонд United 24 на спільний проєкт Генштабу ЗСУ, Держспецзв'язку та Міністерства цифрової трансформації «Армія дронів».
Вилучені в ході розслідування грошові кошти у сумі близько 29 млн грн також будуть перераховані на підтримку Збройних сил України. Крім того, у порядку спеціальної конфіскації з адвоката стягується 350 тис. дол.
За даними Укрінформу, йдеться про адвоката Олега Горецького.
У САП нагадали, що 3 жовтня поточного року завершили досудове розслідування у справі стосовно колишнього голови Верховного суду.
Як повідомляв Укрінформ, 15 травня НАБУ заявило про викриття масштабної корупції у Верховному суді України. Правоохоронці затримали тодішнього голову ВС Князєва.
Під час пленуму Верховного суду 140 суддів підтримали висловлення Князєву недовіри. Також була ухвалена постанова пленуму про припинення повноважень голови ВС.
18 травня Вища рада правосуддя дала дозвіл на утримання Князєва під вартою.
Того ж дня ВАКС обрав ексголові Верховного суду запобіжний захід у вигляді тримання під вартою з можливістю внесення 107,3 млн грн застави. Надалі Апеляційна палата ВАКС зменшила суму застави спочатку до 75 млн грн, а згодом до 55 млн грн.
7 вересня ВАКС продовжив термін тримання під вартою колишнього голови ВС до 16 жовтня з можливістю внесення 55 млн грн застави.
26 вересня Апеляційна палата Вищого антикорупційного суду залишила Князєва у СІЗО, але зменшила заставу до 45 млн грн.