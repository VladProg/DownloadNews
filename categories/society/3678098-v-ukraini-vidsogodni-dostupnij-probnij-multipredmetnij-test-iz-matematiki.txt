Майбутнім абітурієнтам відсьогодні доступна можливість потренуватися зі складанням обов'язкового предмета національного мультипредметного тесту - математики.

Про це міністр освіти і науки Сергій Шкарлет повідомив у Телеграмі, передає Укрінформ.
Демонстраційний тест доступний на сайті Львівського регіонального центру оцінювання якості освіти.
Як зазначив Шкарлет, інтерфейс запропонованого тестувальника відрізняється від реального НМТ, однак структура, типи завдань і тривалість виконання відповідають вступному тесту.
Міністр нагадав, що під час складання тесту в спеціальних екзаменаційних центрах учасники зможуть користуватися довідковими матеріалами.
Інші демонстраційні варіанти вступного випробування, крім поширеного раніше блоку з української мови, будуть оприлюднені не пізніше ніж у травні 2023 року.
Як повідомляв Укрінформ, 28 лютого Український центр оцінювання якості освіти розмістив демонстраційний варіант національного мультипредметного тесту з української мови.