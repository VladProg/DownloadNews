З 22 травня Україна долучається до Європейського тижня громадського здоров’я.

Поради про здоровий спосіб життя та формування здорових звичок у Фейсбуці оприлюднило Міністерство охорони здоров'я, передає Укрінформ.
"Здоровий спосіб життя, про який кожен і кожна з нас чули принаймні раз, формується саме з їх дотримання. Проте ці звички дуже непросто зробити щоденною рутиною. Згідно з дослідженням (https://bit.ly/43fzHtz), проведеним у 2021 році, може знадобитися в середньому 59 днів, щоби нова звичка стала автоматичною. Інше дослідження (https://bit.ly/43g9tqX), проведене у 2012 році, показало, що для зміни звичної поведінки потрібно приблизно 10 тижнів", - йдеться у повідомленні.
У МОЗ наголошують, що під час повномасштабної війни особливо важливо приділити увагу своєму здоров’ю, втому числі і задля того, щоб після перемоги мати сили на відбудову країни.
Зокрема, в МОЗ розповіли, які корисні звички варто інтегрувати в щоденні рутину, і з чого потрібно починати.
Ціль «Більше рухатися»

Як зауважують в МОЗ, відома рекомендація робити щонайменше 10 000 кроків на день. Водночас ціль у 10 тис. кроків може бути важко досяжною для людей із малорухливим способом життя. У такому випадку радимо досягати загальної цілі «10 000 кроків на день» поетапно. Наприклад, якщо ви робите 3 000 кроків на день (базова кількість), щодня поступово додавайте до своєї активності ще 500–1000–2000 кроків.
Окрім цього, ВООЗ рекомендує мати принаймні 150 хвилин аеробних фізичних навантажень помірної інтенсивності щотижня (приблизно 30 хвилин на день, 5 днів на тиждень).
Ціль «Пити більше води»

Необхідно надавати перевагу чистій воді без підсолоджувачів чи цукру і споживати близько двох літрів на добу. Якщо вам хочеться урізноманітнити напій, додайте у воду жменю ягід, кілька шматочків лимона, огірок або м’яту. Звичка формуватиметься легше, якщо засоби її формування будуть у вас під рукою – тримайте пляшку води поряд або на видноті, щоби ви завжди могли зробити ковток.
Ціль «Їсти здорову їжу»

Зробіть правилом їсти салат в обід щодня або приберіть сільницю зі столу і додавайте до страв замість солі трави і різноманітні спеції. Відмовтеся від цукру й сиропів у каві або чаї або для початку замість двох ложок цукру додайте одну.
ВООЗ рекомендує вживати не менше п’яти порцій фруктів і овочів (еквівалент 400 г) на день. Спробуйте з’їдати яблуко замість перекусу. Пам’ятайте, що «здорова» тарілка має на 50% складатися з овочів (крім картоплі), тож намагайтеся поступово впровадити це правило і в своє життя.
Спробуйте щовечора виділяти 15 хвилин, щоби продумати раціон на наступний день і підготувати відповідні продукти. Ймовірно, коли настане час обіду, ви зробите вибір на користь здоровішої їжі, а не вхопите перше, що потрапить до рук.
Ціль «Добре спати»

Сон – основа здоров’я! Ми знаємо, що потрібно спати 8 годин на добу, але з постійними ракетними загрозами це буває важко. Утім корисні звички навколо сну знадобляться нам після перемоги, тож спробуйте формувати їх уже: не беріть до ліжка телефон – краще прочитайте кілька сторінок цікавої книги, щільно закрийте вікна, щоби спати в темряві, прийміть душ для розслаблення.
Спробуйте наступного тижня лягати на 15-30 хвилин раніше ніж зазвичай.
У МОЗ нагадують, що брак сну провокує переїдання упродовж дня і може впливати на продуктивність праці, тож працюйте над налагодженням сну.
Ціль «Дбати про психічне здоров’я»

У МОЗ радять, зробити піклування про психічне здоров'я ритуалом щоденного піклування про себе. Обмежте перебування у соцмережах – це значно покращить ваше самопочуття. Опануйте навички самодопомоги під час стресу, щоби допомагати собі та своїм близьким.
Спробуйте щодня писати кілька сторінок у щоденнику – це допоможе вам у самопізнанні і аналізі того, що робить вас щасливим чи нещасним. Якщо це поки важко – запишіть 10 причин, чому ви сьогодні молодець або за що ви вдячні дню, що минає. Якщо відчуваєте, що не можете впоратися з тривожністю й стресом – зверніться по допомогу до спеціалістів.
Європейський тиждень громадського здоров’я проходить 22–26 травня. В Україні Всеукраїнський тиждень громадського здоров’я ініційований Центром громадського здоров’я та проходить під гаслом #ПрофілактикаРятуєЖиття та присвячений темі профілактиці захворювань.