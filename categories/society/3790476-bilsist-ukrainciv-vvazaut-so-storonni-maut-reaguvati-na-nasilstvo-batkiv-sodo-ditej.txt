75,2% опитаних вважають, що сторонні люди повинні реагувати на домашнє насильство батьків щодо дітей, і лише 7,4% переконані, що питання методів виховання дітей справа виключно батьків.

Про це свідчать результати дослідження проведеного компанією Gradus Research у вересні 2023, що є в розпорядженні Укрінформу.
“75,2% респондентів вважають, що сторонні люди повинні реагувати на домашнє насильство батьків щодо дітей. Лише 7,4% стоять на позиції, що питання методів виховання дітей справа виключно батьків. Водночас 7,8% визнають, що насильство це проблема, але відкидають потребу звертатися по допомогу, а ще 9,5% вважають, що такі звернення “не на часі”, - йдеться в дослідженні.
Крім того, дещо менше опитаних - 63,8% визнають право підлітків-постраждалих від домашнього насильства звертатися за допомогою. Відсотки чоловічої та жіночої аудиторії суттєво відрізняються. 71,2% жінок і лише 55,7% чоловіків вважають, що підлітки мають звертатися по допомогу.
Цікаво, що значна кількість респондентів визнають, що насправді не знають, як діяти, якщо хтось з їхнього оточення або вони самі стикнуться з насильством (22,4%). Абсолютна більшість відповіла, що мають “приблизне уявлення” - 53,5%, а знають, що робити, лише 18,4%.
Із запропонованих способів реагування на побачене насильство найчастішим вибором серед респондентів є звернення до поліції - 54,2%. Питати у постраждалих про потребу допомоги вважають доцільним 41,7%. Найменша кількість респондентів готові відволікати кривдника (12%) або фізично втручатися (9,8%).
Також 59,8% опитаних стверджують, що якби вони постраждали від насильства, то звернулися б по допомогу (напевно або швидше за все). Не зверталися б 22%. Тут очікувано більшу готовність звертатися по допомогу висловлюють жінки (67,4% проти 51,5% чоловіків).
Більшість воліє звертатися насамперед до поліції (64,3%) та на “гарячі лінії” (49,7%). Цікавим спостереженням є вищий авторитет громадських організацій серед жінок порівняно з чоловіками (42,7% проти 34,9%).
Згідно з дослідженням, найпопулярнішим джерелом інформації про те, куди необхідно звертатися по допомогу, є соціальні мережі (33,9%) та телебачення (29,9%). Найменший відсоток респондентів назвали друковану пресу (5%) та аудіоподкасти (1,5%).
Серед причин, які зупиняють опитаних звертатися по допомогу, на першому місці є небажання виносити на загал родинні проблеми (42,6%). Також 36% мають впевненість, що будуть здатні вирішити проблему самостійно. Привертає увагу високий порівняно з чоловіками відсоток серед жінок тих, хто не звернеться по допомогу через фінансову залежність від кривдника (16,1%) або через страх перед партнером або родичем (10,3%).
Опитування проводилося методом самостійного заповнення анкети респондентом на смартфоні або у браузері за посиланням онлайн.
Вибірка відображає структуру населення міст із кількістю мешканців більше 50 тисяч у віці 18-60 років за статтю, віком, розміром населеного пункту та регіоном. Розмір вибірки: 1194 респонденти. Опитано 1194 громадян у віці 18-60 років у містах із населенням більше 50 000.
Як повідомляв Укрінформ, в Україні за дев’ять місяців порушили понад 5000 справ про домашнє насильство.