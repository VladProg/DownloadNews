Ситуація з пенсійними та іншими соціальними виплатами на захоплених росією територіях України є дуже складною.

На цьому віцепрем'єр-міністр - міністр з питань реінтеграції тимчасово окупованих територій України Ірина Верещук наголосила в інтерв'ю Укрінформу.
«Там є величезна проблема. Я знаю, що пенсії дуже важко виплатити. Уже десь є заборгованість по два місяці. Ми схвалили постанову, якою дозволити Укрпошті везти готівку. Бо я знаю, що, наприклад, на Херсонщині бідні люди стають у чергу до ПриватБанку десь із другої години ночі, стоять, але через декілька годин можуть хоча б 3 тисячі гривень або якусь копійчину отримати. А з Ощадбанком ще гірше. Ми зараз розбираємося з причинами, чому один банк має доступ, а інший – ні», - сказала Верещук.
За її словами, тому Укрпошта отримала повноваження привезти людям готівку та забезпечити їх пенсією.
У будь-якому випадку, запевнила віцепрем'єр, якщо людина не отримувала два місяці пенсію, ці гроші нікуди не дінуться, ніхто ці виплати не заморозить. Кошти будуть залишатися на картці доти, поки людина не отримає можливості їх використати.
Як повідомлялося, 24 лютого російська федерація розпочала новий етап війни проти України – повномасштабне вторгнення. російські загарбники обстрілюють та бомбардують мирні міста й села України, катують і вбивають мирне населення. Сили оборони України чинять запеклий опір російським загарбникам.