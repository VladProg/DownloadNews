Українська влада, іноземні уряди та міжнародні організації об’єднують свої зусилля заради повернення додому викрадених російськими загарбниками українських дітей.

Про це сказав Президент Володимир Зеленський з нагоди відкриття Центру захисту прав дитини, передає Укрінформ із посиланням на Телеграм-канал глави держави.

"Під час відкриття Центру захисту прав дитини, який протидіятиме злочинам Росії проти українських дітей, ознайомився з планом дій Bring Kids Back UA. Українська влада, закордонні уряди та міжнародні організації об’єднують свої зусилля заради повернення на батьківщину всіх маленьких громадян України", - зазначив Зеленський.

Він підкреслив, що хочеться повернути дітей в Україну, і якнайшвидше, поки вони діти, це – найважливіше.

Президент нагадав, що наразі вдалося повернути додому 371 дитину.
"Хочеться повернути всіх, і, напевне, головний сенс – у назві програми: Bring Kids Back UA. Я нам відверто бажаю повернути всіх дітей додому, в Україну, і повністю підтримую цю програму. Дякую всім, хто допомагає Україні на цьому шляху", - додав глава держави.

Зеленський оглянув дитячий куточок для дозвілля, приміщення, де фахівці Центру працюють за моделлю «Барнахус» (Barnahus).
В ОП розповіли, що це - міжвідомчий центр для дітей, котрі стали жертвами злочинів чи були їхніми свідками, де відповідні фахівці можуть отримати інформацію від дітей та їхніх родин, провести медичне обстеження, зокрема з криміналістичною метою, і надати необхідну терапевтичну допомогу.
Глава держави також поспілкувався з родиною захисників Маріуполя, які перебували в російському полоні й були звільнені в межах обміну полоненими. Батько Ігор Дмитриковський, який проходив службу на посадах матроса медичної служби та водія військового шпиталю в Маріуполі, був визволений 26 квітня 2023 року після річного перебування у ворожому полоні. Мати Катерина Скопіна, лейтенант медичної військової частини, була звільнена з дев’ятимісячного полону 6 грудня 2022 року. Доньку Ігоря Дмитриковського та Катерини Скопіної Анну-Марію Дмитриковську окупанти примусово вивезли в Росію. Дівчинку повернули в Україну 10 травня 2023 року.
Ігор Дмитриковський і Катерина Скопіна подякували главі держави за допомогу у звільненні з полону та повернення їхньої доньки й подарували Президенту прапор із символікою 503-го ОБМП та сувенір із зображенням Маріуполя.
Також в ОП розповіли, що узгодження виконання плану дій Bring Kids Back UA здійснюватиме Координаційна рада з питань захисту та безпеки дітей при Президентові, яку очолює керівник ОП Андрій Єрмак.
«Ми сьогодні представляємо Президентові розроблену програму: що конкретно ми маємо робити, щоб повернути всіх наших українських дітей, які були незаконно депортовані, забезпечити їхні права, які росіяни порушили, і, безумовно, потурбуватися, щоб зробити все, аби повернути їм те дитинство й те життя, на яке вони заслуговують», – сказав Єрмак.
Як зауважили в ОП, план дій Bring Kids Back UA об’єднує зусилля державних органів України, міжнародних, громадських організацій та небайдужих громадян, які готові працювати для того, щоб повернути на батьківщину всіх незаконно депортованих українських дітей, а багато іноземних партнерів України також уже заявили про свою підтримку й готовність допомагати в захисті прав юних українських громадян.
Радниця – уповноважена Президента з прав дитини та дитячої реабілітації Дарʼя Герасимчук детально поінформувала главу держави про блоки, з яких складається план Bring Kids Back UA. Зокрема, це:
- повернення депортованих Росією українських дітей;
- розвиток сімейних форм виховання;
- реінтеграція дітей, повернутих із РФ, організація їх соціалізації та освітні ініціативи;
- порятунок і захист дітей України;
- фіксація злочинів та притягнення РФ до відповідальності;
- міжпарламентська взаємодія;
- комунікація й публічні заходи та розвиток інфраструктури сімейного виховання.
За кожним із блоків закріплені відповідальні державні органи.
Голова Координаційного центру з розвитку сімейного виховання та догляду дітей Ірина Тулякова поінформувала, що вже розроблено алгоритм супроводу дитини, яка повертається в Україну, відбувається уніфікація надання всіх необхідних послуг.
«Сьогодні працюють усі органи, щоб створювати для дітей, які повертаються, необхідні умови», – наголосила вона.
Уповноважений Верховної Ради з прав людини Дмитро Лубінець додав, що нині вдалося повернути 371 українську дитину, і висловив переконання, що відкриття Центру захисту прав дітей продемонструє і українському суспільству, і міжнародній спільноті, що дитина – основний пріоритет для Української держави.
«Держава Україна бореться за кожного: за військовополонених, за цивільних заручників, за дітей. Зрозуміло, що основне завдання – повернути й добитися справедливої відповідальності щодо РФ і тих злочинців, які фактично продовжують вбивати майбутнє нашої держави», – акцентував Лубінець.
Генеральний прокурор Андрій Костін відзначив, що група прокурорів ОГП нещодавно повернулась з Херсонщини, де у співпраці з представниками Офісу прокурора Міжнародного кримінального суду збирала нові докази воєнних злочинів РФ, зокрема щодо незаконної депортації українських дітей.
Як повідомлялося, в Україні російські загарбники порушують всі права дітей і вже вбили 483 малюків, 989 важко поранили, 19,4 тис. депортували, ще 394 дитини зникли безвісти.
Фото: president.gov.ua