Міністерство цифрової трансформації України запускає гарячу лінію для переселенців, які перебувають у країнах Європи.

Як передає Укрінформ, про це Мінцифри повідомляє у Телеграмі.
Тепер українські переселенці, які перебувають у країнах Європи, зможуть дистанційно та оперативно отримати всю інформацію про: отримання статусу тимчасового захисту або інші правові підстави перебування на території іншої держави; допомогу із житлом і ресурсами підтримки з працевлаштування для українців; ведення бізнесу в 7 країнах ЄС (Польщі, Болгарії, Чехії, Словаччині, Словенії, Литві та Німеччині) та як згодом зробити релокейт в Україну.
Наразі під час пілотного проєкту фахівці центрів «Дія.Бізнес» консультуватимуть українців у Польщі, Болгарії, Чехії, Словаччині, Словенії, Литві та Німеччині. Запити з інших країн ЄС будуть готуватись індивідуально. Центр також надаватиме відповідні консультації внутрішньо переміщеним особам в Україні.
Отримати безоплатну консультацію можна за номерами телефонів: 080 033 31 83 (дзвінки безоплатні на території України), +48 22 266 22 75 (міжнародний номер для дзвінків із території країн ЄС, плата за дзвінки стягується відповідно до тарифних умов оператора).
Проєкт ініційований командами Офісу з розвитку підприємництва та експорту й Дія.Бізнес та втілюється ГО «Консультаційний центр підтримки малого та середнього бізнесу» за сприяння «Проєкту підтримки Дії», що впроваджується Програмою розвитку ООН в Україні за фінансової підтримки Швеції.
Як повідомляв Укрінформ, Міністерство цифрової трансформації України відкрило у Варшаві центр «Дія. Бізнес» з огляду на велику кількість українців, які прибули до Польщі через російську агресію проти України. Офіс офіційно розпочав свою роботу з 18 травня.