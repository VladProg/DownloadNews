Як Христос переміг смерть і прийшов до воскресіння, так і Україна здолає ворога та буде відбудована.

На цьому наголосив глава Української греко-католицької церкви Святослав у своєму зверненні з нагоди Великодня, що транслювалося в ефірі телемарафону "Єдині новини", передає Укрінформ.
"Сьогодні Україна є розіп'ятою, сьогодні нас вбивають, але Україна прямує до перемоги, до свого воскресіння. Христос випереджає нас у нашій пасхальній ході. Тому Україна переможе, бо Христос воскрес. Ми відбудуємо наші міста та села, бо Христос воскрес. Наші дівчата й хлопці повернуться з фронту й ми залікуємо наші рани, бо Христос воскрес", - сказав він.
Він привітав усіх, хто сьогодні святкує Великдень, побажавши "гучних гаївок і теплого весняного благословенного Божого Христового миру".
"Воскресіння Христове - це не тільки про нього, це про кожного нас", - підкреслив глава УГКЦ.
Як повідомлялося, цьогоріч 16 квітня християни східного обряду відзначають найвеличніше свято – Світле Христове Воскресіння або Великдень.