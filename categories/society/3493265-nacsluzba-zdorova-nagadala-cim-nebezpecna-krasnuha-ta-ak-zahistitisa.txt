Національна служба здоров’я України розповіла, чим небезпечна хвороба краснуха і як від неї вберегтися.

Про це інформує у Телеграмі Національна служба здоров’я України, передає Укрінформ.
"Це вірусне інфекційне захворювання, яке передається повітряно-крапельним шляхом та супроводжується червоним висипом на всьому тілі.
Інфікована людина починає виділяти вірус ще за 1-2 тижні до початку хвороби", - застерігають у НСЗУ.
Там інформують, що симптомами краснухи є: рожевий або червоний висип на обличчі та тулубі; збільшення лімфатичних вузлів; гарячка до 39 градусів; кон’юктивіт; нежить та головний біль.
Найнебезпечнішою краснуха є для вагітних, оскільки при інфікуванні, особливо в першому триместрі, є висока ймовірність передати хворобу плоду (90%). Це може призвести до викидня, мертвонародження або народження дитини із синдромом вродженої краснухи.
«Єдиною надійною профілактикою краснухи є вакцинація. Щеплення проти краснухи входить у Національний календар вакцинації та є безоплатним в Україні. Календар передбачає два щеплення: в 1 рік — перша доза; у 6 років — друга доза», - наголошують в НСЗУ та інформують, що щеплення проводять трикомпонентною вакциною КПК, яка забезпечує захист від кору, паротиту (свинки) та краснухи.
Як повідомляв Укрінформ, незважаючи на війну, батьки новонароджених можуть отримати необхідні медичні послуги для немовлят безоплатно, згідно з Програмою медичних гарантій.