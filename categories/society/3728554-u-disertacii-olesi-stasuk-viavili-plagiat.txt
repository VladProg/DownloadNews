Національне агентство із забезпечення якості вищої освіти визнало факт плагіату у докторській дисертації Олесі Стасюк.

Про це повідомила історик Оксана Юркова у Фейсбуці, передає Укрінформ.
За її словами, Національне агентство із забезпечення якості вищої освіти розглянуло подання Комітету з питань етики про наявність фактів академічного плагіату у докторській дисертації Олесі Стасюк і ухвалило рішення "про виявлення в дисертації О.Стасюк академічного плагіату та про звернення до Міністерства освіти і науки України про позбавлення О.Стасюк наукового ступеня доктора історичних наук".
Зазначається, що Стасюк на засідання не прийшла та онлайн до нього не підключилась.
Як повідомлялося, 6 червня 2022 року Міністерство освіти і науки України затвердило рішення про присудження наукового ступеня доктора історичних наук Олесі Стасюк.
Її дисертація має назву "Інститут уповноважених у здійсненні Голодомору-геноциду 1932–1933 років в УСРР".
З 2015 по 2022 роки Стасюк працювала генеральним директором Національного музею «Меморіал пам'яті жертв голодоморів в Україні».