Серед завдань, які стоять перед Україною і світом, – отримання доступу до списків усіх депортованих і переміщених до Росії українських дітей.

Про це заявив український омбудсмен Дмитро Лубінець під час виступу на панелі «Боротьба за майбутнє: українські діти у війні», яка пройшла у рамках 78-ї сесії Генеральної асамблеї ООН у Нью-Йорку, йдеться у пресрелізі Офісу уповноваженого ВР із прав людини, наданому у розпорядження Укрінформу.
«Омбудсмен назвав завдання, які стоять перед Україною і світом. Це визнання дій Росії злочином геноциду; доступ до списків усіх депортованих і переміщених дітей для України й міжнародних організацій; відкриття гуманітарних коридорів для евакуації цивільного населення; за допомогою заходів OSINT – виявлення переміщення та місцеперебування дітей, які були депортовані чи переміщені; верифікація та оновлення даних щодо депортованих чи переміщених дітей», – зазначається у повідомленні.
Лубінець в ООН розповів про воєнні злочини проти українських дітей, зокрема злочин депортації, і зазначив, що росіяни не тільки викрадають дітей із 2014-го року, але й намагаються їх «перевиховувати» з метою знищення їхньої української ідентичності.
За його словами, світ прокинувся лише тоді, коли Міжнародний кримінальний суд видав два ордери на арешт президента РФ Володимира Путіна і російської уповноваженої з прав дітей Марії Львової-Бєлової, яких підозрюють у незаконній депортації та переміщенні українських дітей.
«Дякую прокурору МКС Каріму Хану за його чітку позицію, що не має строку давності за воєнні злочини. Це дійсно нам як державі допомагає повертати дітей», – заявив омбудсман.
Він поінформував, що станом на сьогодні кількість верифікованих дітей, яких депортували, сягає близько 20 тис., і що за даними, озвученими РФ у відкритих джерелах, кількість цих дітей є набагато більшою – понад 700 тис. «Але списків цих дітей в України, на жаль, немає», – сказав уповноважений ВР із прав людини.
Лубінець нагадав, що Україні вдалося повернути додому 386 дітей, і розповів історію 14-річної Вероніки Власової, яку депортували до Бєлгорода. За його словами, Власову вдалося повернути завдяки можливості виступити на засіданні Ради безпеки ООН у форматі Аррії.
Омбудсмен зазначив, що тоді виступ на Радбезі ООН подіяв, і заявив, що Україна не може провести 20 тис. засідань і 20 тис. разів розповідати конкретні історії. «Нам потрібний результат», – сказав він.
Уповноважений ВР із прав людини розповів і про історію 16-річного Тиграна Оганнісяна, якого у Бердянську росіяни звинуватили в терористичній діяльності, жорстоко допитували та катували, а згодом – убили. За його словами, це – один із прикладів, який показує жахливу картину того, що відбувається з українськими дітьми на ТОТ, або які опинилися в РФ.
«Вони – незахищені. Їх допитують, катують, тиснуть психологічно, розлучають з рідними. А ми, як цивілізований демократичний світ, не можемо нічого змінити», – зазначив Лубінець.
Як повідомлялося, дружина Президента Олена Зеленська звернулася до генерального секретаря ООН Антоніу Гутерреша та всієї Організації загалом, аби допомогли повернути із РФ в Україну дітей, викрадених з окупованих територій.
Генеральний прокурор Андрій Костін вважає, що для швидшого повернення депортованих РФ дітей з окупованих територій бракує відповідного міжнародного механізму.
Фото: Дмитро Лубінець, Фейсбук