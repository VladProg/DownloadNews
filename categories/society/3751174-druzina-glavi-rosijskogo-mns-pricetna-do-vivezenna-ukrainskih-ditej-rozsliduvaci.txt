Керівниця кількох російських «благодійних» організацій, дружина міністра з надзвичайних ситуацій РФ Олександра Куренкова Олена Мільська причетна до вивезення українських дітей з тимчасово окупованих територій України.

Як передає Укрінформ, про це йдеться у розслідуванні російського опозиційного видання «Проєкт».
Видання знайшло документи, які підтверджують шлюб Куренкова та Мільської, проте пара не афішує своїх стосунків. У травні 2022 року президент РФ Володимир Путін призначив Куренкова, одного зі своїх ад’ютантів, главою МНС. Через два місяці після того міністр уклав угоду про взаємодію МНС Росії із «Національним моніторинговим центром допомоги зниклим та постраждалим дітям» Мільської, після чого НКО отримала пряме бюджетне фінансування в розмірі 600 млн рублів.

Підкреслюється, що Мільська та “волонтери” її центру брали участь в операціях з вивезення українських дітей з Херсонської області в окупований Крим та Краснодарський край. Є свідчення того, що це вивезення було насильницьким.
Крім того, центр Мільської може бути причетним до вивезення дітей із табору українських біженців "Ромашка" у Ростовській області". На одному із фотозвітів Мільської в соцмережі про поїздку туди видання впізнало 25 дітей, більшість з яких були вивезені з донецького дошкільного дитячого будинку №1.
Багато хто з цих дітей тепер у різних містах Росії. Зокрема, наводяться дані про дівчину Діану. Зараз її разом із двома сестрами та братом вивезли за півтори тисячі кілометрів від України, до башкирського містечка Учали.
У розслідуванні також йдеться про співпрацю фонду Мільської із засновником так званого Російського університету спецназу в Чечні Данилом Мартиновим. У грудні 2022 року Мільська та Мартинов оголосили про створення 10 регіональних центрів (пізніше план включав вже 12 об'єктів) "військово-спортивного виховання та патріотичної підготовки молоді".
Крім того, за даними розслідувачів, у березні 2021 року делегація на чолі з Мільською привезла в столицю Чечні ікону святих Петра та Февронії розміром 1,8 на 1,2 метра, виготовлена в іконописних майстернях Києво-Печерської лаври. Вона призначалася в дар розквартированій у Грозному бригаді росгвардійців.
Як повідомлялося, 17 березня Міжнародний кримінальний суд у Гаазі видав ордер на арешт глави Росії Володимира Путіна та уповноваженої з прав дитини при президентові РФ Марії Львової-Бєлової, підозрюваних у незаконній депортації населення, зокрема дітей, із окупованих територій України до Росії.