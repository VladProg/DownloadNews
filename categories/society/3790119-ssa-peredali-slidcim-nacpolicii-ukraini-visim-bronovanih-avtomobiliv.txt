Слідчі підрозділи Національної поліції України отримали в рамках проєкту міжнародної технічної допомоги від уряду США броньовані автомобілі для документування воєнних злочинів Росії.

Як передає Укрінформ, про це повідомляє Нацполіція України.
“У Києві відбулась передача техніки українським поліцейським від уряду США в рамках проєкту міжнародної технічної допомоги “Посилення спроможності Національної поліції України у боротьбі зі вторгненням Російської Федерації та захисті цивільного населення”, - ідеться у повідомленні.

Вісім броньованих повнорозмірних пікапів класу захисту BR6 TOYOTA HILUX отримали слідчі Донецької, Луганської, Запорізької, Миколаївської, Херсонської, Сумської, Чернігівської та Харківської областей.

Працівники слідчих підрозділів цих регіонів фіксують воєнні злочини Росії та збирають доказову базу під постійними обстрілами. Тож передані автомобілі суттєво посилять безпеку поліцейських під час проведення слідчих дій.

Перший заступник голови Нацполіції Максим Цуцкірідзе подякував представникам Посольства США в Україні та уряду США за надану допомогу.

“Це сучасна техніка, яка наближає нашу перемогу. Отримані броньовані автомобілі не тільки допомагатимуть поліцейським виконувати службові обов’язки, а й захищатимуть особовий склад. За час повномасштабної війни, ми, на жаль, маємо втрати і серед наших побратимів-поліцейських, багато з них отримали поранення”, - заявив Цуцкірідзе.
Він підкреслив, що отримані автомобілі - це один із кроків тривалої співпраці Національної поліції України з американськими партнерами, які надають суттєву допомогу у технічному оснащенні.
Старший радник із правоохоронних питань відділу правоохоронних питань Посольства США Оді Холловей запевнив у подальшій підтримці українських поліцейських.
“Ми надаємо допомогу, але вона не зрівняється з тим, що робите ви. Ми дуже вдячні за ваш внесок в перемогу над ворогом. І ми раді стояти пліч-о-пліч з вами”, - наголосив Холловей.
У Нацполіції додали, що броньовані автомобілі також стануть у пригоді під час евакуації людей із місць російських обстрілів.
Як повідомляв Укрінформ, Євросоюз передав Україні другу партію собак-саперів.
Фото: www.npu.gov.ua