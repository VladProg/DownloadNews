Заступника командира однієї з військових частин судитимуть за вимагання 150 тисяч гривень у вдови бійця за оформлення виплат.

Про це повідомляє Державне бюро розслідувань, передає Укрінформ.
“За матеріалами ДБР судитимуть посадовця військової частини, який вимагав з дружини загиблого бійця 150 тисяч гривень за оформлення виплат”, - йдеться у повідомленні.

За даними слідства, у березні 2022 року заступник командира військової частини повідомив удові загиблого бійця, що вона та її діти можуть отримати грошову допомогу від держави у сумі 15 млн грн.
Він пообіцяв посприяти з оформленням та пришвидшити виплату за певний відсоток - 150 тисяч гривень.
Посадовця затримали під час одержання грошей. Він обвинувачується в одержанні неправомірної вигоди за вплив на прийняття рішення особою, уповноваженою на виконання функцій держави (ч. 2 ст. 369-2 КК).
Санкція статті передбачає до 5 років позбавлення волі.
Обвинувальний акт спрямовано до суду.