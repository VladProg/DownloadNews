Національна рада з питань телебачення та радіомовлення видала ліцензію Центральній телерадіостудії Міністерства оборони на супутникове мовлення з логотипом "Армія ТБ".

За відповідне рішення члени регулятора проголосували одноголосно на засіданні 23 березня, передає Укрінформ.
Згідно з озвученою на засіданні інформацією, строк дії ліцензії становить 10 років, мовлення - 24 години на добу.
Як розповів журналіст, медіаменеджер і продюсер, а нині військовослужбовець Ілларіон Павлюк, "Армія ТБ" вестиме мовлення на теми про військових і для військових, але з подачею "для всіх".
"Військові створюють телеканал, який розвіює туман війни, збільшує кількість і якість матеріалів як з фронту, так і матеріалів про військо, озброєння, безпеку, про військових, про волонтерів, про проблеми, про перемоги і так далі", - сказав він.
За його словами, команда телеканалу - це фахові медійники, які служать зараз у ЗСУ, колектив на 90% складатиметься саме з військових.
Павлюк підкреслив, що телеканал ставить за мету покращувати інформаційну гігієну та збільшити в ефірі кількість кваліфікованих експертів з армії, "щоб загалом аналітика й експертиза стала більш фаховою".
"Ми хочемо робити продукт а ля military discovery - спецпроєкти, які цікаво розповідають про озброєння та військових, ми хочемо давати аналітику здорової людини, яка не буде спиратися на припущення нефахівців", - зауважив він.
Також Павлюк зазначив, що буде і частка розважального контенту для підняття морального духу.
Крім того, він додав, що телеканал є некомерційною структурою і планує співпрацювати у майбутньому з іншими незалежними медіа.
Як відомо, Міноборони має власну радіостанцію «Армія ФМ».