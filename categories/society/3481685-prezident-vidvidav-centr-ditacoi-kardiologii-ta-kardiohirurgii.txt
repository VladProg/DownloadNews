Президент України Володимир Зеленський оглянув новозбудований корпус Науково-практичного медичного центру дитячої кардіології та кардіохірургії Міністерства охорони здоров’я у Києві.

Про це повідомляє Офіс Президента, передає Укрінформ.
З нагоди Міжнародного дня медичної сестри Президент України вручив державні нагороди медпрацівницям, які з перших днів повномасштабного російського вторгнення надають допомогу пораненим військовослужбовцям та цивільним, цілодобово рятують життя людей у регіонах, де тривають запеклі бої проти окупантів.
«Наших захисників, які боронять наші кордони, захищаєте саме ви. І в цей день я хочу привітати вас і подякувати вам від імені наших воїнів та мирного населення», – зазначив Зеленський.
Присутні вшанували хвилиною мовчання пам’ять медичних сестер, які загинули, рятуючи захисників України.
Під час відвідання медзакладу Президент поспілкувався з 12-річним пацієнтом Владиславом Гончаруком, який понад два тижні разом зі своєю родиною переховувався у підвалі в селі Демидів Київської області, рятуючись від ворожих обстрілів. Через проживання у важких умовах хлопчик захворів. Нині він готується до операції.
Зеленський побажав Владиславу швидкого одужання і висловив переконання, що хлопчик переможе хворобу.

На базі Центру дитячої кардіології та кардіохірургії працює також відділення, де проходять лікування дорослі пацієнти. Глава держави поспілкувався з 99-річним учасником Другої світової війни Петром Хмельнікером, якому кілька років тому фахівці Центру провели операцію з протезування аортального клапана. Нині колишній пацієнт закладу почувається задовільно.
Крім того, Президент побував у сучасній ангіографічній операційній, оснащеній за стандартами світової медицини, та оглянув палату інтенсивної терапії.
Як повідомлялося, 12 травня відзначається Міжнародний день медичної сестри.