Експрезидент «Мотор Січі» В’ячеслав Богуслаєв попросив включити його в список на обмін з росією.

Як передає Укрінформ, про це йдеться у листі-заяві за його підписом на ім’я керівника Офісу президента Андрія Єрмака, який є у розпорядженні «Схем».
«Прошу додати мене у список на обмін з російською федерацією», – пише Богуслаєв у заяві до Офісу президента, написаній російською мовою.

У документі стоїть його підпис з приміткою: «Богуслаєв, пенсіонер, інвалід 1 групи». В супровідному листі його адвоката вказана дата направлення заяви – 20 березня 2023 року.
Про те, які шанси у колишнього керівника стратегічного підприємства на обмін, «Схеми» запитали в Офісу президента та Головного управління розвідки Міноборони України.
«Україна і надалі буде застосовувати всі доступні інструменти для того, щоб повертати наших військовополонених та незаконно утримуваних цивільних осіб від держави-агресора. Але що стосується конкретних кейсів та прізвищ, ми можемо коментувати це лише за результатами», – повідомив у коментарі «Схемам» представник Координаційного штабу з питань поводження з військовополоненими Андрій Юсов.
В Україні Богуслаєву інкримінують пособництво державі агресору, колабораційну діяльність, сприяння діяльності терористичної організації і, віднедавна, протидію ЗСУ. Нині він перебуває в СІЗО, всі обвинувачення відкидає.
Як повідомляв Укрінформ, Шевченківський районний суд Києва задовольнив клопотання Офісу генерального прокурора і продовжив строк тримання під вартою колишнього президента «Мотор Січі» В'ячеслава Богуслаєва на 60 діб — до 27 травня.