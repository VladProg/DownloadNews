Від початку широкомасштабного вторгнення Росії в Україну понад вісім мільйонів українців стали біженцями, ще більше пʼяти мільйонів подали заяви на отримання статусу тимчасового резидента в західноєвропейських країнах.

Як передає Укрінформ, про це у Всесвітній день біженців написав у Телеграмі уповноважений Верховної Ради України з прав людини Дмитро Лубінець.
“Цей день заснований ООН на честь сили й мужності людей, які були змушені залишити рідний дім, рятуючись від воєн, переслідувань, насильства або стихійних лих. Це – нагода з розумінням ставитися до проблем таких людей та визнати їхню стійкість у відбудові свого життя”, - зауважив омбудсмен.
За словами Лубінця, від початку широкомасштабного вторгнення Росії мільйони українців змушені були залишити свої домівки в пошуках безпеки як всередині країни, так і за її межами.
“Вдячні всім державам, які не лише гостинно прийняли українців, надали прихисток, відчуття безпеки, а й всіляко допомагають нашій країні в боротьбі з ворогом”, - наголосив уповноважений.
Як повідомляв Укрінформ, президент Світового конгресу українців Павло Ґрод вважає найкращим способом гарантувати повернення українців з-за кордону на Батьківщину збереження їхньої української ідентичності.