Міністерство закордонних справ України рекомендує українцям, які перебувають у Шрі-Ланці, утриматись від перебування в місцях масового скупчення людей через загострення безпекової ситуації.

Як передає Укрінформ, про це повідомляє Міністерство закордонних справ України.
“У зв’язку із загостренням безпекової ситуації в Шрі-Ланці рекомендуємо українцям утриматись від перебування в місцях масового скупчення людей та протестів, а також дотримуватись приписів місцевих правоохоронних органів”, - ідеться в повідомленні.
У разі потрапляння в надзвичайну ситуацію в Шрі-Ланці громадянам України слід звертатися на “гарячу лінію” посольства України в Індії: +91 92055 07157.
Як повідомляв Укрінформ, 9 липня протестувальники у Шрі-Ланці увірвалися в президентський палац, вимагаючи відставки президента країни.
Шрі-Ланка страждає протягом місяців від браку продовольства та палива, тривалих відключень електроенергії та стрімкої інфляції після того, як у країні закінчилася іноземна валюта для імпорту життєво важливих товарів.
Фото: Getty Images