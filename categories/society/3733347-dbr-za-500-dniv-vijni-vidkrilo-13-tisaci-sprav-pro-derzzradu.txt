Державне бюро розслідувань від початку широкомасштабного вторгнення Росії відкрило майже 1,7 тис. кримінальних проваджень щодо злочинів проти нацбезпеки.

Як передає Укрінформ, про це повідомляє Державне бюро розслідувань.
Від початку повномасштабного вторгнення ДБР проводило розслідування 1677 кримінальних проваджень щодо злочинів проти безпеки нашої держави, ідеться у повідомленні.
Серед них - 1 315 кримінальних проваджень за фактом державної зради (ст. 111 Кримінального кодексу), 286 - колабораційної діяльності (ст. 111-1), 23 – щодо пособників державі-агресору (ст. 111-2).

За результатами досудового розслідування 797 особам повідомлено про підозру, 436 осіб оголошені в розшук, 1 052 перевіряють на причетність до державної зради та колабораційної діяльності. До суду передано 476 обвинувальних актів.
Найбільше справ відкрито в Луганській, Запорізькій, Херсонській і Донецькій областях.
Як повідомляв Укрінформ, слідчі Державного бюро розслідувань минулого року розпочали 12 кримінальних проваджень щодо суддів за статтею про державну зраду.