Притягнення до відповідальності винних у сексуальному насильстві в умовах російської агресивної війни проти України є моральним та правовим обов’язком, передумовою для дійсного правосуддя по відношенню до злочинів, що скоєні російськими окупантами.

Про це в суботу у Львові, під час міжнародної конференції United for Justice — «Об’єднані заради справедливості», заявила спеціальний представник ООН з питань сексуального насильства в умовах конфлікту Праміла Паттен (Pramila Patten), повідомляє кореспондент Укрінформу.
«З перших днів російської агресії, що розпочалася 24 лютого минулого року, критично зросла кількість повідомлень про випадки сексуального насильства. Комісія з прав людини задокументувала тисячі таких злочинів проти чоловіків, жінок та навіть дітей, включаючи роздягання, зґвалтування, побиття, примус до сексуальних дій та інші… Ми маємо поєднати зусилля, щоб притягнути винних у цих злочинах до відповідальності, і зробити це швидко. Без цього важко уявити справжнє правосуддя над злочинцями та справедливість для їх жертв, це є нашим моральним обов’язком», - наголосила спецпредставниця ООН.
Вона нагадала, що у травні минулого року відвідала Київ та підписала з урядом України договір про співпрацю, який передбачає підтримку зусиль національних правоохоронних органів із реагування на сексуальні злочини в умовах конфлікту, включаючи їх розслідування, покарання злочинців та надання допомоги й захисту жертвам насильства.
«Ми знаємо, що це буде довгий шлях, і буде багато викликів на шляху до правосуддя… Ми маємо обговорити дуже конкретні заходи, які дозволять зосередити увагу саме на тих, хто вижив після таких злочинів та може давати свідчення, надати їм захист та психологічну допомогу. Не може бути справедливості та відповідальності, якщо справи про сексуальне насильство в умовах війни не будуть обговорюватися в суспільстві та не передаватимуться в суди. На жаль, як ми знаємо, таке трапляється дуже часто, з різних причин», - наголосила Праміла Паттен.
Спікерка зауважила, що для виконання такого завдання необхідні зусилля українських законодавців, зокрема, у вдосконаленні Кримінального кодексу, особливо у сфері захисту свідків та потерпілих. У правоохоронних органах України, на думку спеціальної представниці ООН, варто збільшити кількість співробітників-жінок, у тому числі, для надання психологічної допомоги жертвам сексуального насильства, більшість із яких становлять саме жінки.
«Ми вже співпрацюємо з Генеральною прокуратурою (України – ред.) в цій сфері. Хочу відзначити створення спеціального відділу для розслідування таких злочинів. Ми з колегами проводимо спеціалізовані тренінги у цій сфері для представників національної поліції… Ми маємо можливість змінити ситуацію в Україні, посилити систему правосуддя, щоб досягти справедливості», - додала спецпредставниця ООН.
Як повідомлялося, у суботу у Львові проходить міжнародна конференція, яку ще називають «юридичним Рамштайном», головною метою якої є розгляд шляхів притягнення до відповідальності російських загарбників, які скоїли та продовжують вдаватися до воєнних злочинів та злочинів проти людства під час агресії проти України та на тимчасово окупованих територіях. Окремо учасники конференції розглядають можливість створення спеціального трибуналу в Гаазі із засудження злочину агресії проти України та притягнення до відповідальності вищого політичного та військового керівництва рф.