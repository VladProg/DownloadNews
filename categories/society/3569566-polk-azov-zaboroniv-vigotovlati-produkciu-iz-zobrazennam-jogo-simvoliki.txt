Полк «Азов» заборонив суб’єктам господарської діяльності здійснювати виготовлення продукції із зображенням шеврона полку без погодження з командуванням.

Про це пресслужба полку повідомила у Телеграмі, передає Укрінформ.

"Полк «Азов», як правовласник, суворо забороняє суб’єктам господарської діяльності будь-якої форми власності здійснювати друк та виготовлення продукції з зображенням шеврона полку «Азов» або шеврону батальйону «Азов» без погодження з командуванням", - йдеться у повідомленні.
В Азові нагадали, що зображення шеврона полку офіційно зареєстровано в Українському інституті інтелектуальної власності (Укрпатент) як знак для товарів і послуг в Україні.
У пресслужбі полку підкреслили, що окремий загін спеціального призначення «Азов», згідно з наказом МВС України від 14.11.2014 №1235, входить до складу військової частини 3057 Національної гвардії України.
Як повідомляв Укрінформ, батальйон "Азов" було створено у 2014 році як добровольче формування. Згодом його було переформатовано в полк, він увійшов до складу Нацгвардії. Його бійці брали участь навесні 2022 року в обороні Маріуполя.