Офіс омбудсмена нещодавно допоміг двом дітям повернутися додому з тимчасово окупованих територій.

Про це у Телеграмі повідомив уповноважений Верховної Ради з прав людини Дмитро Лубінець, передає Укрінформ.
За словами омбудсмена, мама 13-річного Кирила та 4-річного Сергія звернулася до Офісу омбудсмена з проханням допомогти вивезти дітей на підконтрольну територію України.
"Ми опрацювали звернення і маємо позитивний результат", - зазначив Лубінець.

За його словами, діти відвідали Центр захисту прав дитини.
Омбудсмен зазначив, що Офіс уповноваженого ВР із прав людини, повертаючи дітей, працює у двох напрямках. Перший передбачає безпосередньо повернення дитини в Україну, враховуючи всі ризики й розроблення конкретних кроків; другий – психологічну, юридичну, гуманітарну допомогу дитині, яку повернули, та її родині.
У другому допомагає БФ «Посмішка ЮА» – організація, яка реалізує комплексні програми з підтримки дорослих та дітей, постраждалих внаслідок війни.
Як повідомлялося, 14 вересня у Херсонській ОВА поінформували, що з тимчасово окупованого Лівобережжя повернули 11 дітей.