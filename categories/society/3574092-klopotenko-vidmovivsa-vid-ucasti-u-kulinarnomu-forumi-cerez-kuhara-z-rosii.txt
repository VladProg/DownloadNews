Відомий український шеф-кухар Євген Клопотенко відмовився від участі в кулінарному форумі міжнародної премії The Best Chef Аwards, який проходить у Мадриді, через те, що організатори заявили, що вони "люди миру" і запросили туди кухаря з росії Володимира Мухіна.

Як передає Укрінформ, про це Клопотенко написав у Інстаграмі.
За його словами, “на цей захід запрошено російського шефа. Тепер ми туди не їдемо”. Клопотенко пояснив, що позиція засновника форуму: “Людина миру. І російський шеф - людина миру”.
“Я розумію бажання людей бути подалі від війни. Але зараз бути людиною миру = не звертати увагу на війну і мовчати = ніяк не впливати на події = підтримувати війну. Бо давайте розберемося по росіянах, які говорять, що вони за мир: вони функціонують у режимі й адаптуються під нього замість того, щоб змінювати. Це означає, що вони дозволяють режиму і війні існувати. Звірства в Ізюмі, понад 400 знайдених катованих тіл, а тут продовжують на міжнародні премії запрошувати виступати російського шефа, і, на жаль, це не жарт. Не заважаєш війні існувати = підтримуєш війну. Так і робить мухін, російський шеф. А світова премія, виходить, сприяє його діям", - заявив Клопотенко.
Він додав, що “організатор премії The Best Chef Аwards у свій час дуже підтримував українську гастрономію і навіть підписував Маніфест української кухні, але чому в цій ситуації відбувається інакше - для мене незрозуміло. Чомусь для людей мати позицію миру - це закривати очі та мати авторитет тим, хто годує війну. А насправді бути за мир - це допомагати зупинити тих, хто спричинив війну”.

Клопотенко закликав усіх, хто підтримує його точку зору, “перейти на сторінку премії в Інстаграмі @thebestchefawards і під дописом з ним написати, чи вірно те, що спонсори премії підтримують івент, де офіційно представлені росіяни й таким чином мовчазно толерують війні?”.

"Сподіваюся, світ колись запам’ятає, що твердження “я за мир, тому нічого не роблю” дорівнює “я підтримую тих, хто став причиною війни”, - наголосив Клопотенко.
Як повідомляв Укрінформ, у серпні Клопотенко приготував шарлотку “Антонівський міст”, присвячену ЗСУ.