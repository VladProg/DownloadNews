В Україні поліція наразі розслідує 393 кримінальні провадження щодо злочинів, які вчинили військові рф, та від яких постраждало 588 дітей.

Про це під час брифінгу у Медіацентрі Україна –Укрінформ поінформувала заступниця міністра внутрішніх справ України Катерина Павліченко.
"Щодо цифр, то хочу відзначити, що з початку війни слідчими Нацполіції було розпочато 393 кримінальні провадження щодо злочинів, що були вчинені військовими рф, і внаслідок цих злочинів постраждало 588 дітей. З них 162 дитини загинуло, 232 дитини було поранено, і 103 - наразі рахуються як безвісти зниклі діти", - заявила заступниця міністра.
За її словами, у Нацполіції України є і кримінальні провадження щодо вчинення військовослужбовцями рф злочинів проти статевої свободи та недоторканності дітей.
Павліченко поінформувала, що частина з тих проваджень, які наразі перебувають у поліції, також були відкриті за інформацією ЗМІ. Наразі ця інформація перевіряється, встановлюються відповідні дані та факти, проводяться слідчі дії.
Заступниця міністра нагадала, що загалом унаслідок повномасштабного вторгнення рф в Україну, станом на ранок середи, вже загинуло 243 дитини і було поранено 446 ні у чому не винних маленьких українців і українок.
Оскільки діти є найбільш вразливою категорією населення, для МВС і для підрозділів системи міністерства наразі пріоритетне завдання - вберегти і врятувати їх від страшних наслідків війни.
Серед питань, на яких наразі фокусується міністерство і підрозділи МВС, за її словами, – переміщення, евакуація, депортація дітей.
Як уточнила Павліченко, раніше досить велика кількість українських дітей була депортована до території рф і до білорусі, і встановлення даних про місцезнаходження дітей, які без згоди батьків або опікунів були вивезені на територію рф і білорусі, є окремим питанням, над яким працюють підрозділи МВС.
Як повідомлялося, з 24 лютого Україна дає відсіч повномасштабній агресії, яку розпочала проти неї росія.