Країни, які могли б допомогти Україні повернути з Російської Федерації незаконно вивезених дітей, не квапляться сприяти в цьому питанні.

Про це уповноважений Верховної Ради з прав людини Дмитро Лубінець сказав у ефірі телемарафону «Єдині новини», передає Укрінформ.
«Є категорія країн, яка має вплив на Росію, але, на жаль, не проявляє ініціативи щодо повернення наших дітей та наших цивільних. Чи треба нам створювати коаліцію для повернення українських дітей? Так, треба. Я працюю по лінії своїх колег-омбудсманів і можу сказати, що раз на місяць у нас проходять консультації, де в мене питають найактуальнішу інформацію, чим вони можуть допомогти. Це такий майданчик для розв’язання питань гуманітарного характеру», - сказав Лубінець.
За його словами, поступово така коаліція формується, але важливо створити її не лише на папері. «Я хочу створити дієвий механізм, дієвий майданчик, який даватиме конкретні результати», - наголосив омбудсман.
Він зазначив, що багато країн готові ставити питання повернення українців з РФ на найвищих рівнях, але наперед говорять, що росіяни дітей на Батьківщину не погодяться передати. Є й ті, хто дуже хоче стати посередником у цьому процесі. «Я їм пропоную взяти та повернути хоча б одну конкретну дитину. На жаль, на цьому все й закінчується», - додав омбудсман.
Як повідомляв Укрінформ, Лубінець раніше заявив про те, що українська влада фактично щодня фіксує примусове переміщення наших дітей із тимчасово окупованої території України на територію Росії.