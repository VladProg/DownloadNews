Агентство США з міжнародного розвитку (USAID) сприятиме реалізації важливих реформ у сфері довкілля та «зеленому» відновленню України.

Як передає Укрінформ, про це у Фейсбуці розповів міністр захисту довкілля та природних ресурсів Руслан Стрілець за результатами зустрічі із заступницею керівника Бюро з питань Європи та Євразії Агентства США з Міжнародного Розвитку Ерін МакКі.
«Відновлена Україна приречена стати «зеленою». Адже навіть художнє поєднання кольорів українського стяга – жовтого та блакитного – перетворюється на яскравий зелений. Це слова, які я почув від Ерін МакКі. У Лугано під час нашого спілкування вона запевнила, що USAID максимально сприятиме «зеленому» відновленню України», - йдеться в повідомленні.
Міністр уточнив, що Агентство США з міжнародного розвитку готове підтримувати Україну у питаннях імплементації кліматичної політики, проведення реформи державного управління у сфері захисту довкілля, управління відходами та подальшої діджиталізації довкіллєвої сфери.
Як повідомлялось, раніше Україна приєдналась до природоохоронної програми LIFE, в межах якої зможе отримати ресурси та фінансування для усунення довгострокових наслідків російської агресії, а також відновлення довкілля в цілому.