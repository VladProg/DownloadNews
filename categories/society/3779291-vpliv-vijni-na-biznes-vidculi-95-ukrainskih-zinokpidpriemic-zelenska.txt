Вплив повномасштабної війни на бізнес відчули 95% українських жінок-підприємиць.

Про це перша леді України Олена Зеленська розповіла під час виступу на саміті "Інвестуй у жінок" у межах проведення відкритих дебатів Ради Безпеки ООН на тему жінок, миру та безпеки, повідомляє кореспондент Укрінформу.
Перша леді зазначила, що кожним другим малим бізнесом в Україні керують жінки, серед яких 67% мають вищу освіту, кожна п'ята - навіть дві.

Відео: телеграм-канал Олени Зеленської
"Саме такі жінки за останні півтора року втратили й втрачають усе - не лише помешкання, а й бізнеси, робочі місця. Добре, якщо залишаються живими. 95% наших жінок-підприємниць відчули вплив війни: якщо не втратили те, що мали, то втратили багато можливостей. Відкинуті назад у розвитку", - підкреслила Зеленська.
Перша леді України наголосила, що українські жінки-підприємниці - це надзвичайні особистості.
"Жінка, яка стала вимушеною переселенкою, але відкрила кав'ярню в новому місті, де дала робочі місця таким самим переселенцям. Роботодавиці, які працевлаштовують жінок і навчають нових професій. І які ще й встигають волонтерити, бо більшість наших волонтерів - також жінки", - зауважила Зеленська.
Окрім того, за її словами, жінки, які вимушено переїхали за кордон, також не хочуть залишатися "об'єктами пасивної допомоги", а прагнуть незалежності й активності. Дружина Президента України поінформувала, що кожен десятий новий бізнес у Польщі, яка прийняла найбільше українців-біженців, - український, а 85% із них - це жіночі бізнеси.
У цьому контексті Зеленська закликала уряди країн-партнерів України надавати можливості для жіночого підприємництва та активізму.
Як повідомлялося, саміт "Інвестуй у жінок" у межах проведення відкритих дебатів Ради Безпеки ООН на тему жінок, миру та безпеки проходив 25–26 жовтня у штаб-квартирі ООН у Нью-Йорку.