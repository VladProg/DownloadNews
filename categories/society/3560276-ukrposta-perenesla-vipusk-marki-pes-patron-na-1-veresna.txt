Акціонерне товариство "Укрпошта" перенесло випуск марки "Пес Патрон" на 1 вересня.

Як передає Укрінформ, про це генеральний директор Укрпошти Ігор Смілянський повідомив у Телеграмі.
"Друзі, в Херсоні зараз спекотно, у світі нестабільно, і навіть у нас бувають зміни. Через певну низку обставин, ми вибачаємось і дуже попросимо Вас почекати ще пару днів перед тим, як Ви зможете придбати супер круту марку з Патроном та мерч. Запуск марки переносимо на 1 вересня — День Знань", — зазначив він.
Усі деталі очільник Укрпошти пообіцяв повідомити згодом. "Як і всі, сподіваємось, що машину для розмінування, яку ми купимо для допомоги Патрону, скоро зможемо застосувати на звільненій Херсонщині", — додав Смілянський.
Як повідомляв Укрінформ, марка "Пес Патрон" є першою офіційною благодійною маркою країни. Раніше випуск її був запланований на 30 серпня. На продажу марки планується зібрати понад 1 млн євро на машину для розмінування.