З нагоди Міжнародного дня просвіти з питань мінної небезпеки та допомоги в розмінуванні ЮНІСЕФ спільно з ДСНС за підтримки Міністерства освіти і науки підготували інтерактивні онлайн-уроки для школярів.

Про це повідомляє МОН, передає Укрінформ.
"Діти дізнаються, як відрізняти вибухонебезпечні предмети, де вони можуть приховуватися, які знаки попереджають про них, та яких правил безпечної поведінки потрібно дотримуватися у разі виявлення міни чи боєприпасів", - йдеться у повідомленні.
Уроки тривалістю 15 хвилин містять відповідні відеоматеріали та завдання.
Заняття створені для учнів як початкової, так і середньої та старшої шкіл.
Як повідомляв Укрінформ, за даними ДСНС, в Україні заміновано понад 174 тисячі квадратних кілометрів території. На розмінування можуть піти десятки років.
Міжнародний день просвіти з питань мінної небезпеки та допомоги у розмінуванні щороку відзначається 4 квітня.