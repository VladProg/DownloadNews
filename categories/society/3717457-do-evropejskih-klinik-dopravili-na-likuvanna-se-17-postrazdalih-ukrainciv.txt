На спеціалізоване лікування до європейських клінік доправлено ще 17 пацієнтів з мінно-вибуховими пораненнями та онкопацієнтів.

Про це повідомляє Міністерство охорони здоров'я, передає Укрінформ.
"Цього тижня вдалося евакуювати 17 цивільних та військових з Харківщини, Київщини, Одещини, Дніпропетровщини, Миколаївщини та Полтавщини. Це пацієнти з мінно-вибуховими пораненнями та онкопацієнти. Їх прийняли на лікування медзаклади Данії, Німеччини та Нідерландів", - йдеться у повідомленні.

У МОЗ наголосили, що такі доправлення тривають вже понад рік та здійснюються практично щодня, оскільки постійні бойові дії, обстріли та пошкодження інфраструктури суттєво ускладнюють надання медичної допомоги на сході та прифронтових територіях.
Зазначається, що евакуюють як дорослих, так і дітей, які потребують спеціалізованої та невідкладної медичної допомоги. За потреби пацієнтів супроводжують родичі або близькі, враховуючи необхідність у сторонній допомозі та підтримці через важкий стан, а також у подальшому післяопераційному догляді.
У міністерстві нагадали, що для постраждалих українців, які потребують медичної допомоги, зараз є кілька маршрутів:
– через обласний департамент охорони здоров’я, який має визначену особу, відповідальну за направлення на лікування за кордоном на період дії воєнного стану. Також можна звернутися в обласну лікарню до лікаря відповідної спеціальності на консультацію та запитати під час неї про можливість лікування за кордоном;
– шляхом подання особистої заявки через сайт МОЗ. Самостійно подати попередню заявку на Програму медичної евакуації важкохворі українці або ж ті, хто отримав травми внаслідок війни, можуть у розділі «Громадянам».
Також евакуація за кордон поранених військовослужбовців здійснюється через командування Медичних сил України.
Як повідомлялося, від початку війни Міністерство охорони здоровʼя України разом із міжнародними партнерами вже евакуювали понад 3700 українців.