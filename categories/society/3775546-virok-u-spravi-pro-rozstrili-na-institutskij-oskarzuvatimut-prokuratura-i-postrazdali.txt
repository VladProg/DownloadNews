Сторона обвинувачення і постраждалі оскаржуватимуть вирок п’ятьом колишнім бійцям спецроти київського полку міліції особливого призначення «Беркут» у справі про розстріли на Інститутській 20 лютого 2014 року.

Про вони сказали у коментарі журналістам, передає кореспондент Укрінформу.
«Нам треба, звісно, вивчити вирок, подивитися мотивацію цього рішення, однак із того, що ми вже почули з резолютивної частини, ми, безумовно, будемо оскаржувати вирок, при чому будемо оскаржувати його у повному обсязі», - сказав прокурор Олексій Донський.
Він акцентував увагу на питанні кваліфікації злочину, яку сторона обвинувачення вважає доведеною, - це стосується терористичного акту.
За його словами, ця кваліфікація була інкримінована всім обвинуваченим, оскільки, на переконання прокурорів, невибіркове застосування зброї проти беззбройних протестувальників є нічим іншим, як терактом.

«Ніяким іншим мотивом ці дії не можуть бути пояснені. Водночас судом виправдано всіх обвинувачених, у тому числі і Янішевського, якому призначено довічне позбавлення волі, у вчиненні теракту. Ми будемо вивчати вирок, чому суд не сприйняв цю кваліфікацію», - заявив Донський.
Інше питання, на яке звернула увагу прокуратура, - чому суд виправдав усіх фігурантів за ст. 340 Кримінального кодексу - це перешкоджання акціям протесту.
«Наразі ми не читали вирок і не знаємо, чому цю статтю так само суд визнав недоведеною по всіх обвинувачених. Це теж є для нас незрозумілим та не відповідає нашому баченню і тим обставинам, які відбувалися 20 лютого на вулиці Інститутській», - заявив він.
Крім того, за словами прокурора, для сторони обвинувачення є незрозумілою логіка суду і щодо того, чому Аброськіна, Зінченка і Янішевського було визнано винними у вбивстві, а Маринченка - визнано винним у перевищенні влади і при цьому виправдано у вбивстві.
Адвокат Маринченка і Аброськіна Олександр Горошинський сказав журналістам, що враховуючи те, що його клієнти не визнавали вини, то, ймовірно, сторона захисту оскаржуватиме цей вирок.
Але, за його словами, треба аналізувати повний текст вироку і доводи суду і вже після цього приймати рішення щодо подальшої долі - повністю оскаржувати чи частково, наприклад.
Син героя Небесної сотні, потерпілий у справі Юрій Аксенин сказав, що вирок, на його думку, є абсолютно несправедливим.
«Ми маємо добитися справедливості. Вирок абсолютно не задовольняє нас. Ми точно будемо його оскаржувати і... будемо добиватися справедливості до кінця», - заявив Аксенин.
Він сказав, що хотів для усіх обвинувачених довічного ув'язнення.
Головуючий суддя у справі Сергій Дячук заявив, що з боку складу суду зроблено все, щоб почути усіх, почути версію кожного і об'єктивно ці версії перевірити.
«У нас є процес. Вирішується доля (людей - ред.). Ми створили умови, нам дали докази, і там, де не встановлена причетність - ми так і написали», - зазначив Дячук.
При цьому він підкреслив, що суд не встановив жодних доказів причетності до вчинення протиправних діянь з боку одного з фігурантів справи - Сергія Тамтури.
«Якщо у нас якихось даних немає, наприклад, жодного доказу причетності до вчинення протиправного діяння з боку Тамтури, ми про це прямо так і сказали (у вироку - ред.)», - зазначив суддя.
«Судовий розгляд тривав із безпрецедентною інтенсивністю, в середньому від 1-го до 4-х судових засідань на тиждень. Загалом проведено 320 судових засідань, з яких 10 - в режимі відеоконференції», - йдеться у пресрелізі Святошинського райсуду.
За час розгляду цієї справи суд допитав 245 осіб (потерпілі, свідки з числа правоохоронців та протестувальників, а також інші очевидці, експерти, обвинувачені).
«Досліджені більше трьох терабайтів відео та фотоматеріалів, надані десятки судових доручень, у тому числі на проведення експертиз, одержані дані в порядку міжнародної правової допомоги», - заявили у Святошинському суді.
За інформацією суду, обсяг вироку у справі 5 ексберкутівців налічує 1714 сторінок.
Як повідомляв Укрінформ, Святошинський райсуд Києва 18 жовтня оголосив вирок 5 ексбійцям спецроти київського полку міліції особливого призначення «Беркут» у справі про розстріли на Інститутській 20 лютого 2014 року, де були вбиті 48 людей, вогнепальних поранень зазнали щонайменше 80 людей.
Так, Олега Янішевського засуджено до довічного ув’язнення; Павла Аброськіна та Сергія Зінченка – до 15 років позбавлення волі.
Маринченка суд визнав винним у перевищенні службових повноважень і призначив йому покарання у вигляді позбавлення волі на 5 років. Водночас, згідно з рішенням суду, Маринченко повністю відбув призначене судом за цим вироком основне покарання у СІЗО.
При цьому Сергій Тамтура виправданий за усіма статтями.
Судовий розгляд у справі про розстріли на Інститутській тривав з травня 2016 року до листопада 2022 року.
У 2019 році, в рамках обміну полоненими, Україна передала Росії п'ятьох обвинувачених у справі ексберкутівців. Маринченко і Тамтура повернулися до Києва, решта - ні.
20 жовтня 2020 року Святошинський районний суд Києва оголосив у міжнародний розшук Янішевського, Зінченка й Аброськіна.