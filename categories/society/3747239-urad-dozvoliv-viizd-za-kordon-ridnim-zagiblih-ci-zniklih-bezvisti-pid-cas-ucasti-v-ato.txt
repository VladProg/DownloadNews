Кабінет міністрів зняв обмеження на виїзд за кордон для осіб, чиї близькі родичі загинули або зникли безвісти під час безпосередньої участі в антитерористичній операції.

Як передає Укрінформ, про це повідомляє пресслужба Міністерства у справах ветеранів.
"Військовозобов’язані громадяни, які не підлягають призову на військову службу під час мобілізації, чиї близькі родичі загинули або пропали безвісти під час безпосередньої участі в антитерористичній операції (АТО), зможуть перетинати державний кордон України у період дії воєнного стану", – йдеться у повідомленні.
Як зазначається, відповідні зміни внесено на засіданні Кабміну 11 серпня.
У міністерстві зауважують, що це зроблено, аби уникнути несправедливого обмеження прав членів сімей осіб, які загинули (зникли безвісти) під час безпосередньої участі в АТО.
"Сьогодні уряд зняв обмеження права на перетинання державного кордону в період дії воєнного стану особами, чиї рідні загинули або пропали безвісти під час участі в АТО. Військова агресія рф проти України розпочалася у 2014 році та була відновлена 24 лютого 2022 року масованим вторгненням. Тому маємо уникнути несправедливого розділення як самих українських оборонців – учасників військових і спеціальних заходів, так і прав членів родин полеглих Воїнів", – сказала міністр у справах ветеранів Юлія Лапутіна.
Як повідомлялося, Державна прикордонна служба України не обмежує виїзд за кордон юнаків молодше 18 років.