Вищий антикорупційний суд зменшив розмір застави для ексголови Верховного Суду Всеволода Князєва з 75 до 55 млн грн.

Про це повідомив у коментарі Укрінформу його адвокат Володимир Клочков.
«ВАКС зменшив заставу Князєву на 20 мільйонів гривень: з 75 до 55 мільйонів гривень», - сказав він.
Клочков уточнив, що суд ухвалив це рішення 31 серпня.
Як повідомляв Укрінформ, 15 травня НАБУ і САП заявили про викриття схеми одержання неправомірної вигоди керівництвом та суддями Верховного Суду. Правоохоронці затримали голову ВС Всеволода Князєва та вилучили 2,7 млн дол.
16 травня під час пленуму Верховного Суду 140 суддів підтримали висловлення недовіри Князєву. Судді також ухвалили постанову пленуму ВС про припинення повноважень Князєва.
17 травня Вищий антикорупційний суд відмовився задовольнити скаргу захисту Князєва на його затримання.
18 травня Вища рада правосуддя задовольнила подання Спеціалізованої антикорупційної прокуратури про надання дозволу на утримання Князєва під вартою. Того ж дня Вищий антикорупційний суд обрав Князєву запобіжний захід у вигляді тримання під вартою з можливістю внесення 107,3 млн грн.
31 травня Апеляційна палата ВАКС зменшила заставу Князєву до 75 млн грн.
20 липня Апеляційна палата ВАКС відхилила апеляцію Князєва на обраний йому запобіжний захід і залишила його під вартою до 8 вересня.