Чемпіон України з альпінізму Валентин Сипавін розгорнув державний прапор на вершині Евересту, стяг розіграють серед донорів фандрейзингової платформи United24.

Як передає Укрінформ, про це йдеться на сторінці United24 у Телеграмі.
Зазначається, що для Сипавіна це було найважче сходження на Еверест. Та попри аномальний холод і велику кількість снігу український прапор усе ж замайорів на висоті 8848,86 метра.
«Це сходження ми присвятили всім українцям та донорам, партнерам та амбасадорам United24. Ми вкотре хочемо показати, що немає нічого неможливого для тих, у кого є спільні мета та сила духу», — цитують на платформі команду альпіністів.
Як повідомляв Укрінформ, платформа United24 за рік зібрала для підтримки України 325 млн доларів.
Фото: United24, Телеграм