Українським учителям у 12 регіонах планують передати 38 тис. 856 ноутбуків за сприяння Фундації Олени Зеленської для забезпечення якісного освітнього процесу.

У межах ініціативи Глобальної бізнес-коаліції для освіти (GBC-Education) донорами проєкту «Цифровий актив для України» виступили компанії HP та Microsoft, які надали ноутбуки та програмне забезпечення відповідно, повідомили Укрінформу у пресслужбі Фундації.
«Більшість українських шкіл зараз проводять навчання онлайн. Це зруйновані ворогом заклади або школи в тих місцевостях, де найбільше обстрілів. І все-таки навчання не переривається. Вчителі навіть у воєнних умовах несуть знання, а учні прагнуть їх здобувати. Доки діти вчаться, а вчителі навчають, у нашої країни є майбутнє. Отже, наше завдання – робити все для того, щоб освітній процес тривав», – підкреслила дружина Президента Олена Зеленська.
Зазначається, що ноутбуки будуть передані для підтримки вчителів у 12 регіонах України.
«Обираючи регіони, ми керувалися принципом, що необхідно пропорційно покрити потреби областей, у яких великий відсоток дистанційного навчання, а також велика кількість пошкоджених і зруйнованих закладів освіти», – пояснила директорка Фундації Олени Зеленської Ніна Горбачова.
У Фундації поінформували, що впродовж листопада заплановано передати 20 тис. 981 ноутбук до Луганської, Донецької, Херсонської, Дніпропетровської, Житомирської, Чернігівської та Київської областей. Ще 17 тис. 875 ноутбуків у січні – лютому 2023 року поїдуть до Запорізької, Миколаївської, Одеської, Сумської та Харківської областей.
Напередодні, 10 листопада, перша партія ноутбуків у кількості 3097 шт. передана вчителям у Луганську та Чернігівську області.
«Ми віримо, що кожна дитина повинна мати найкращий початок у житті та безпечне місце для навчання. Тому на знак солідарності з Україною, зокрема з дітьми та молоддю, ми реалізуємо цей проєкт», – розповів виконавчий директор GBC-Education Джастін Ван Фліт.
Організацію постачання у межах України та адресно до всіх вчителів забезпечує GBC-Education у співпраці з Ukraine House Foundation та посольством України у Сполучених Штатах Америки.
«Підтримка освіти й науки – один з пріоритетів у нашій дипломатичній боротьбі та один із ключових фокусів Ukraine House. Тому що після перемоги у війні, у чому ми не маємо сумніву, нам буде потрібно перемагати в мирі й відбудувати нову, інноваційну Україну», – сказала посол України у США Оксана Маркарова.
Як відомо, фундація Олени Зеленської – благодійна організація, місія якої – відновити людський капітал України, щоб кожен громадянин почувався фізично й ментально здоровим, захищеним, міг реалізувати своє право на освіту та будувати майбутнє у рідній країні.
Організація зосереджує зусилля на трьох основних напрямках: медицина, освіта й гуманітарна допомога. Фундація, зокрема працює над відновленням і матеріально-технічним забезпеченням медичних та освітніх закладів, повністю або частково зруйнованих під час війни; надає гуманітарну допомогу дитячим будинкам сімейного типу, внутрішньо переміщеним особам та людям з інвалідністю.
Фото: ОП