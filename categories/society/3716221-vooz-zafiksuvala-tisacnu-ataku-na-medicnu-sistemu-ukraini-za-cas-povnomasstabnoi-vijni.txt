Всесвітня організація охорони здоров’я зафіксувала тисячну атаку на систему охорони здоров'я України за час повномасштабної війни. Це найбільша кількість атак, яку ВООЗ коли-небудь реєструвала в будь-якій надзвичайній гуманітарній ситуації.

Про це Укрінформу повідомили в українському представництві ВООЗ.
"Ці атаки загрожують безпеці та благополуччю медичних працівників і підривають допомогу людям, які живуть поблизу зон конфлікту", – сказав доктор Ярно Хабіхт, представник ВООЗ в Україні.
Він наголосив, що напади на медичні заклади є порушенням міжнародного гуманітарного права і позбавляють людей необхідної допомоги та мають довгострокові наслідки.
ВООЗ визначає напад на медичну систему як "будь-який акт словесного чи фізичного насильства, загрозу насильства, що перешкоджає наявності, доступу до лікувальних та/або профілактичних медичних послуг під час надзвичайних ситуацій". Це може варіюватись від насильства із застосуванням важкої зброї до психосоціальних погроз і залякування, що впливає на доступ до медичної допомоги для тих, хто її потребує.
За останні 15 місяців повномасштабної війни 1004 атаки, які підтвердила ВООЗ, забрали щонайменше 101 життя, включно з медичними працівниками та пацієнтами, поранення отримали значно більше людей.
Атак зазнали також постачальники медичних послуг, системи постачання, обладнання та транспорт, включаючи машини швидкої допомоги.
За даними ВООЗ, відомо про значні проблеми з наданням спеціалізованих послуг, таких як хіміотерапія та мамографія, через брак персоналу та медичного обладнання. Також у деяких регіонах є труднощі з наданням висококваліфікованих пологів. Попри те, що первинна медична допомога залишається широко доступною в регіонах, які постраждали від війни, витрати на охорону здоров’я зросли за останні пів року, а опитування, проведені ВООЗ, показали, що майже третині населення важко дозволити собі певні медичні послуги.
Як повідомлялося, 26 травня росіяни завдали ракетного удару по Дніпру, влучивши у медичний заклад, де надають допомогу людям із психічними захворюваннями, та ветеринарну клініку. Загинули двоє людей.