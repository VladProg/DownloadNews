Суд наклав арешт на майно народних депутатів України Віктора Медведчука, Тараса Козака та їхніх родичів.

Про це повідомили у Державному бюро розслідувань, передає Укрінформ.
«Личаківський районний суд Львова задовольнив клопотання слідчих ДБР щодо арешту рухомого та нерухомого майна, що належить підприємствам родичів народних депутатів від ОПЗЖ. Розмір статутного капіталу цих шести підприємств складає понад 80 мільйонів гривень», - йдеться в повідомленні.
Як зазначили в ДБР, родичі Медведчука і Козака є суб’єктами кримінального провадження за підозрою у зловживанні владою та порушенні правил охорони або використання надр та легалізації доходів, одержаних злочинним шляхом (ст. 364, ст. 240, ч. 2 ст. 209 КК України).
Ухвалою суду арешт із забороною права на відчуження та розпорядження майном накладено, зокрема, на 3 земельні ділянки, 11 нежитлових будівель та приміщень, серед них і приміщення площею майже 300 квадратних метрів у самому центрі Львова. Також арештовані 126 автомобілів, серед яких і легкові, і вантажівки КРАЗ та КАМАЗ, уточнили в ДБР.
Надалі ДБР ініціюватиме передачу арештованого майна до Національного агентства з управління активами.
Як повідомлялося, раніше працівники ДБР провели обшуки на майже 30 об`єктах власності Медведчука та Козака, а суд наклав арешт на корпоративні права та рахунки підприємств.