Чотирьох постраждалих внаслідок аварії на півночі Італії українців доставили у лікарні у важкому стані.

Про це повідомив Суспільному речник Міністерства закордонних справ України Олег Ніколенко, передає Укрінформ.
«Четверо громадян були госпіталізовані у важкому стані до медичних закладів міст Удіне і Трієст. Решті пасажирів було надано необхідну медичну допомогу на місці та тимчасово розміщено в спеціальних центрах рятувальних служб поблизу м. Удіне», - йдеться в повідомленні.
У МЗС зазначають, що Генеральне консульство в Мілані надає допомогу постраждалим внаслідок дорожньо-транспортної пригоди українцям. Загалом в автобусі було близько 30 наших співгромадян.
Наголошується, що транспорт для їхнього повернення до України має бути наданий перевізником найближчим часом.
Як повідомлялося, на півночі Італії автобус із українськими туристами зіткнувся з фурою, внаслідок чого травмовані 15 осіб.
Фото: з Х(колишній Твіттер) Vigili del Fuoco