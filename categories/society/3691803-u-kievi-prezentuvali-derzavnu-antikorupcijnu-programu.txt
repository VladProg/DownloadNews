Державна антикорупційна програма є певним навігатором, який веде країну в правовий простір та усуває перешкоди на шляху до утвердження принципів верховенства права.

Таку думку висловила голова Вищого антикорупційного суду України Віра Михайленко у вітальному слові під час презентації державної антикорупційної програми на 2023 — 2025 роки, повідомляє кореспондент Укрінформу.
“Що стосується безпосередньо державної антикорупційної програми, то, власне, як на мене, то це певний навігатор, який веде державу у правовий простір, який усуває ось всі ті перешкоди, які, вибачте за тавтологію, перешкоджають іти до основної мети — утвердження принципів верховенства права, прав людини і застосовувати в Україні ті демократичні цінності та демократичні стандарти, які вже до нас розробило європейське співтовариство, ну і власне світове співтовариство”, - сказала голова ВАКС.
Вона відзначила, що у державній антикорупційній програмі передбачені й питання Вищого антикорупційного суду.
“Я сподіваюся на підтримку відповідних органів у просуванні і в практичній реалізації тих норм, які закріплені в програмі”, - додала Михайленко.
У свою чергу, міністр Кабінету Міністрів України Олег Немчінов розраховує на те, що система перевірки статків чиновників ще до відновлення обов’язкового декларування, зупиненого на початку повномасштабного вторгнення росії, буде удосконалена: «Я хочу, щоб цей маяк було виконано, але ми не поверталися до тієї ганебної практики, яка була у попередні роки, коли кожен державний службовець чи кожна публічна особа, яка декларує своє майно, свої статки, свої правочини, щоб цей процес декларування перетворювався для неї на тортури, помилки та протоколи про те, що ти одну цифру неправильно написав. Ми будуємо цифрову державу, і я маю надію, що народні депутати при відновленні обов’язковості декларування врахують, що держава не має вимагати від громадянина - чи це публічна особа чи просто державний службовець - тих даних, якими вона про нього володіє. І щоб ці дані з архіву підтверджувалися автоматично, а ми будемо вносити тільки свої правочини, грошові кошти, надходження, подарунки та все інше», - сказав Немчінов.
Він зазначив, що Україна за понад рік активної фази збройної агресії росії пройшла декілька важливих кейсів, пов’язаних з антикорупційною політикою. Зокрема, йдеться про призначення директора НАБУ, а також нині триває процес обрання керівника АРМА. «Думаю, що в ні в кого немає питань, що Секретаріат Кабінету Міністрів, КМУ, як колективний орган виконавчої влади, роблять усе для того, щоб питань до процедур, до проходження документів не було в принципі. Те, що антикорупційна програма дуже довго обговорювалася, проходила два урядових комітети, були зауваження у понад десяток органів виконавчої влади, говорить, на якому рівні ставлення до цього документа», - додав урядовець.
Голова Національного агентства з питань запобігання корупції (НАЗК) Олександр Новіков наголосив на тому, що антикорупційна політика має ґрунтуватися на даних. «Інклюзивність та заснованість державної політики на даних – це те, що покладено в основу антикорупційної політики, а реалізація ДАП має забезпечити, щоб робота законодавчої і виконавчої влади грунтувалася виключно на даних і на запиті громадян України. На сьогодні відбулися культурні та цивілізацій зміни настроїв українців: 61% українців не готові використовувати корупційні практики за жодних обставин, 84% українців, за останніми дослідженнями, готові протестувати проти будь-яких провів корупції, тому в нас усіх не залишається жодного іншого виходжу, ніж задовольнити цей запит на справедливість», - підкреслив він.
Як повідомлялося, 4 березня Кабінет Міністрів України затвердив Державну антикорупційну програму на 2023–2025 роки. Це документ, що визначає систему конкретних антикорупційних заходів, спрямованих на виконання Антикорупційної стратегії.
13 березня її текст оприлюднено на сайті уряду. Програма охоплює такі сфери, як підвищення ефективності системи протидії корупції; забезпечення невідворотності відповідальності за корупцію; оборона; правосуддя; державне регулювання економіки; митна справа та оподаткування; будівництво, земельні відносини та інфраструктура; охорона здоров’я; освіта та соціальний захист; антимонопольна політика.