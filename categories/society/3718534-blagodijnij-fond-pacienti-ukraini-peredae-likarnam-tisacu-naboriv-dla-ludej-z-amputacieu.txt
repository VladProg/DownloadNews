Благодійний фонд "Пацієнти України" передає медзакладам та реабілітаційним центрам тисячу наборів для осіб з ампутацією.

Про це у Фейсбуці повідомляє благодійний фонд "Пацієнти України", передає Укрінформ.
"Щоб допомогти українцям, які перенесли ампутацію і готуються до протезування, було розпочато ініціативу «Рюкзак для особи з ампутацією». Її мета — забезпечити пацієнтів найнеобхіднішими речами після операції. ...Рюкзаки для осіб з ампутацією передаватимуть як військовим, так і цивільним через реабілітаційні центри та медзаклади. Наразі ми та наші партнери передаємо тисячу пакунків. На черзі — ще партія з двох тисяч", - йдеться у повідомленні.

У рюкзак входять: дзеркало, еластичний бинт для компресійного бинтування, рідке мило, рушник, брошури та інструкції з інфографікою.
У БФ "Пацієнти України" пояснюють, що такий набір використовується при дзеркальній терапії, яку рекомендують західні фахівці з реабілітації усім, хто пережив ампутацію.
"Справа в тому, що імпульс про фантомний біль іде від головного мозку, навіть коли самої кінцівки вже немає. Дзеркало допомагає його позбутися — людина дивиться у нього на свою вцілілу кінцівку і бачить дві. Це вводить мозок в оману, і він поступово «відключає» імпульс про біль у втраченій кінцівці", - йдеться у повідомленні.
Зазначається, що ця та ще кілька нескладних процедур, які можна робити в домашніх умовах із невеликою кількістю ресурсів, допомагають якісно підготуватися до протезування.
Більше про те, як правильно підготуватися до протезування, читайте за посиланням.
Проєкт реалізується завдяки співпраці Protez Hub та БФ "Пацієнти України" з організацією Гуманітарні ініціативи «Рятуємо життя», Nova Ukraine, благодійним фондом Dignitas Fund та Принцип. Проєкт підтримало Посольство Канади в Україні.
Як повідомляв Укрінформ, у Національному реабілітаційному центрі «Незламні» (UNBROKEN) на базі Першого медичного об’єднання Львова у вересні 2022 року відкрили мобільну майстерню протезування, де виготовляють сучасні протези для людей, які постраждали від війни. Менш ніж за рік тут встановили 100 безкоштовних протезів.