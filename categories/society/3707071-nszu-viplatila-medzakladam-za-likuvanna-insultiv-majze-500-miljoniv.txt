Національна служба здоров'я виплатила медичним закладам майже пів мільярда гривень за лікування інсультів.

Про це йдеться в пресрелізі НСЗУ, який є у розпорядженні Укрінформу.
"З початку року медичну допомогу при інсульті отримали 36 367 пацієнтів. Лікування інсульту повністю безоплатне для пацієнтів, адже входить у Програму медичних гарантій та є пріоритетною послугою", - зазначається в документі.
З початку року НСЗУ виплатила за надання меддопомоги при інсульті 497,8 млн грн. Зокрема, Львівське територіальне медичне об'єднання "Багатопрофільна клінічна лікарня інтенсивних методів лікування та швидкої медичної допомоги" отримало 16,87 млн грн; Білоцерківська міська лікарня №2 – 15,47 млн грн; Київська міська клінічна лікарня № 1 – 13,09 млн грн; Дніпропетровська обласна клінічна лікарня ім. І.І. Мечникова – 12,88 млн грн.
При проведенні ендоваскулярних втручань (внутрішньосудинні втручання, такі як видалення тромбу чи згустку крові) НСЗУ оплачує медзакладу 131 472 грн. Тариф враховує можливу потребу додаткової тромболітичної терапії (розчинення тромбу препаратами). А при лікуванні інсульту з використанням тромболітичної терапії НСЗУ платить 62 565 грн. Вартість лікування без застосування ендоваскулярних втручань або тромболітичної терапії – 14 952 грн.
Діагностику, лікування та реабілітацію в гострому періоді оплачує Нацслужба здоров’я. Зараз допомогу можна отримати у 229 лікарнях України, які мають договір з НСЗУ на пакет “Медична допомога при гострому мозковому інсульті”.
Наголошується, що пацієнту з підозрою на інсульт не потрібне направлення лікаря, аби отримати медичну допомогу безоплатно. Адже це невідкладний стан, і людину в потрібний медичний заклад доставить екстрена допомога. Медична допомога також безоплатна при безпосередньому зверненні пацієнта та переведенні з іншої лікарні. Медики мають надати допомогу безоплатно, незалежно від наявності направлення чи декларації з лікарем.
Як уточнюється, в межах пакета “Медична допомога при гострому мозковому інсульті” пацієнту забезпечується первинний огляд, оцінка тяжкості інсульту, інструментальні дослідження (СКТ, МРТ, ЕКГ, УЗД, зокрема невідкладна нейровізуалізація тощо), лабораторні дослідження (клінічний аналіз та біохімічний аналіз крові, коагуляційний гомеостаз тощо).
Пацієнту також повинні забезпечити лікарське спостереження та медсестринський догляд, консультації інших лікарів, лікування інсульту, зокрема системну тромболітичну терапію (при ішемічному інсульті), своєчасне знеболення на всіх етапах діагностики та лікування.
У межах цього пакета забезпечуються і ліки з Нацпереліку основних лікарських засобів, необхідні медвироби та витратні матеріали та реабілітаційна допомога в гострому реабілітаційному періоді, харчування в умовах стаціонару.
Повний перелік безоплатних послуг можна переглянути за посиланням: (пункт 9 “Медична допомога при гострому мозковому інсульті”)
У Нацслужбі здоров'я наголошують, що вимагання коштів за лікування або ліки, які покриваються програмою медичних гарантій, є незаконним. Якщо у вас вимагають гроші – зверніться до головного лікаря зі скаргою. Якщо ж він не вирішує проблему, спробуйте звернутися до місцевого департаменту охорони здоров’я. Також можна залишити скаргу на сайті НСЗУ або надіслати на електронну пошту info@nszu.gov.ua. З питаннями щодо оформлення скарги можна звертатися до контакт-центру НСЗУ на номер 16-77.
Як повідомлялося, в Україні понад 330 медзакладів первинної ланки надають психологічні послуги за новим пакетом “Супровід і лікування дорослих та дітей з психічними розладами на первинному рівні медичної допомоги“ у межах Програми медичних гарантій, тобто безоплатно.