В Україні понад 6,5 тисяч шкіл будуть працювати у звичайному форматі, майже 4 тисячі — у змішаному, а також ще в 2,5 тисячі шкіл навчання проходитиме в дистанційній формі.

Про це Прем'єр-міністр Денис Шмигаль сказав на засіданні уряду, передає Укрінформ.
«Від сьогодні відкриють свої двері 10,5 тисяч шкіл. Понад 6,5 тисяч будуть працювати у звичайному форматі, інші майже 4 тисячі — у змішаному. Ще 2,5 тисячі шкіл продовжать роботу в дистанційній формі. У школи підуть майже 4 мільйони учнів», - сказав Шмигаль.
За його словами, безпека дітей була і залишається пріоритетом номер один. Для цього уряд у 2023 році виділив регіонам 1,5 млрд гривень для облаштування укриттів у школах.
«Станом на зараз майже 84% шкіл мають укриття і бомбосховища. Жодне навчання офлайн неможливе, якщо немає надійного укриття», - додав Прем'єр.
Також Шмигаль повыдомив, що вже 18 областей підписали договори на закупівлю майже 500 шкільних автобусів, адже влада має подбати про те, щоб всі діти мали можливість дістатися до школи.

«Доступність освіти — це також про можливість дістатися до школи. Розуміли та бачили потребу на закупівлю шкільних автобусів. Тому виділили 1 млрд грн субвенції на умовах співфінансування з обласних або місцевих бюджетів. І вже зараз 18 областей підписали договори на закупівлю майже 500 шкільних автобусів. Закупівлі провели через систему Prozorro Market», - сказав Шмигаль.
За його словами, завдяки постійній роботі з європейськими партнерами вдалося досягти домовленостей на поставку ще понад 300 автобусів до кінця цього року. Транспорт надійде від Євросоюзу як гуманітарна допомога. 192 автобуси вже передані в школи.
«Там, де навчання офлайн зараз не є можливим, ми підвищуємо якість і доступність онлайн-освіти. Для цього українські вчителі вже отримали майже 96 тисяч ноутбуків, а школярі — приблизно 36 тисяч девайсів. До кінця року учні отримають ще 40 тисяч гаджетів», - додав Прем'єр-міністр.
Він наголосив, що це відкриває можливості для кожної дитини отримувати знання, де б вона не перебувала. В тому числі й тим, хто за кордоном.
Як повідомляв Укрінформ, 1 вересня всі 420 столичних шкіл розпочали свою роботу, абсолютна більшість в очному форматі.
Фото: Телеграм Дениса Шмигаля