Дружина Президента Олена Зеленська на полях Генасамблеї ООН обговорила подальше партнерство з генеральним директором ВООЗ Тедросом Адханомом Гебреєсусом.

Як передає Укрінформ, про це Зеленська написала у Телеграмі.




«Наша боротьба з нападником відділила важливе від неважливого, показала справжні цінності та пріоритети нам самим. Пріоритетом і головною цінністю України є людина та її життя. Настав час зробити аксіомою те, що важлива і його якість», - зазначила Зеленська.

За її словами, один із чинників цієї якості – ментальне здоров’я.
«Саме тому Всеукраїнська програма ментального здоров’я, яка створена й уже реалізується за моєю ініціативою, насамперед про людину та для людини, бо покликана зробити психологічну допомогу й навчання самодопомозі повсюдними та доступними. А наша надійна помічниця на цьому шляху – ВООЗ. Саме за її підтримки створено Координаційний центр із психічного здоров’я, який допомагає об’єднати зусилля всіх учасників цієї великої роботи: державних відомств, міжнародних партнерів, бізнесів, громадських організацій», - поінформувала Зеленська.


За її словами, тема ментального здоров’я є одним із п’яти головних викликів сьогодення у світі.

«Так вважають жителі 11 країн (ми з’ясували це завдяки опитуванню, яке провели напередодні третього Саміту перших леді та джентльменів, що нещодавно відбувся в Києві). Тож запропонувала пану Гебреєсусу на наступній Асамблеї ВООЗ у травні 2024-го присвятити окреме обговорення та резолюцію саме впливу війни на ментальне здоров’я людства», - підкреслила Зеленська.
Перша леді розповіла про ще одну ініціативу України: міжнародне медичне партнерство, започатковане у межах Саміту перших леді та джентльменів. За її словами, двадцять п’ять меморандумів було укладено між лікарнями в Україні та медичними закладами 14 країн світу. І надалі кожна зацікавлена країна може долучитися до цієї співпраці. На думку Зеленської, це буде важлива підтримка для українських медзакладів – перенавантажених, зруйнованих обстрілами.
«Сподіваємося, до цієї співпраці долучиться і ВООЗ, щоб разом готувати й підтримувати кадри, обмінюватися досвідом, залучати нових партнерів, проводити заходи під егідою Всесвітньої організації охорони здоров’я. Бо й Україні є що запропонувати колегам: досвід порятунку життів в екстремальних умовах у наших лікарів нині такий, якого немає більше ніде у світі. І ми готові ділитися всім, що маємо, заради порятунку життів», - підсумувала Зеленська.
Як повідомляв Укрінформ, Зеленська на полях Генасамблеї ООН взяла участь у заході «Міжнародний день боротьби за рівну оплату праці 2023».
Фото: Офіс Президента