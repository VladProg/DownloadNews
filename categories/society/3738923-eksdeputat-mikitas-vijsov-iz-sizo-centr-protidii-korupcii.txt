Колишній народний депутат України Максим Микитась вийшов із СІЗО.

Про це у Телеграмі поінформував Центр протидії корупції, передає Укрінформ.
«Сьогодні у Вищому антикорсуді відбулось чергове засідання у справі екснардепа Максима Микитася щодо ймовірної пропозиції хабаря меру Дніпра. Ми звернули увагу, що на засіданні не було працівників конвою. За нашими даними, Микитась вийшов із СІЗО ще декілька днів тому, гроші внесли минулих вихідних», - зазначається у повідомленні.
У ЦПК поінформували, що це сталося після того, як 11 липня ВАКС продовжив Микитасю тримання під вартою до 8 вересня, але зменшив заставу із 40 до 20 млн грн. За даними Центру, рішення ухвалили судді ВАКС Володимир Воронько, Андрій Біцюк та Віра Михайленко.
«Наприкінці сьогоднішнього засідання екснардеп попросив суддів дозволити йому з 2 по 7 серпня поїхати в Івано-Франківську і Львівську область за сімейними обставинами. Прокурор САП не заперечував, але тільки в тому разі, якщо це не перешкодить судовому розгляду. У результаті судді протокольною ухвалою дали дозвіл Микитасю покинути Київ на шість днів», - заявили у відомстві.
Зазначається, що наступне засідання у цій справі призначене на 4 серпня.
«Обвинувачений обіцяв взяти участь у засіданні через відеозв'язок, а 7 серпня вже прибути на засідання в приміщення суду», - поінформували у ЦПК.
Активісти уточнили, що їм не відомо, хто вніс заставу: особисто Микитась чи хтось інший як заставодавець.
Як повідомлялося, 11 липня у ЦПК заявили, що суму застави для екснардепа Микитася зменшили до 20 мільйонів грн.
8 жовтня 2022 року в НАБУ поінформували, що затримали колишнього народного депутата на спробі дати меру Дніпра Борису Філатову хабаря в розмірі 22 мільйони євро.
За інформацією слідства, ці гроші пропонувалися за можливість отримати підряд з будівництва метро у місті.
Вищий антикорупційний суд тоді обрав екснардепу Микитасю запобіжний захід у вигляді арешту до 16 грудня 2022 року з можливістю внесення 260 млн грн застави.
1 листопада 2022 року Апеляційна палата Вищого антикорупційного суду залишила Микитася під вартою, але зменшила розмір застави до 100 млн грн. Пізніше ВАКС продовжив до 12 лютого термін тримання під вартою ексдепутата.