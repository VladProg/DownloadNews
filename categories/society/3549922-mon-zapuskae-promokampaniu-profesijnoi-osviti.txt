Міністерство освіти і науки запускає іміджеву комунікаційну кампанію «Все працює завдяки нам», яка спрямована змінити ставлення підлітків та дорослих до професійної освіти.

Як передає Укрінформ, про це повідомляє пресслужба МОН.
«Промокампанія «Все працює завдяки нам» пояснює, що за великою кількістю буденних речей, які ми сприймаємо як даність, стоять особистості, їхня старанна праця та роки відточення майстерності. Саме завдяки роботі цих людей ми смакуємо свіжу булочку зранку та маємо полагоджену автівку. Саме руками випускників профтехів будуть відбудовані мости на півдні та сході України, вироблені деталі для заводів на Донбасі та проведено інтернет в новенькі відбудовані квартири. Країна дуже потребує фахівців робітничих професій, адже це той тил, який допомагає боротися зі злом та перемагати його», – розповів міністр освіти і науки Сергій Шкарлет.

Як зазначається, серед матеріалів кампанії: головне промовідео, що транслюватиметься на телебаченні, та вісім деталізованих відео з історіями героїв. Також у найбільших містах України будуть розміщені сітілайти та борди.
Крім того, важливою складовою кампанії «Все працює завдяки нам» є діджитал-реклама, яку запустять у Ютубі, Інстаграмі та Фейсбуці. Окремим напрямом проєкту стане інфлюенс-маркетинг, тобто промокампанія на сторінках у соціальних мережах блогерів.
Також кампанія дає можливість кожному робітнику нагадати про важливість своєї роботи. Для цього було створено конструктор етикеток: він дозволяє будь-кому розробити персоналізований стікер, який можна клеїти на свої вироби й таким чином інформувати, що це працює завдяки робітнику, а не само собою.
Усі матеріали промокампанії можна знайти на окремому лендингу.
Комунікаційна кампанія створена МОН спільно з рекламною агенцією «PlusOne» та Програмою ЄС «EU4Skills: найкращі навички для сучасної України».
Як повідомлялося, Міністерство освіти і науки запустило серію відео щодо вступної кампанії.