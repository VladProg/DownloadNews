Бійці полку "Азов", які тримають оборону в Маріуполі, подякували Kalush Orchestra за висловлену зі сцени Євробачення підтримку.

Про це йдеться на Телеграм-каналі підрозділу, повідомляє Укрінформ.
"Дякуємо гурту Kalush Orchestra за підтримку! Слава Україні!" - написали захисники Маріуполя.

Як повідомляв Укрінформ, український етнофольк-гурт Kalush Orchestra після свого виступу у фіналі міжнародного пісенного конкурсу "Євробачення-2022" звернувся до всього світу із закликом допомогти українським бійцям, які перебувають в укриттях меткомбінату "Азовсталь" у заблокованому Маріуполі.
Україна долучає низку країн світу, серед яких Ізраїль, Швейцарія, Туреччина, Фінляндія, до процесу переговорів з росією щодо визволення військових з комбінату «Азовсталь» у Маріуполі.
В укриттях заблокованого заводу перебувають близько 600 тяжкопоранених бійців, яким через відсутність медикаментів і брак медиків не можуть надати належну допомогу. Територію меткомбінату постійно обстрілюють з усіх видів озброєння та намагаються штурмувати.
Віцепрем'єр-міністр - міністр з питань реінтеграції тимчасово окупованих територій Ірина Верещук заявляла, що спецоперація з евакуації з Азовсталі розпочнеться з порятунку тяжкопоранених військовослужбовців та відбуватиметься в кілька етапів.
Раніше Україна запропонувала росії обміняти тяжкопоранених бійців з Азовсталі на полонених росіян.