Дитячий фонд ООН (ЮНІСЕФ) запустив в Україні безкоштовний застосунок “НУМО розвивальні ігри” для дітей віком 3–6 років.
























Як передає Укрінформ, про це повідомляє Міністерство освіти і науки України.
Застосунок “НУМО розвивальні ігри” – безкоштовний додаток українською мовою із різноманітними інтерактивними іграми для дошкільнят, зокрема із завданнями для вивчення мови та математики, розвитку логіки, творчості та інших важливих навичок.
Ігри в застосунку поділені на категорії: за віком, складністю та форматом. Так, за віком ігри поділено для дітей до 3 років, 3–4, 4–5 та 5–6. За складністю завдання у застосунку класифіковано залежно від вікової категорії. За форматом: завдання, ігри, малюнки та цікаві історії, які допоможуть збагатити знання та розвинути важливі навички дитини.
Додаток “НУМО розвивальні ігри” також може працювати офлайн. Для цього його потрібно завантажити та пройти коротку реєстрацію, аби надалі користуватися без з’єднання з мережею.
У МОН зазначають, це важливо, адже в теперішніх умовах родини проводять багато часу у сховищах, дорозі чи намагаються адаптуватися до нового місця, де не завжди є доступний інтернет.
Завантажити застосунок можна в AppStore та Play Market.
Додаток “НУМО розвивальні ігри” створений експертами ЮНІСЕФ Україна та ЮНІСЕФ Чорногорія у співпраці з Міністерством освіти Чорногорії та компанією “SoftServe” у межах благодійної платформи “Open Tech”.
Як повідомляв Укрінформ, наприкінці липня Дитячий фонд ООН (ЮНІСЕФ) разом із всеукраїнським громадським центром “Волонтер” і за підтримки Міністерства освіти і науки запустили індивідуальні консультації для дітей, батьків і опікунів у межах проєкту психологічної підтримки “Поруч”.