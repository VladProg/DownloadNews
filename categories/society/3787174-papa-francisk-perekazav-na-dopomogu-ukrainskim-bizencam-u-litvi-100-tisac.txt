Голова Сейму Литви Вікторія Чміліте-Нільсен зустрілася у Ватикані з Папою Римським Франциском, щоб обговорити стосунки Литви та Святого Престолу, роль католицької церкви, а також допомогу біженцям з України.

Як передає Укрінформ, про це повідомляє пресслужба Сейму Литви.
«Слово Папи Римського щодо припинення війни і припинення агресії дуже важливе. Під час аудієнції я також сказала, що Литва цінує увагу Святого Престолу, молитви за український народ, який страждає, і допомогу воєнним біженцям з України. Нещодавно Папа Франциск перерахував 100 тис. євро литовській організації Caritas на потреби біженців», - сказала Чміліте-Нільсен.
Глава Сейму також зазначила, що Литва закликає міжнародну спільноту підтримати мирний план Президента Володимира Зеленського. «Якщо Україна не переможе, то одного разу війна може прийти в Литву», - підкреслила спікерка Сейму.
На зустрічі Чміліте-Нільсен наголосила, що Литву і Святий Престол пов'язують особливі стосунки, і одним із найважливіших моментів, що ілюструють підтримку Литви Святим Престолом, є той факт, що він ніколи не визнавав радянської окупації та відіграв важливу роль у краху цього режиму.
Як повідомляв Укрінформ, Папа Римський Франциск закликав молитися за Україну та інші країни, охоплені війнами, й нагадав про солідарність із біженцями.


Фото: Vatican Media