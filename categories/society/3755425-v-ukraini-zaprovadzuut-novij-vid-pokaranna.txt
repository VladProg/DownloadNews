Верховна Рада ухвалила закон, згідно із яким за деякі кримінальні правопорушення каратимуть пробаційним наглядом.

Про це інформує пресслужба Міністерства юстиції України, передає Укрінформ.
«Парламент ухвалив Закон №9185 «Про внесення змін до Кримінального, Кримінального процесуального кодексів України та інших законодавчих актів України щодо удосконалення видів кримінальних покарань в умовах воєнного стану», згідно із яким за деякі кримінальні правопорушення каратимуть пробаційним наглядом. При цьому він буде одним із основних видів покарання, на рівні з обмеженням чи позбавленням волі, але в той же час буде їхньою альтернативою», - ідеться в повідомленні.
Зазначається, що пробаційний нагляд тепер може бути застосований за злочинні діяння, передбачені окремими частинами статей Кримінального кодексу України, такі як умисне заподіяння тяжких тілесних ушкоджень у разі перевищення меж необхідної оборони; перевищення заходів, необхідних для затримання особи, яка вчинила кримінальне правопорушення; умисне легке тілесне ушкодження; побої та мордування; домашнє насильство; погрози вбивством; зараження вірусом імунодефіциту людини чи іншої невиліковної інфекційної хвороби; зараження венеричною хворобою; ненадання допомоги хворому медпрацівником; насильницьке донорство; експлуатація дітей; примушування до вступу в статевий зв'язок; порушення порядку фінансування політичної партії і передвиборної агітації; ухилення від сплати аліментів; розголошення таємниці усиновлення; перешкоджання професійній діяльності журналістів; грубе порушення законодавства про працю; невиплату зарплати, стипендії, пенсії чи інших установлених законом виплат; порушення недоторканності приватного життя, права на отримання освіти та на безоплатну меддопомогу; крадіжку, грабіж, хуліганство і шахрайство; незаконне використання з метою отримання прибутку гуманітарної допомоги та благодійних пожертв; підроблення документів; розголошення банківської таємниці; незаконну порубку, перевезення, зберігання і збут лісу; за браконьєрство; публічні заклики до вчинення теракту; наругу над могилою; ввезення, виготовлення, збут і розповсюдження порнографічних предметів; створення або утримання місць розпусти і звідництво; посів або вирощування снотворного маку чи конопель та незаконне виробництво, виготовлення, придбання, зберігання, перевезення чи пересилання наркотичних засобів, психотропних речовин або їх аналогів без мети збуту.
У Мін’юсті уточнюють, що покарання виконуватиметься без ізоляції від суспільства, але з покладанням низки обовʼязків за невиконання яких може бути застосовано більш суворе покарання.
Пробаційний нагляд може бути призначено на строк від 1 до 5 років.
Згідно з законом, при обранні покарання у виді пробаційного нагляду суд покладає на засудженого обов'язки періодично з'являтися для реєстрації до уповноваженого органу з питань пробації; повідомляти уповноважений орган з питань пробації про зміну свого місця проживання, роботи або навчання; не виїжджати за межі України без погодження з уповноваженим органом з питань пробації.
Крім цього, на засудженого судом можуть бути покладені й інші обов'язки, зокрема, використовувати електронний засіб контролю і нагляду та проживати за вказаною у рішенні суду адресою; дотримуватися встановлених судом вимог щодо вчинення певних дій, обмеження спілкування, пересування та проведення дозвілля; працевлаштуватися або за направленням уповноваженого органу з питань пробації звернутися до органів державної служби зайнятості для реєстрації як безробітного та працевлаштуватися, якщо йому буде запропоновано посаду (роботу); виконувати заходи, передбачені пробаційною програмою; пройти курс лікування від наркотичної, алкогольної залежності, розладів психіки та поведінки внаслідок вживання психоактивних речовин або захворювання, що становить небезпеку для здоров’я інших осіб.
Якщо ж засуджений вирішить, що можна не виконувати встановлені судом обов'язки під час перебування на пробації — йому можуть обмежити волю на строк до трьох років. При цьому пробаційний нагляд не зможе призначатися особам, які під час відбування цього виду покарання вчинили кримінальне правопорушення.
«Впровадження покарання у вигляді пробаційного нагляду сприятиме гуманізації пенітенціарної системи та розширенню можливостей для виправлення особи без ізоляції від суспільства. Також воно дасть змогу виконати рекомендації ЄСПЛ про необхідність оптимізації пенітенціарної системи і зменшення кількості засуджених», — прокоментувала заступниця міністра юстиції України Олена Висоцька.
Закон набере чинності через 6 місяців з дня, наступного за днем його опублікування.