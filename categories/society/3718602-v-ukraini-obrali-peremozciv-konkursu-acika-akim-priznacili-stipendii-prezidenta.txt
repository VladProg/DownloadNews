Міністерство освіти і науки визначило 14 переможців XXIII Міжнародного конкурсу з української мови ім. Петра Яцика, яким призначено стипендії Президента України.

Як повідомляє міністерство, про це свідчить наказ МОН № 673, передає Укрінформ.
"Серед стипендіатів Президента – учні закладів загальної середньої та професійної освіти, студенти та курсанти закладів вищої освіти. Загалом 14 осіб, які впродовж календарного року, починаючи з 1 вересня 2023, будуть щомісяця отримувати стипендію", - йдеться у повідомленні.

Міжнародний конкурс з української мови імені Петра Яцика проводиться щорічно з 9 листопада до 20 травня. Метою конкурсу є сприяння утвердженню статусу української мови як державної, піднесення її престижу, виховання у молодого покоління українців поваги до мови свого народу.
Як повідомлялося, відповідно до Положення про стипендії Президента України переможцям Міжнародного конкурсу з української мови імені Петра Яцика, затвердженого Указом Президента України від 3 жовтня 2008 року № 899, стипендія Президента України призначається переможцям конкурсу, які посіли перше місце.