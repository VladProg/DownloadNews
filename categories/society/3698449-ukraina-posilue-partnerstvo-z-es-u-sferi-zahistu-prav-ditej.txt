Представники українського уряду та європейських інституцій обговорили питання у сфері захисту прав українських дітей, які слід враховувати, зокрема, під час впровадження програм з відбудови України.

Як передає кореспондент Укрінформу, про це йшлося під час дискусії за участю міністрів соціальної політики, освіти та науки України, уповноваженого ВР з прав людини та представників Європарламенту, Ради ЄС та Єврокомісії.
Учасники дискусії приділили увагу незаконному переміщенню та утриманню українських дітей на тимчасово окупованих територіях України та їх депортації на територію російської федерації. Також були обговорені такі напрямки державної політики, як розвиток системи підтримки сімей, що опинилися під загрозою соціальної ізоляції, розбудова потенціалу для попередження та раннього втручання, реабілітації на рівні громади та надання інших соціальних послуг, націлених на підтримку дітей та їхніх родин. Зокрема, наголошувалось на необхідності реформування напрямку альтернативної опіки в Україні включно з розробкою форм та рішень щодо сімейної опіки для дітей-сиріт та дітей, позбавлених батьківської опіки, дітей, які потребують фостерної опіки.

Обговорення також торкнулося необхідності зосередження уваги на комплексному реформуванні системи захисту прав дитини під час впровадження програм з відбудови України з урахуванням того, що відновлення країни має бути орієнтоване на дітей.
З огляду на значні зусилля, вже докладені Україною до реформування та модернізації системи захисту прав та інтересів дітей відповідно до міжнародних стандартів, представники органів української влади та представники Європейського Парламенту та Європейської Комісії обговорили питання посилення співпраці між державами-членами ЄС, інституціями ЄС та Україною в соціальній сфері.






Представники уряду та європейських інституцій обговорили питання у сфері захисту прав українських дітей / Фото: Геннадій Мінченко. Укрінформ


























































За підсумками дискусії було проголошено, що в Раді Європейського Союзу чекатимуть на зустріч із представниками України, держав-членів ЄС, інституцій ЄС, міжнародних організацій та експертами у Стокгольмі 1-2 червня для продовження співпраці з підтримки відновлення сучасної системи захисту дітей в Україні.
Як повідомлялося, Парламентська асамблея Ради Європи під час своєї весняної сесії з 24 по 28 квітня проведе термінові дебати про депортацію українських дітей окупантами до росії.