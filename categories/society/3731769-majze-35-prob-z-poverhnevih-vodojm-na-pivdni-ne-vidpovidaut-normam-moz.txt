Майже 35% проб води, відібраних з поверхневих водойм, не відповідають гігієнічним нормам.

Про це повідомляє Міністерство охорони здоров'я, передає Укрінформ.
«За результатами щоденного моніторингу, які проводять спеціалісти центрів контролю та профілактики, фіксуємо постійне і значне мікробне забруднення саме поверхневих водойм, які стосуються Чорного моря, річок Дніпра, Інгула, Інгульця, Південного Бугу та лиманів. Найбільш значні відхилення від показників безпеки зберігаються в Одеській області. Загалом заборони на купання діють на Херсонщині, Миколаївщині та Одещині, і вкрай важливо, щоб люди не нехтували ними, адже така вода небезпечна для здоров’я через ризики кишкових інфекцій та ротавірусу», — зазначив заступник міністра, головний державний санітарний лікар Ігор Кузін.
Станом на 4 липня з 1 604 проб, за результатами досліджень, 540 не відповідають гігієнічним вимогам. Зафіксовані перевищення санітарно-хімічних, мікробіологічних і токсикологічних показників. Серед небезпечних — сальмонели, яйця та личинки гельмінтів, кишкова паличка, ротавірус. Також виявляють холероподібний вібріон.
У МОЗ наголошують, що на відміну від холерних холероподібні вібріони не є збудниками холери, проте можуть викликати харчові токсикоінфекції. Факторами передачі інфекції можуть бути: забруднена вода відкритих водойм, риба, креветки, молюски тощо. Їх також додатково досліджують у лабораторіях ЦКПХ на наявність збудників паразитарних хвороб.
Під суворою забороною також вилов риби в Одеській, Миколаївській і Херсонській областях та збір мертвої риби у місцях масового мору. Вона може містити збудники інфекційних хвороб, паразитів чи небезпечні хімічні речовини. Жоден зі способів приготування не може зробити таку рибу безпечною.
Як повідомлялося, після підриву Каховської ГЕС, моніторинг проб води з поверхневих водойм у Дніпропетровській, Запорізькій, Одеській, Миколаївській і Херсонській областях проводиться щоденно.