Платформа "Дія.Освіта" пропонує ресурси для здобуття чи удосконалення професійних навичок, освітні серіали й дає можливість громадянам пройти симулятор робочої ситуації й податися на вакансію в регіоні.

Про це розповіла дружина Президента Олена Зеленська у Телеграмі, передає Укрінформ.
«Мільйони людей в Україні через повномасштабну війну стали безробітними. Хтось втратив роботу, бо на його підприємство «прилетіло». Чиясь сфера - як-от туризм чи розваги - стала неактуальною. А хтось вимушено переїхав і починає життя спочатку. Тому Міністерство цифрової трансформації масштабувало проєкт Дія.Цифрова освіта у платформу "Дія.Освіта". Щоб люди могли не лише здобувати корисні цифрові навички, а й посилити свої вміння в десятках інших професій, а то і повністю перекваліфікуватися», - зазначила Зеленська.
Вона пояснила, що на платформі можна створити свою персональну траєкторію навчання, пройшовши профорієнтаційний тест, після якого людина отримує рекомендації стосовно професії та підбір актуальних освітніх серіалів.
Крім того, за словами дружини Президента, далі можна пройти симулятор, що імітує реальну робочу ситуацію, отримати сертифікат про проходження і навіть податися на вакансію у своєму регіоні.
«До слова, наразі на платформі є сім освітніх серіалів на тему безбар’єрності - як-от наприклад цифрові можливості для людей з інвалідністю чи безбар’єрність на публічній службі. У розділі «Гайди» є важливі матеріали на соціальну тематику, наприклад: як говорити з дітьми про війну, правила безпеки для порятунку життя чи онлайн-безпека для батьків», - додала Зеленська.
Перша леді переконана, що платформа буде корисна абсолютно усім, а не лише людям в пошуку роботи.
Як повідомлялося, Міністерство цифрової трансформації 17 травня запустило масштабний проєкт Дія.Освіта. Це національна едьютейнмент-платформа актуальних знань і навичок, де можна безоплатно навчатися, опанувати нову професію та ознайомитися з актуальними вакансіями.