Російського пропагандиста - директора російського телеканалу Russia Today заочно судитимуть за заклики вбивати українських дітей.

Як передає Укрінформ, про це Офіс генерального прокурора повідомляє у Телеграмі.
Прокурори Офісу генпрокурора скерували до суду обвинувальний акт стосовно директора російського пропагандистського телеканалу Russia Today за фактами публічних закликів до геноциду (ч. 2 ст. 442 Кримінального кодексу України).
Розслідуванням встановлено, що обвинувачений в одному з ефірів своєї авторської програми публічно закликав топити і спалювати українських дітей.
Цей сюжет вийшов у телевипусках Russia Today, на власному Ютуб-каналі пропагандиста та Телеграм-каналі, які налічують декілька сотень тисяч підписників.
"Він налаштовує російську аудиторію проти українців та закликає фізично знищити український народ", - зазначилі в ОГП.
Згідно з висновком експертизи ці висловлювання є публічними закликами до геноциду українців.

Раніше, за публічного обвинувачення прокурорів Офісу генпрокурора директора російського пропагандистського телеканалу Russia Today визнано винним у публічних закликах до геноциду та насильницької зміни чи повалення конституційного ладу (ч. 2 ст. 442, ч. 3 ст. 109 КК України).
Йому призначено максимально можливе за санкціями статей покарання – 5 років позбавлення волі з конфіскацією майна.
Як повідомляв Укрінформ, у червні 2022 року СБУ повідомила про підозру одному з керівників російського пропагандистського телеканалу Russia Today Антону Кузнєцову-Красовському. Агітатор закликав до ліквідації української державності та знищення українців.