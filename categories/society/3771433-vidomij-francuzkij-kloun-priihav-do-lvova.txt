Комедійний французький актор Пет Белланд приїхав до Львова у межах Міжнародного театрального фестивалю «Золотий Лев», щоб подарувати усмішки та задокументувати емоції українців у фото.

Про це в коментарі кореспондентові Укрінформу повідомила директорка фестивалю «Золотий Лев» Ксенія Федоришин.
«В нас є дуже цікавий учасник фестивалю Пет Белланд із Франції. Це актор комічного жанру, який хоче додати трішки усмішок та позитивних емоцій в життя українців. Він дуже відомий на всіх світових фестивалях. А основа його роботи – незапланованість. Це не дійство, на яке потрібно прийти, щоб щось побачити, а все відбувається зненацька, і клоун постійно імпровізує», - розповіла Федоришин.
Белланд упродовж чотирьох годин у суботу та неділю ходить по Львову і працює з людьми індивідуально. Його персональний фотограф Джеф Ребілло знімає емоції людей.






Клоун із Франції приїхав до Львова, щоб подарувати позитивні емоції українцям / Фото: Анастасія Смольєнко, Укрінформ



































































«Ми після того зробимо фотовиставку львів’ян та гостей міста, всіх тих, кого він зустріне», - додала організаторка «Золотого Лева».
З 2015 року Джеф Ребілло супроводжує мовчазного клоуна Пета Белланда в зарубіжних країнах із їхнім спільним фотодокументальним проєктом під назвою KlownKonzept.
Як повідомляв Укрінформ, у Львові з 5 по 10 жовтня проходить 34-й Міжнародний театральний фестиваль «Золотий лев». Участь у ньому беруть театри з Києва, Хмельницького, Вінниці, Сум, Кропивницького, Херсона, Луганська, Чернігова, Львова, а також Чехії і Франції та Данії. Загалом відбудеться понад 20 подій.