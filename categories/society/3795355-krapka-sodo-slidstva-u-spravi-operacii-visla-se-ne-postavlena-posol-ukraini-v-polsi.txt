Рішення Інституту національної пам’яті Польщі про припинення слідства у справі операції “Вісла” викликає обурення, адже суперечить усім попереднім заявам і діям Варшави, однак крапку в цій історії ще не поставлено.

Про це в коментарі Укрінформу заявив посол України в Польщі Василь Зварич, коментуючи рішення прокурора відділу ІНП у Жешуві, який 28 листопада закрив розгляд справи щодо операції “Вісла”.
“Мене обурило рішення Інституту національної пам’яті Польщі про замороження слідства щодо одного з найбільш ганебних злочинів комуністичного режиму, яким була акція “Вісла”. Більшість польських істориків переконані, що це був комуністичний злочин”,- підкреслив Зварич.
Він додав, що покійний президент Польщі Лєх Качинський однозначно говорив про акцію “Вісла” як про комуністичний злочин. Також у 1990 році було рішення Сенату Польщі про визнання акції “Вісла” злочином комуністичного режиму. За словами українського дипломата, це рішення ІНП “не лише заперечує усі заяви, які були зроблені на найвищому рівні польською державою, а й суперечить загальній історичній думці, яка панує в Польщі”.
Зварич зазначив, що це був один з найбільш брутальних злочинів комуністичного режиму, і в цьому ніхто не сумнівається. Він наголосив, що українці стали жертвою цього злочину, адже шляхом брутального переселення комуністичний режим намагався врегулювати так зване “українське питання“. І українці щороку вшановують пам'ять жертв акції “Вісла”, адже в ході її реалізації було багато жертв, і ніхто цього не може заперечити.
“Тому, ми вважаємо, що крапку в цій історії ще не поставлено. Я думаю, що будуть подальші наші зусилля і зусилля польських істориків, аби оскаржити рішення ІНП і провести справжнє розслідування цієї трагедії в історії українського народу”,- сказав посол України в РП.
Також він наголосив, що це був злочин проти громадян тогочасної Польської держави: “Тому, для нас у першу чергу незрозуміло, чому таке дискримінаційне ставлення до українців як до громадян Польської держави, чому відсутня повага до жертв цього злочину комуністичного режиму тут, у Польщі? Ми будемо й надалі на своєму рівні вимагати, щоб у цій історії було сказано правду, а не відбувалося намагання якимось чином замести цю правду під килим”.
Зварич додав, що це питання не залишатиметься поза увагою Української держави, і на офіційному рівні робитимуться відповідні кроки.
“Я звертатимуся до ІНП та всіх урядових інстанцій. Ми цю тему не залишаємо напризволяще, і надалі боротимемося, щоб цей злочин комуністичного режиму був засуджений, винні названі поіменно, а жертви були належним чином вшановані”,- резюмував український дипломат.
Як повідомляв Укрінформ, десятки відомих поляків у відкритому листі до влади своєї країни виступили проти закриття прокурором відділу ІНП у Жешуві справи щодо акції “Вісла”. Вони назвали цей крок утвердженням у демократичній Польщі комуністичної пропаганди й антиукраїнських наративів та закликали дати цьому оцінку.
Операція "Вісла" - етнічна чистка, здійснена у 1947 році (початок - 29 березня) за рішенням партійного і державного керівництва СРСР, ПНР та ЧСР. Полягала у примусовій, з використанням військ, депортації близько 140 тис. українців з їхніх етнічних територій, - Лемківщини, Надсяння, Підляшшя і Холмщини, - на території у західній та північній частині Польщі, які до 1945 року належали Німеччині.