Об'єднаний центр з пошуку та звільнення полонених запровадив швидку форму подання заяв про зниклих безвісти українців в умовах війни, а також тих, хто потрапив у полон до загарбників. Тепер є можливість повідомити про обставини зникнення особи через онлайн-форму.

Про це повідомляє СБУ в Телеграмі, передає Укрінформ.
Зазначається, що тим громадянам, які звернулися до Об’єднаного центру раніше, повторно заповнювати електронну форму не потрібно – надана інформація вже опрацьована.
"Відправлені через форму дані є конфіденційними і не потраплять до сторонніх осіб. Звертаємо увагу, що питання звільнення полонених перебуває у виключній компетенції органів державної влади", - підкреслили в СБУ.
Також Служба безпеки застерігає від шахрайських схем, коли невідомі особи можуть телефонувати та пропонувати «допомогу» в нібито визволенні родичів з полону.
"Не надавайте інформацію про полонених і власні персональні дані не уповноваженим організаціям та особам, а також анонімним джерелам. Це може зашкодити нашим захисникам у полоні та ускладнити перебіг переговорного процесу щодо їх звільнення", - попереджають у службі.
В СБУ нагадали, що за результатами спільної діяльності та реалізації рішень Координаційного штабу з питань поводження з військовополоненими, Об’єднаним центром реалізовано звільнення з полону та повернуто на підконтрольну уряду України територію 573 особи.