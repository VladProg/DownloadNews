Президент Володимир Зеленський підписав Указ про відзначення в Україні Дня медичного працівника 27 липня.

Відповідний документ № 327/2023 оприлюднено на сайті Глави держави, передає Укрінформ.
"Ураховуючи значення сфери охорони здоров’я та внесок її працівників у забезпечення життєво важливих інтересів людини, суспільства і держави, засвідчуючи відданість медичних працівників справі надання медичної допомоги, збереження здоровʼя та рятування людських життів, на підтримку ініціативи Міністерства охорони здоровʼя України постановляю установити в Україні професійне свято працівників сфери охорони здоровʼя — День медичних працівників, яке відзначати щороку 27 липня", - йдеться в Указі.
Згідно з підписаним документом, Указ Президента України від 3 червня 1994 року № 281/94 «Про День медичного працівника», згідно з яким професійне свято медиків відзначалося 18 червня, визнається таким, що втратив чинність.
Цей Указ набирає чинності з дня його опублікування.