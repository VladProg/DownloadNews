Перша леді України Олена Зеленська звернулася до ізраїльських епідеміологів із запитом про допомогу у подоланні наслідків підриву Каховської гідроелектростанції.

Як передає Укрінформ, про це Зеленська повідомляє у Телеграмі.
“Звернулася до ізраїльських епідеміологів із запитом про допомогу у подоланні наслідків підриву Каховської ГЕС, що загрожує всій країні екологічною катастрофою”, - написала вона.
Окрім того, перша леді України обговорила з дружиною прем’єр-міністра Ізраїлю Сарою Нетаньягу ізраїльську систему раннього оповіщення, завдяки якій вдається більш точково сповіщати людей про небезпеку, не вмикаючи тривогу щоразу на цілі регіони.
Зеленська зазначила, що дружина прем’єр-міністра Ізраїлю – психолог за фахом і має досвід роботи з дітьми, які пережили терористичні атаки, втрату батьків та інші події, повʼязані з війною.
“Тож не оминули у розмові тему наших дітей, травмованих агресором психологічно й фізично та шляхи їхньої реабілітації”, - зазначила перша леді України.
Зеленська висловила подяку Нетаньягу за зустріч та запевнення у подальшій підтримці. Перша леді України сподівається, що обговорені теми обернуться плідною співпрацею на рівні урядів.
Як повідомлялося, дружина Президента Олена Зеленська з 19 червня перебуває з візитом в Ізраїлі.
Фото: Олена Зеленська, Телеграм