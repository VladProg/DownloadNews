Порушників комендантської години поліція бере «на олівець» і, хоча це і не означає, що не означає, що вони будуть призвані до лав ЗСУ уже на наступний день, але, коли постане питання про це, то саме на таку категорію людей військові комісари подивляться у першу чергу.

Про це в інтерв’ю виданню «Teлеграф» заявив перший заступник міністра внутрішніх справ України Євгеній Єнін, передає Укрінформ.
За його словами, МВС загалом активно допомагаємо центрам комплектування ЗСУ поповнювати резерв.
«Тому у нас по багатьох областях налагоджена дуже щільна співпраця. Порушників комендантської години ми беремо «на олівець». Це не означає, що вони будуть призвані до лав ЗСУ вже завтра. Але коли постане питання про це, то саме на таку категорію людей військові комісари подивляться в першу чергу», - уточнив Єнін.
Представник МВС поінформував, що коли правоохоронці стикнулися із комендантською годиною у перші дні після вторгнення рф, то бачили інший рівень свідомості із боку наших громадян, - тоді люди чудово розуміли, що порушення комендантської години може загрожувати їхньому життю.
А наразі, як сказав Єнін, певна категорія людей розслабилася.
«Тому має діяти певний адміністративний примус. Зараз немає адміністративної відповідальності за порушення комендантської години. Є практика притягнення за злісну непокору співробітникам поліції, за перебування за кермом у стані алкогольного сп’яніння, а от важелів впливу на порушників комендантської години до цього часу немає», - уточнив заступник глави МВС.
Посадовець уточнив, що наразі правоохоронці знаходять креативні способи боротьби із порушниками, але все це відбувається у межах закону, хоча це і відволікає настільки важливий і обмежений ресурс правоохоронних органів.
«Тому ми підтримуємо впровадження адміністративної відповідальності для порушників комендантської години. Це має загрожувати й певним політикам, які також порушують. І для них більш дієвими були б громадські роботи. Я сподіваюсь, що український парламент найближчим часом підтримає відповідний законопроєкт щодо відповідальності», - зазначив він.
При цьому перший заступник міністра нагадав, що відповідно до Конституції України, участь в захисті нашої держави є обов’язком кожного громадянина.
Він висловив думку, що вважає це привілеєм, тому що до лав ЗСУ мають йти найкращі, оскільки держава довіряє їм зброю. За його словами, від їхніх моральних якостей значною мірою залежить стан обороноздатності нашої держави.
«Треба визначитися: ми хочемо якнайшвидше отримати наші території звільненими чи ми будемо покладатись виключно на добровольців? Багато моїх друзів, знайомих воюють на фронті. Деякі з них загинули, дехто отримав поранення. При тому, що значна частина цих людей могла б уникнути війни, оскільки вони не були у першій черзі мобілізації. Але вони вважали своїм обов’язком йти на фронт. А дехто активно проводить час на пляжах чи вечірках. Це все є несправедливим», - сказав перший заступник міністра внутрішніх справ.
Як повідомлялося, 20 липня речник НГУ Руслан Музичук заявив, що заходи, які проводять правоохоронці, у тому числі й посилення контролю на блокпостах та комендантська година, спрямовані на посилення безпеки по Україні.