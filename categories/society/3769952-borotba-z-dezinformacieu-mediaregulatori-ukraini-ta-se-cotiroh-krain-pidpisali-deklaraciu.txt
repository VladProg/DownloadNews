Медіарегулятори Латвії, Литви, Польщі, Румунії та України підписали у Варшаві Декларацію про співпрацю і взаємну підтримку в боротьбі з дезінформацією.

Як передає Укрінформ, про це повідомляє Національна рада України з питань телебачення і радіомовлення.

Зазначається, що таким чином вони скріпили свої наміри разом докладати зусиль, щоби протидіяти впливу пропаганди, найперше російської, у суспільствах цих країн.
«Ця подія є чітким виявом спільної відповідальності і рішучості країн Східної Європи боротися з викликами, які ставлять перед нами дезінформація та російська пропаганда», - заявила голова Національної ради Ольга Герасим’юк.

За її словами, історія ще раз доводить, як пропаганда, побудована на викривленні реальності, може впливати на суспільство і бути ключовим інструментом в руках тих, хто прагне контролювати думки громадян.

Голова Національної ради з питань мовлення Республіки Польщі Мацей Свірскі назвав підписання декларації історичною подією. Він також подякував Нацраді за підтримку ініціативи і докладені зусилля для її реалізації.
Своєю чергою, Герасим’юк зауважила, що дезінформація постійно пристосовується до нового інструментарію, якщо закривають певний канал її поширення. «І покласти край таким мімікруючим медіа має стати нашим спільним обов’язком. З огляду на це і є важливим створення такої єдиної платформи задля ефективного об’єднання зусиль і ресурсів», - заявила вона.

Декларація передбачає, що сторони надаватимуть взаємну підтримку заходів у сфері діяльності з аналізу та стримування поширення багатовимірної дезінформації на національному, регіональному і міжнародному рівнях.
Країни мають намір ініціювати заходи для спільного навчання громадян з виявлення, реагування та запобігання дезінформації, а також налагоджувати співпрацю між європейськими і національними платформами фактчекінгу.

Підписанти також докладуть зусиль для розробки єдиних механізмів регулювання медіа в країнах підписантів, які сприятимуть підготовці і реалізації спільних оцінок та позицій щодо протидії дезінформації.
У Нацраді повідомили, що з метою обміну інформацією і задля координації угод для реалізації декларації буде створено секретаріат.

«Декларація набуває чинності із дня її підписання. Вона укладена на невизначений термін із можливістю відкликання в будь-який час із попереднім повідомленням усіх підписантів», - сказано в повідомленні.
Як повідомляв Укрінформ, наразі Росія контролює 385 українських теле- й радіочастот.
Фото: nrada.gov.ua