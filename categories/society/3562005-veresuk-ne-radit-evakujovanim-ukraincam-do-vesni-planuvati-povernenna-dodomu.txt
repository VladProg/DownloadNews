Віцепрем'єр-міністр - міністр з питань реінтеграції тимчасово окупованих територій Ірина Верещук не радить українцям, які виїздять із найбільш небезпечних територій, планувати повернення у свої домівки щонайменше до весни.

Про це Верещук сказала в ефірі телемарафону, повідомляє Укрінформ.
«Не раджу. І всіляко закликаю евакуюватися до початку холодів з Донецької, Херсонської, Запорізької та частини Харківської областей. Хто може, давайте будемо потроху планово переїжджати. Переживемо зиму і, дасть Бог, будемо говорити про повернення», - сказала Верещук.
За її словами, рішення на рівні держави щодо обов'язкової евакуації було прийняте лише стосовно Донеччини, в інших областях влада на місцях аналізує та розглядає можливість часткової евакуації. Йдеться про ті території, де ворог не припиняє обстрілів, де неможливо відновити водопостачання або газопостачання.
«Наприклад, Миколаїв досі без води. Їм важко. Зараз шукають усі шляхи. На Миколаївщині важко відновити водопостачання. Люди стоять у чергах, щоб отримати воду. Дякую волонтерам, усім, хто допомагає. Але ж узимку, як ви розумієте, буде ще важче», - сказала віцепрем’єр.
Вона зазначила, що часто люди бояться їхати у невідомість, бояться покидати свої домівки, але вони мають знати, що держава їх не кине та обов'язково підтримає і допоможе.
Як повідомлялося, Кабінет Міністрів 2 серпня ухвалив рішення про обов'язкову евакуацію населення з Донецької області.
За серпень із чотирьох областей евакуювали понад 35 тис. людей, 10 тис. з них – діти. Але Верещук прогнозує, що обов'язкову евакуацію, яка зараз відбувається з Донеччини, можуть поширити й на інші області, що постраждали від бойових дій.