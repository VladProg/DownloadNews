Технічні фахівці Київстар за два місяці війни ліквідували 48 тисяч аварій і забезпечили доступом до інтернету понад 800 укриттів у різних населених пунктах.

Про це Укрінформу повідомили у пресслужбі національного мобільного оператора.
Як зазначили у компанії, співробітники Київстар щодня працюють для забезпечення безперебійного функціонування телеком-мережі, аби абоненти були на зв’язку з рідними та близькими.
Зокрема, за два місяці бойових дій технічні спеціалісти компанії ліквідували понад 48 тисяч аварій фізичної та цифрової інфраструктури мережі, поновили роботу близько 2,5 тисячі базових станцій, замінили майже 25 тисяч метрів оптоволокна. Крім того, забезпечено доступом до інтернету понад 800 укриттів у різних населених пунктах України.
За словами президента Київстар Олександра Комарова, одним із ключових пріоритетів у роботі компанії є підтримка мережі. "Окрім підтримки зв’язку, попри те що ворог цілеспрямовано намагається знищити нашу фізичну інфраструктуру, ми змогли побудувати ще 80 нових базових станцій. Це дозволило збільшити ємність мережі, тим самим покращити зв’язок для наших абонентів та сотень тисяч клієнтів інших операторів, які користуються ним за допомогою національного роумінгу», – сказав він.
Зазначається, що протягом 2 місяців війни Київстар безкоштовно надавав послуги дзвінків всередині мережі для 21,5 млн абонентів передплати. У містах, де тривають бойові дії або які значно постраждали через війну, абоненти можуть користуватись “Домашнім інтернетом” без оплати.
Крім того, у 9 країнах Європи, які прийняли до себе найбільшу кількість біженців з України, абоненти можуть користуватись мобільним зв’язком за “домашніми” тарифами. На платформі Київстар ТБ для абонентів усіх мобільних операторів України відкрито безкоштовний доступ до новин, навчального та дитячого контенту.
Компанія перерахувала 30 мільйонів гривень на гуманітарні потреби, а також створила платформи для збору коштів на потреби армії, медичної системи та самотніх людей похилого віку. Використовуючи короткі номери та сервіс СМАРТ-ГРОШІ, абоненти Київстар перерахували на благодійність майже 2,5 мільйона гривень.
Національний телеком-оператор сплатив наперед 1,4 мільярда гривень податків, аби підтримати державу.
Компанія також співпрацює з ДСНС з метою інформування населення України щодо важливих новин, за час дії надзвичайного стану телеком-оператор розіслав понад 180 мільйонів СМС-повідомлень з інформацією, яка допомагає врятувати життя.
Як повідомлялося, 24 лютого президент рф володимир путін оголосив про початок повномасштабного вторгнення в Україну. Війська рф обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, балістичних ракет.