Дружина Президента Олена Зеленська рекомендує долучатися до онлайн-платформи "Академія стійкості", де можна навчитися протистояти випробуванням та зберегти психічне здоров’я.

Про це перша леді написала в Телеграмі, передає Укрінформ.
"Чи можна навчитися стійкості? Особливо коли все навколо руйнується? Можна. У цьому впевнені в Академії стійкості, де вчать протистояти випробуванням, зберігаючи, відновлюючи та плекаючи своє психічне здоров’я", – зазначила вона.
Одним із засновників Академії є амбасадор Всеукраїнської програми ментального здоров’я, лікар-психотерапевт, директор Інституту психічного здоров'я Українського католицького університету Олег Романчук.
За словами Зеленської, ця навчальна платформа підійде для всіх, незалежно від віку чи професії: "Стійкість, особливо зараз, потрібна нам усім. Тому й раджу навідатися на платформу, щоб знайти для себе поради й практики, які допоможуть бути стійкішими".

На сайті Академії розміщено навчальні відео, які допоможуть зрозуміти природу стійкості. Також наявні практики, більшість із яких – модифіковані техніки когнітивно-поведінкової терапії, подані у форматі, що дозволяє кожному застосовувати їх самостійно.
"І дуже важливий момент. Тут вчать не просто стійкості. Тут вчать уміння вистояти серед життєвих потрясінь і залишитися при цьому Людиною. Людиною, як сказано на платформі, у найглибшому розумінні цього слова: світлою, мужньою, такою, яка живе любов’ю, яка живе по правді", – зауважила перша леді.
Вона додала, що саме такий людиноцентричний підхід повсякчас застосовують у Всеукраїнській програмі ментального здоров’я.
Як повідомлялося, за ініціативи Зеленської розроблено Всеукраїнську програму ментального здоров’я "Ти як?". Це пов'язано з потребою психосоціальної підтримки щонайменше для 15 мільйонів громадян, які, за даними МОЗ, відчуватимуть погіршення психоемоційного стану різного ступеня тяжкості.
У межах кампанії створена спеціальна сторінка та запущена кампанія в соціальних мережах.
У липні в Україні стартувала друга хвиля кампанії ментального здоров’я "Ти як?", спрямована на розвиток здатності психіки відбивати атаки стресових чинників і подолання стереотипів, які заважають звернутися по допомогу.
Фото: Олена Зеленська, Телеграм