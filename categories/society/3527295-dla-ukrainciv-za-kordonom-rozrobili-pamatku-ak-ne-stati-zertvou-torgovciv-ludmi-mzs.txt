Для українців, які рятуються від війни за кордоном, розробили пам'ятку, як не стати жертвою торговців людьми.

Як передає Укрінформ, про це Міністерство закордонних справ України повідомляє у Фейсбуці.
"Одним із найстрашніших порушень прав людини в сучасному світі залишається злочин торгівлі людьми. Постраждати від експлуатації може будь-хто, незалежно від віку, статі та професії. Проте торговці людьми полюють здебільшого на тих, хто прибув з іншої країни, не знає мови або ж залишив попереднє місце проживання через кризу", - ідеться у повідомленні.

У МЗС наголосили, що сьогодні, коли багато українців, рятуючись від війни, вимушено опиняються за кордоном, як ніколи важливо пам’ятати про власну безпеку. Тому Міністерство соціальної політики розробило пам’ятку для тих, хто тікає від воєнних дій, щоб запобігти потраплянню у небезпечну ситуацію.
Як повідомлялось, наприкінці червня Європейське прикордонне агентство поінформувало, що з початку повномасштабного вторгнення росії в Україну до Європейського Союзу в’їхали понад 6 млн українців. За цей час з ЄС в Україну повернулись 3,1 млн громадян.