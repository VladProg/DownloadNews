Президент Володимир Зеленський дійсно підписав указ щодо надання українського громадянства російському журналісту Олександру Невзорову та його дружині.

Про це Укрінформу повідомили у Державній міграційній службі України.
"Цей указ дійсно підписаний. Більше нічого коментувати не можемо", - сказали у ДМСУ.
Раніше радник глави МВС Антон Геращенко повідомив, що Зеленський підписав указ про надання українського громадянства Невзорову та його дружині.
Як повідомляв Укрінформ, 6 травня Басманний суд Москви заочно заарештував журналіста Олександра Невзорова, який виступає на підтримку України і визнаний в рф ЗМІ-іноагентом, у рамках кримінальної справи про «поширення свідомо неправдивої інформації про збройні сили рф». Раніше журналіста було оголошено в розшук.
У березні цього року Слідчий комітет росії порушив проти Невзорова кримінальну справу про поширення «фейкової» інформації про дії російських збройних сил у Маріуполі. Повідомлялося, що слідство намагається встановити місцезнаходження Невзорова.
Наприкінці березня дружина журналіста у соцмережах повідомила, що її чоловік перебуває в Ізраїлі. Після цього в Спілці журналістів росії різко висловилися про професійну діяльність публіциста, Невзоров у відповідь оголосив про свій вихід з організації, назвавши її «зборищем боягузів та дурнів».
22 квітня журналіста внесли до списку фізичних осіб, які виконують функції іноземних агентів.