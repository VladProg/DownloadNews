Керівництву турецької компанії Baykar подарували прапор, підписаний захисниками України.

Про це повідомляє Укрінформ із посиланням на Генеральне консульство України в Стамбулі.
“Прапор України, підписаний захисниками України, зокрема з роти "Гонор" батальйону "ДаВінчі" для Baykar, був переданий генеральним консулом України в Стамбулі Романом Недільським директору компанії Халюку Байрактару”, - повідомляє генконсульство.

Генконсул висловив вдячність керівнику компанії Baykar за допомогу, яку вона надає Україні під час війни з Росією, і за підтримку, яку компанія Baykar та особисто Халюк Байрактар надають нашим волонтерам з благодійного фонду "Гуркіт".
Рота "Гонор" брала участь у звільненні Харківщини восени 2022 року та обороні Бахмута влітку 2022-го й навесні 2023 року.
Як повідомляв Укрінформ, нещодавно компанія Baykar підписала угоду про експорт та співпрацю з Міноборони Саудівської Аравії. Угода стала найбільшим в історії Туреччини експортним контрактом в оборонній та аерокосмічній галузях.
Фото: Генконсульство України