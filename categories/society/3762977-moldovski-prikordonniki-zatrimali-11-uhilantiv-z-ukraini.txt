Прикордонна поліція Молдови затримала 11 громадян України за незаконний перетин державного кордону.

Про це повідомляє Укрінформ із посиланням на TV8.md.
За даними поліції, ухилянтів виявили вночі за допомогою приладів нічного бачення. Співробітники пункту пропуску «Бессарабка» встановили, що провідником виступив 24-річний громадянин України. За свої послуги організатори переходу планували одержати понад 40 тисяч євро.
Якщо вину підозрюваних буде доведено, їм загрожує кримінальне покарання.
У рамках слідчих дій молдовські прикордонники з Регіонального управління «Південь» обмінюються інформацією з українськими колегами та координують спільні дії на кордоні, йдеться у повідомленні.
Як повідомляв Укрінформ, за даними речника Держприкордонслужби Андрія Демченка, загалом з 24 лютого минулого року на всіх напрямках прикордонники затримали більш як 14,5 тисячі осіб, котрі в незаконний спосіб намагалися перетнути кордон.
Фото: tv8.md