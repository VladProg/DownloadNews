У Медіацентрі Україна – Укрінформ за рік діяльності відбулося близько 700 брифінгів та конференцій.

Про це повідомив міністр культури та інформаційної політики Олександр Ткаченко у Телеграмі, передає Укрінформ.
«Рік тому ми запустили новий пресцентр: спільний інформаційний проєкт Укрінформу та Медіацентру «Україна». Створили для представників медіамайданчик, який став дієвим інструментом у нашій спільній боротьбі на інформаційному фронті», - зазначив глава МКІП.
За його словами, за рік там провели близько 700 брифінгів та конференцій, понад 100 експертних панелей, дискусій та off-the-rec зустрічей, там зареєструвалося майже 1500 журналістів.
У Медіацентрі також додали, що за рік українськими й іноземними медіа поширено понад 25 000 новин з подій у Центрі, опрацьовано понад 700 запитів. Важливим пріоритетом є робота з іноземними журналістами, всі брифінги проводяться із синхронним перекладом англійською, для іноземних та українських журналістів працює коворкінг.
Як повідомлялося, відкриття Медіацентру Україна - Укрінформ відбулося 30 квітня 2022 року. Глава МКІП тоді на відкритті наголосив на необхідності об'єднувати зусилля для того, щоб на інформаційному фронті журналістам була надана можливість отримувати інформацію з першоджерел.
Генеральний директор Укрінформу Олександр Харченко зазначив, що "з одного боку агенція забезпечить сучасну технічну базу та інформаційну підтримку, з іншого – наші партнери з громадського сектору вже мають майстерну комунікацію з міжнародною журналістською спільнотою та блискавичну реакцію на суспільний запит". Разом це створить той ефект синергії, який допоможе оперативно та фахово доносити до всього світу правду про Україну, підкреслив він.
Представниця Медіацентру Україна Аліна Фролова наголосила на максимальній підтримці журналістам в їхній роботі.
"Це місце повинно стати місцем для роботи і життя журналістів. Це буде місце, де створюються новини і де створюються смисли, необхідні нам для перемоги. Інформація — це зброя, Україна цією зброєю володіє так само добре, як і наші військові володіють військовою зброєю на полі бою», - сказав тоді представник Медіа Центру Україна Андрій Шевченко.