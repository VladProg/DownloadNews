Вищий антикорупційний суд призначив покарання у вигляді восьми років позбавлення волі двом співробітникам Служби безпеки України, викритим у вимаганні 50 тисяч доларів неправомірної вигоди.

Як передає Укрінформ, про це Спеціалізована антикорупційна прокуратура повідомила в Телеграмі.
Також суд позбавив фігурантів права обіймати посади в правоохоронних органах терміном на три роки та дозволив конфіскувати половину належного їм на праві власності майна.
ВАКС визнав засуджених винними за ч. 4 ст. 368 та ч. 3 ст. 369-2 (прийняття пропозиції, обіцянки або одержання неправомірної вигоди для себе чи третьої особи за вплив на прийняття рішення особою, уповноваженою на виконання функцій держави або місцевого самоврядування, поєднане з вимаганням такої вигоди) Кримінального кодексу України.
Як нагадали в прокуратурі, працівників СБУ викрили у вимаганні 50 тисяч доларів хабаря й отриманні частини цих коштів від представників підприємств приватного сектору за неперешкоджання у здійсненні господарської діяльності підконтрольних їм суб’єктів, нездійснення тиску на їхню діяльність, а також за вплив на прийняття рішення в кримінальному провадженні слідчим одного з управлінь Національної поліції в Києві.
Вирок може бути оскаржений в апеляційному порядку протягом 30 днів з дня його проголошення шляхом подачі відповідної скарги до Апеляційної палати ВАКС.
Як повідомляв Укрінформ, колишнього начальника Західного міжрегіонального управління з питань виконання кримінальних покарань та пробації Міністерства юстиції Михайла Дзюдзя засудили за хабарництво до п'яти років ув’язнення.