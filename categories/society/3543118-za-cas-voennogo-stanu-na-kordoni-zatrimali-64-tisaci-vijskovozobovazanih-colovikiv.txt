Від дня запровадження воєнного стану за спробу незаконного перетину кордону працівники Держприкордонслужби затримали близько 6,4 тис. військовозобов’язаних чоловіків.

Як передає Укрінформ, про це повідомляє ДПСУ.
«Понад 4 тисячі з цих порушників зупинені прикордонниками поза пунктами пропуску. Решта намагалися схитрувати на паспортному контролі. Були чоловіки, які вдавали жінок, інші намагалися заховатися у транспортних засобах, один навіть у бейбі-бокс закрився. Чимало хитрунів купували підроблені документи про наявність у них чи їхніх дітей різних болячок, поховання дружин чи народження дітей, був навіть чоловік, якого, згідно із записом в документі, комісували через важкі пологи. Непоодинокими були і банальні спроби підкупу прикордонників», - ідеться в повідомленні.
Як зауважили у ДПСУ, попри те, що спроба незаконного перетинання державного кордону карається в адміністративному порядку, чимало ухилянтів та їхніх помічників вдаються до супутніх кримінальних правопорушень.
Так, з початку повномасштабної війни зафіксовано близько 210 спроб підкупу прикордонників, які відмовилися від хабарів на загальну суму понад 3,5 млн грн. У ДПСУ нагадують, що підкуп посадової особи - це кримінальне правопорушення, відповідальність за яке передбачена статтею 369 Кримінального кодексу.
Також за матеріалами співробітників оперативно-розшукових підрозділів Держприкордонслужби розпочато понад 170 кримінальних проваджень за незаконне переправлення осіб через державний кордон України (ст. 332 КК), майже 470 проваджень за підроблення документів та використання підроблених документів (ст. 358 КК), 10 проваджень за ухилення від призову (ст. 336 КК). Понад 400 особам вже оголошені підозри у вчиненні цих злочинів.
У ДПСУ нагадали, що на період дії правового режиму воєнного стану виїзд за межі України громадян України чоловічої статі віком від 18 до 60 років забороняється, за винятком деяких категорій осіб.
Як повідомляв Укрінформ, СБУ ліквідувала у Києві, Миколаєві та Львові схеми незаконного переправлення за кордон призовників.