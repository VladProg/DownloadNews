Ректор Київського національного університету імені Тараса Шевченка Володимир Бугров вважає, що навчання у форматі “чистий онлайн” підходить для дорослих мотивованих людей, а для першокурсників обов’язково має бути жива компонента.

Таку думку він висловив у програмі "Укрінформ: вечірній стрім”.

Зокрема, обговорюючи питання щодо форми навчання студентів, Бугров зазначив, що “обов’язково має бути жива компонента, очна, як ми кажемо”.
“Тому що, власне кажучи, два роки карантину і півтора року широкомасштабного вторгнення показали, що особливо ті, хто приходить на перший курс, які ще не є соціалізованими особистостями, ми з вами чудово розуміємо, в силу життєвого досвіду, що між 17 і 19 більше, ніж між 40 і 50, - це є час формування особистості після шкільної лави… І чистий онлайн - це для дорослих мотивованих людей. Як показує досвід, час формування особистості потребує живої комунікації”, - підкреслив Бугров.
За його словами, компанії, з якими комунікує університет, говорять про такі навички студентів - майбутніх працівників, як вміння комунікувати, працювати в команді.
“Це вербальна і невербальна комунікація, це етикет, зрештою, і, власне кажучи, цих всіх спроможностей здобути онлайн практично неможливо”, - підкреслив ректор.
Також він зазначив, що внаслідок тривалого онлайн навчання у студентів спостерігається “якісне зниження освітньої спроможності”.
“Це здатність до самомотивації. Ми з вами, будучи студентами, розуміли, що я мав вивчити хоча би те і те, щонайменше, щоб скласти іспити… Власне кажучи, ми сьогодні маємо кризу цінностей, кризу самомотивації, кризу здатності оцінювати, кризу здатності до самопримусу”, - підкреслив Бугров.
На уточнення журналіста, наскільки травматичним виявиться повернення до очної форми навчання, ректор відповів: “Думаю, що дуже”.
Також він звернув увагу, що в університеті “сьогодні шаленою популярністю користується факультет психології і друга освіта в Інституті післядипломної освіти з психології”.
Очільник КНУ ім. Шевченка зауважив, що коли раніше в студентів цікавилися, чому вони обирають спеціальність “психологія”, чули відповіді про бажання працювати ейчаром або брати участь у дослідницьких проєктах, то сьогодні багато хто відповідає, що таким чином вони намагаються допомогти самі собі.
“Такий досить специфічний казус, і відповіді на те, наскільки це буде ефективно, ні в кого немає”, - додав Бугров.
Як повідомлялося, Міністерство освіти та науки рекомендує школам перший урок в навчальному році присвятити пам’яті захисників України.