Верховна Рада ухвалила закон про внесення змін до Кримінального кодексу, Кодексу про адміністративні правопорушення та інших законодавчих актів щодо особливостей несення військової служби в умовах воєнного стану чи в бойовій обстановці.

За проєкт закону № 8271 в цілому проголосували 270 парламентаріїв, повідомляє Укрінформ.
Цей документ дозволяє здійснювати огляд уповноваженими посадовими особами військовослужбовців, військовозобов’язаних та резервістів під час проходження зборів на стан алкогольного, наркотичного чи іншого сп’яніння з використанням технічних засобів та тестів.
"Реалізація Закону сприятиме підвищенню стану військової дисципліни.., а також надасть повноваження Військовій службі правопорядку у ЗСУ здійснювати протидію незаконному обігу наркотичних засобів, алкоголізму у військових частинах, протидії подолання поширення наркоманії у військових колективах, підтримання належного рівня військової дисципліни та правопорядку, підвищення бойової готовності військових частин та спроможності виконувати визначені завдання задля захисту Вітчизни", - йдеться у пояснювальній записці.
Як повідомлялося, до основних функцій Військової служби правопорядку належить:

забезпечення правопорядку і військової дисципліни серед військовослужбовців ЗСУ у місцях дислокації військових частин та установ;
запобігання кримінальним та іншим правопорушенням у ЗСУ й їх припинення;
захисту життя, здоров'я, прав і законних інтересів військовослужбовців, військовозобов'язаних під час проходження ними зборів, працівників ЗСУ, а також для захисту майна ЗСУ від розкрадання та інших протиправних посягань;
участі у протидії диверсійним проявам і терористичним актам на військових об'єктах.

На час воєнного стану на Військову службу правопорядку додатково покладаються завдання:

щодо участі у боротьбі з ворожими диверсійно-розвідувальними групами;
організації збору, супроводження та охорони військовополонених з місць (місцевостей), де вони утримуються після взяття їх в полон, до таборів або дільниць для тримання військовополонених;
забезпечення дотримання комендантської години в гарнізонах;
військових об'єктів, військових містечок та їх населення, сприяння його евакуації;
відновлення та підтримання порядку і дисципліни у військових частинах;
контролю за рухом транспортних засобів і перевезенням вантажів ЗСУ.