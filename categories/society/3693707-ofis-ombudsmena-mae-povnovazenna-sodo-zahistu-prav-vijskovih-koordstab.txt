Представник уповноваженого ВР із прав людини в системі органів сектору безпеки й оборони має усі відповідні повноваження та компетенцію у питанні захисту прав військовослужбовців.

Як передає Укрінформ, про це Координаційний штаб із питань поводження з військовополоненими повідомляє у Телеграмі.

У Південному регіональному центрі Коордштабу за ініціативи громадської організації «Спілка матерів та дружин морських піхотинців України» відбулася зустріч із родинами оборонців 36-ї окремої бригади морської піхоти імені контрадмірала Михайла Білинського.
Як зазначається у повідомленні, одна з тем, яку порушили учасники зустрічі, стосувалася вдосконалення процесу комунікації слідчих Національної поліції з родинами захисників.
Фахівці центру пояснили родичам полонених і зниклих безвісти військовослужбовців, яку допомогу може надати Координаційний штаб для вирішення проблем, що виникають у процесі налагодження цієї комунікації.
Крім того, родини військовополонених звернулися з пропозицією створення в Україні інституту військового омбудсмена, до повноважень якого входило би питання захисту прав військовослужбовців.
Зі свого боку, працівники центру повідомили, що таке завдання на сьогодні виконує Офіс уповноваженого Верховної Ради України з прав людини. Представник уповноваженого в системі органів сектору безпеки й оборони має усі відповідні повноваження та компетенцію.
Також учасники зустрічі обговорили співпрацю з міжнародними організаціями, зокрема з Міжнародним комітетом Червоного Хреста: порядок звернення та комунікації з організацією, механізми захисту прав полонених захисників, алгоритм підтвердження факту його перебування у полоні.
Як повідомляв Укрінформ, для роботи над обмінами полоненими з росією використовується вся наявна інформація, отримана з різних джерел.