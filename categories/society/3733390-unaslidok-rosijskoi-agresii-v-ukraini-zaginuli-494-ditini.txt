Унаслідок збройної агресії Російської Федерації в Україні 494 дитини загинули та понад 1051 отримали поранення.

Як передає Укрінформ, про це Офіс генерального прокурора повідомляє в Телеграмі.
«Станом на ранок 9 липня 2023 року за офіційною інформацією ювенальних прокурорів 494 дитини загинули та понад 1051 отримали поранення різного ступеня тяжкості», - йдеться у повідомленні.
В ОГП зазначають, що цифри не остаточні, адже триває робота з їх встановлення в місцях ведення бойових дій, на тимчасово окупованих та звільнених територіях.
Повідомляється, що найбільше постраждало дітей у Донецькій області - 472, Харківській - 297, Київській - 129, Херсонській - 115, Запорізькій - 91, Миколаївській - 89, Дніпропетровській - 83, Чернігівській - 71, Луганській - 67.
Як повідомлялося, Російська Федерація розпочала вторгнення в Україну у 2014 році. Тоді агресору вдалося захопити Крим, а також частину Донецької та Луганської областей включно з обласними центрами. 24 лютого 2022 року Росія розпочала новий етап війни проти України – повномасштабний наступ.