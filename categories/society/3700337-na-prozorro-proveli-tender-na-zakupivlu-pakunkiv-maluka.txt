Мінсоцполітики на платформі Prozorro провело успішний тендер на закупівлю 61 456 «пакунків малюка».

Як передає Укрінформ, про це повідомляє пресслужба Міністерства соціальної політики.
«На сьогодні тендер проведено й визначено компанію-переможця («Скай Трейд Україна»), яка має забезпечити 61 456 комплектів «пакунків» належної якості за найбільш оптимальною ціною», - йдеться в повідомленні.
У міністерстві нагадали, що відповідний тендер на закупівлю було разміщено на електронній платформі Prozorro 31 березня 2023 р.
Наразі нестачі «пакунків малюка» у регіонах не спостерігається, наявних у медичних закладах залишків розрахунково має вистачити щонайменше до кінця червня поточного року.
Керівництво Мінсоцполітики тримає на постійному контролі це питання, а працівники Національної соціальної сервісної служби України проводять моніторинг ситуації та вирішують проблемні питання щодо наявності «пакунків малюка» у медичних закладах країни.
Як повідомлялося, для реалізації програми одноразової допомоги у натуральній або грошовій формі «пакунок малюка» в бюджеті на 2023 рік закладено 1,4 млрд грн.