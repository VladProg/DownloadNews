Заяви на вступ на базі 9 класів прийматимуться до 14 липня, до кінця жовтня можливо буде подати заяву на контракт, для вступників з тимчасово окупованих територій вступ триватиме до 20 вересня.

Про це повідомляє Міністерство освіти та науки, передає Укрінформ
"Термін приймання заяв від вступників на основі базової середньої освіти (після завершення 9-ти класів) триватиме до 14 липня 2022 року (включно). В електронних кабінетах для цієї категорії вступників можливість подати заяви до закладів фахової передвищої освіти буде відкрито до 18:00 год. 14 липня. Йдеться про заяви насамперед на бюджет та контракт, якщо так визначено в Правилах прийому конкретного закладу ФПО", - йдеться у повідомленні.
Водночас приймання заяв лише на контракт триватиме і після 14 липня до тих закладів, де є відповідні небюджетні конкурсні пропозиції (до кінця жовтня).
Вступники із тимчасово окупованих територій АР Крим, міста Севастополя, окремих районів Луганської та Донецької областей, населених пунктів на лінії зіткнення можуть подавати заяви на бюджет до 12:00 години 20 вересня 2022 року.
Як повідомляв Укрінформ, МОН рекомендує закладам професійної освіти розпочати І семестр навчального року 1 вересня та закінчити 1 грудня 2022 року, а ІІ – розпочати 15 лютого та завершити 30 червня 2023 року.