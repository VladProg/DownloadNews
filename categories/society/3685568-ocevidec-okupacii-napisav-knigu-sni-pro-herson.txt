Історик Артем Петрик, який вісім місяців прожив в окупованому Херсоні, написав книгу, в основі якої його щоденникові записи, зроблені у той період.

Презентація видання "Сни про Херсон" відбулася у Музеї війни у Києві, повідомляє кореспондент Укрінформу.
"Ця книжка не про мене, вона саме про Херсон. Своєю місією я вбачав зафіксувати у формі оповідань усе те, що довелося бачити й чути мені та іншим людям, які опинилися в жорнах окупації", - зазначив Петрик.

Книга "Сни про Херсон" написана на основі щоденника, який історик вів в окупації. Він описав перші дні після захоплення міста російськими військами, опір місцевих мешканців окупантам, розгортання волонтерської діяльності. У книзі також є розділи, присвячені аналізу поведінки місцевих колаборантів і російських військових.
"В одному з розділів книги викладено мої спостереження, чим відрізнялися етнічні росіяни від бурятів чи кадировців. Узагалі, впадала в очі кастовість. Видно було, що деенерівці належали до нижчої касти, а, наприклад, чеченці - до вищої", - зауважив Петрик.
Водночас історик приділяє значну увагу розгортанню партизанського руху в захопленому місті, зауважуючи, що подвигом було вже вийти на вулицю в одязі, де сполучалися синій та жовтий кольори або чорний і червоний.
Найбільш щемною у книзі автор вважає частину під назвою "Листи без відповіді" з розділу "Долі".
"Йдеться про дівчину Настю, яка, будучи в окупації, писала листи на електронну пошту хлопцю, із яким стосунки завершилися п'ять років потому. У них вона не освідчується, просто ділиться своїм страхом. Її повідомлення залишаються без відповіді, бо пошта давно забута. Останній лист вона написала 4 травня, а наприкінці місяця загинула під обстрілом", - розповів Петрик.
Він додав, що хлопець дізнався про смерть Насті від спільної знайомої, а листи відкрив після похорону.
Артем Петрик - кандидат історичних наук, старший науковий співробітник Інституту історії та археології Балтійського регіону Клайпедського університету.
Як повідомлялося, Херсон був захоплений військами рф 2 березня 2022 року. Визволили місто 11 листопада 2022 року.