Кабінет міністрів вніс зміни до урядової постанови та дозволив закупівлі продуктів харчування для Сил ооброни і послуг із забезпечення комплектами продуктів харчування за спрощеною процедурою.

Про це повідомив у Телеграмі постійний представник Кабінету міністрів у Верховній Раді Тарас Мельничук, передає Укрінформ.
"Внесено зміни до постанови КМУ від 01.11.2022 № 1275 "Про затвердження особливостей здійснення оборонних закупівель на період дії правового режиму воєнного стану". Затверджено порядок визначення предмета закупівлі під час здійснення закупівель продуктів харчування, послуг із забезпечення комплектами продуктів харчування, послуг щодо забезпечення харчуванням та послуг з організації харчування для особового складу Збройних сил України; визначено перелік інформації, яка включається до оголошення про закупівлю", – йдеться у повідомленні.
Як зазначається, згідно з документом, передбачено можливість придбання державними замовниками товарів, робіт і послуг в порядку проведення спрощених закупівель, визначених Законом України «Про публічні закупівлі», в електронній системі закупівель тощо.
Водночас ця норма не стосуватиметься закупівель товарів, робіт і послуг оборонного призначення, що становлять державну таємницю, а також закупівлі озброєння, військової і спеціальної техніки, боєприпасів та їх складових частин та послуг із розроблення, ремонту, модернізації озброєння, військової і спеціальної техніки, боєприпасів та їх складових частин.
Як повідомляв Укрінформ, 21 березня Президент України Володимир Зеленський підписав закон, який спрямований на забезпечення прозорого та відритого процесу оборонних закупівель. Це допоможе суспільству слідкувати за тим, на що витрачаються бюджетні кошти під час забезпечення військових.
У лютому міністр оборони Олексій Резніков виступив за часткову відкритість оборонних закупівель за прикладом системи Prozorrо – на кшталт Military Prozorro.
Раніше видання "Дзеркало тижня" опублікувало матеріал, де стверджувалося, що ціни на закупівлю харчів і надання послуг з харчування для військових у контракті Міноборони перевищують роздрібні у два-три рази.
Зі свого боку, в Міноборони наголосили, що відомості про зміст закупівель послуг харчування для військовослужбовців, які набули поширення у ЗМІ, мають ознаки навмисних маніпуляцій та вводять в оману.
23 січня повідомлялося, що задля забезпечення прозорості в закупівлях продовольства для Збройних сил України Верховна Рада ініціювала закон про часткове відкриття інформації про закупівлі.