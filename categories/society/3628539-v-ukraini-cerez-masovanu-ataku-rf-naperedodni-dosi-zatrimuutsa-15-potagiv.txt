Унаслідок обстрілу російською армією 5 грудня об’єктів української інфраструктури досі затримуються 15 потягів.

Як передає Укрінформ, про це АТ "Укрзалізниця" повідомляє у Телеграмі.
"Маємо напругу на всіх ділянках, тож "витягуємо" вчорашні спізнення та повертаємось до графіка. Наразі 15 потягів затримуються на понад пів години", - йдеться у повідомленні.
Найбільшу затримку мають: №191/192 Одеса — Краматорськ (+3 год 59 хв); №91/92 Одеса — Харків (+3 год 59 хв); №101/102 Херсон — Київ (+1 год 50 хв); №25/26 Одеса — Рахів (+1 год 02 хв).
"Пасажирам, які прибули вночі (зокрема з краматорського рейса до Києва) організовано розвозку автобусом по місту, пересадки на найближчі зручні рейси та зручне очікування в теплій "Фортеці незламності", - додали в Укрзалізниці.
Як повідомляв Укрінформ, 5 грудня росіяни здійснили чергові обстріли української інфраструктури. Укрзалізниця повідомила, що частина потягів затримується через знеструмлення.