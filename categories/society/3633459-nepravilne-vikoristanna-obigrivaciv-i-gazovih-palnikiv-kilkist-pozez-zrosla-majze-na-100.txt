За перші 12 днів грудня в Україні майже на 100% зросла кількість пожеж, пов’язаних з порушеннями при експлуатації печей та теплоустановок. Зокрема, у Києві почастішала кількість пожеж, пов’язаних з використанням газових балонів та генераторів.

Про це розповіли пресофіцер ДСНС України Олександр Хорунжий та старший інспектор відділу роботи з об’єктами підвищеної небезпеки ЦЗД Головного управління ДСНС у м.Києві Юрій Купрієнко, інформує пресслужба Державної служби України з надзвичайних ситуацій, передає Укрінформ.
За даними Хорунжого, за 11 місяців 2022 року по Україні виникло більше як 75 тисяч пожеж, під час яких загинуло 1327 людей, у тому числі 31 дитина, 1435 людей отримали травми, з них 106 дітей. За словами пресофіцера ДСНС, найпоширенішою причиною тут є необережне поводження з вогнем.
«Але ми зараз фіксуємо збільшення пожеж від порушення правил при влаштуванні та експлуатації електроустановок, в тому числі короткі замикання внаслідок перевантаження електромереж У листопаді у порівнянні з жовтнем є збільшення на 10%. І порушення правил пожежної безпеки при влаштуванні та експлуатації печей і теплогенеруючих агрегатів і установок — обігрівачі, печі, газові пальники. Збільшення на 83% у листопаді порівняно з жовтнем. Якщо взяти 12 днів грудня порівняно з 12 днями листопада, збільшення йде фактично на 100%», — поінформував представник ДСНС України.
За інформацією рятувальників, причини, які викликають збільшення пожеж, не обходять і столицю.
Як заявив Купрієнко, з настанням холодів та масовими відключеннями електроенергії у Києві збільшується кількість пожеж, які пов’язані з використанням туристичних балонів, газових балонів – 8 випадків, з них 6 без подальшого горіння, а 2 призвели до пожеж.
«Також зафіксовано 3 випадки пожеж через займання генераторів. Частішають випадки пожеж, пов’язаних з неправильним використанням електромережі», — сказав представник ГУ ДСНС у місті Києві.
Як повідомлялося, пресофіцер Державної служби з надзвичайних ситуацій Олександр Хорунжий заявив, що у листопаді від отруєння чадним газом, спричиненими генераторами і пічним опаленням, загинуло 20 людей.