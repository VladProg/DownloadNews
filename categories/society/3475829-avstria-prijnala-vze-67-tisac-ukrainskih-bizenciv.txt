В Австрії наразі зареєстровано близько 67 тис. українців, які були змушені залишити країну через розпочату росією війну.

Як передає кореспондент Укрінформу, про це повідомила міністр з питань інтеграції Австрії Сузанне Рааб під час Конференції донорів для допомоги Україні, що відбувається у Варшаві.
"Австрія разом з Україною. І ми, звичайно, будемо продовжувати надавати тимчасовий захист тим, хто втік від війни в Україні. Наразі близько 67 тис. українців вже зареєстровано в Австрії", - повідомила вона.
Міністр запевнила, що Австрія також продовжить надавати підтримку на місцях в Україні, адже понад 15 млн людей в Україні потребують гуманітарної допомоги.
За її словами, з початку російської агресії Австрія надала Україні вже 90,6 млн євро через своїх міжнародних гуманітарних партнерів. Крім того, республіка пропонує підтримку Україні та її країнам-сусідам, які прийняли особливо багато біженців, через відповідний механізм ЄС.
На цьому тлі міністр додала, що Австрія виділила напередодні додаткових 41,96 млн євро з Фонду закордонних катастроф через австрійські гуманітарні організації для подолання гуманітарних наслідків російської війни проти України. За її словами, 15 млн євро з виділених коштів будуть спрямовані на підтримку жінок і дітей.
"24 лютого 2022 року стало поворотним моментом у сучасній європейській історії. Неспровокований і невиправданий російський напад на Україну є грубим порушенням міжнародного права і підриває європейську стабільність та безпеку. Руйнування і страждання цивільного населення, яке він спричинив, важко уявити", - заявила Рааб.
Як повідомляв Укрінформ, сьогодні у Варшаві проходить Конференція донорів для допомоги Україні. Ініціаторами події є прем’єр-міністри Польщі і Швеції Матеуш Моравецький і Магдалена Андерссон. Метою конференції є збір коштів на зростаючі гуманітарні потреби України. Польща та Швеція таким чином хочуть заохотити своїх партнерів спільно реагувати на складну гуманітарну ситуацію в Україні. Партнери події - президент Єврокомісії Урсула фон дер Ляєн і голова Європейської ради Шарль Мішель.