Міністерство економіки та комунікацій Естонії направило на погодження законопроєкт про спрощення процедури реєстрації в країні автомобілів українських біженців.

Про це повідомляє Укрінформ із посиланням на національного мовника ERR.
«Реєстрація автомобілів українських біженців дасть державі чіткіше уявлення про транспортні засоби, що знаходяться тут», – пояснила міністр економіки та інфраструктури Рійна Сіккут.
Частина українських автомобілів не призначалася для ринку ЄС, тому вони не мають європейського підтвердження типу транспортного засобу, тобто немає впевненості в тому, що транспортні засоби відповідають вимогам, що діють в Естонії.
Надалі естонський Департамент транспорту зможе видавати підтвердження типу навіть у тому випадку, якщо власник не подав усі документи, які вимагаються, але за умови, що департамент переконався у безпеці транспортного засобу. Якщо транспортний засіб не належить водієві, то для реєстрації автомобіля також потрібна згода власника.
Якщо автомобіль було виготовлено в ЄС, то він уже має європейське підтвердження типу, і процедуру підтвердження типу індивідуального транспортного засобу в Естонії йому проходити не потрібно, тобто його можна реєструвати у звичайному порядку.