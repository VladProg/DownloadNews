Спеціалізована антикорупційна прокуратура нині відчує кадровий голод, адже 23% її прокурорів від початку повномасштабного вторгнення Росії долучилися до лав Збройних сил України.

Про це керівник САП Олександр Клименко повідомив на брифінгу, організованому Медіацентром Україна – Укрінформ.
"З початку повномасштабного вторгнення 13 прокурорів долучилися до лав Збройних сил. Це приблизно 23% від нашої загальної чисельності прокурорів. Тому ми відчуваємо відповідний голод кадрового потенціалу", - сказав Клименко.
За його словами, частково САП намагається це вирішити шляхом збільшення кількості вакантних місць. Зокрема, нещодавно було відкрито 7 вакансій. Вже найближчим часом має бути оголошений конкурс на відбір кандидатів.
"Але цього, на мою думку, недостатньо, оскільки у нас надзвичайно багато роботи. І її кількість постійно збільшується. Наприклад, за останніми дослідженнями, найбільший відсоток латентності саме серед корупційних злочинів. Тобто, ці злочини не потрапляють у жоден облік чи статистику. Ми хочемо забезпечити невідворотність покарання за вчинення кожного корупційного злочину в будь-якій сфері, а для цього нам потрібно збільшити наш потенціал як кадровий, так і адміністративні та процесуальні можливості», - сказав Клименко.
Керівник Спеціалізованої антикорупційної прокуратури додав, що у парламенті вже зареєстровано відповідний законопроєкт, який дозволить вирішити більшість проблем, з якими у роботі зіштовхується САП. Збільшення процесуальних та адміністративних спроможностей цього органу надасть можливість ефективніше реагувати на ті виклики, із якими може зіштовхнутися Україна у процесі відбудови після завершення війни та нашої перемоги, переконаний Клименко.
Як повідомлялося, Спеціалізована антикорупційна прокуратура протягом першого півріччя 2023 року направила на розгляд Вищого антикорупційного суду 58 обвинувальних актів стосовно 147 осіб.