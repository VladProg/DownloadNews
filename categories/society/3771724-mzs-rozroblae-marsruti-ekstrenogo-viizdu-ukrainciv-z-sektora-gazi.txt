Оперативний штаб МЗС задля допомоги українцям в Ізраїлі розробляє маршрути екстреного виїзду українців з сектору Гази.

Про це Міністерство закордонних справ України повідомило в Телеграмі, передає Укрінформ.
«Українське посольство на постійному контакті із ізраїльською поліцією, рятувальними службами, основними лікарнями, інститутом судової медицини Ізраїлю. Тримаємо зв‘язок із українцями, які знаходяться в секторі Гази, розробляємо маршрути екстреного виїзду із анклаву, в разі настання такої потреби», - поінформували у зовнішньополітичному відомстві.
У МЗС нагадали, що за будь-якої критичної ситуації слід звертатися на «гарячі лінії» Посольства України в Ізраїлі: + 972 546 676 782 та Української дипустанови у м. Рамалла : + 972 59 823 93 99
Для отримання додаткової інформації українцям радять стежити за веб-сайтом командування внутрішнього фронту армії оборони Ізраїлю (лінк доступний з території Ізраїлю).
Як повідомлялося, у МЗС перевіряють інформацію про загибель трьох українців у секторі Гази і поблизу нього. Раніше у зовнішньополітичному відомстві повідомили, що в Ізраїлі загинули дві громадянки України.
Вранці 7 жовтня палестинське ісламістське угруповання ХАМАС розпочало атаку на Ізраїль. Бойовики вторглися в країну, одночасно завдаючи масованого ракетного удару.
Армія Ізраїлю оголосила про початок контртерористичної операції «Залізні мечі» у відповідь на атаку ХАМАС, а прем'єр-міністр Беньямін Нетаньягу заявив, що країна перебуває у стані війни, розпочато зачистку терористів.