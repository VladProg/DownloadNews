Україна з 1 вересня перейде на офлайн навчання тільки в тих регіонах, де буде безпечно.

Як передає Укрінформ, про це заступник керівника Офісу Президента Кирило Тимошенко повідомив у Телеграмі.
"Україна переходить на офлайн навчання з першого вересня. Це буде можливо в тих регіонах, де буде безпечно. Зараз під час робочих поїздок перевірятимемо готовність навчальних закладів. Почали з Ліцею №11 в Новоград-Волинському на Житомирщині", - зазначив Тимошенко.
За його словами, головне - це безпека для учнів та вчителів.
"Тут з місцевого бюджету виділено 320 000 грн, які спрямовані на облаштування укриття – встановлення системи водопостачання та водовідведення, облаштування освітлення. Також планується виділення 80 000 грн з місцевого бюджету для налагодження системи вентиляції. Після проведення всіх необхідних робіт спеціальна комісія надасть акт щодо готовності закладу до роботи", - наголосив Тимошенко.
За його словами, такі правила розроблені для всіх шкіл, де буде відновлено навчальний процес.






Україна перейде на навчання офлайн тільки в тих регіонах, де буде безпечно – ОП. Фото: Офіс Президента

























У першу чергу працівники ДСНС перевіряють школи та території біля них на наявність вибухонебезпечних предметів. Щодо системи оповіщення – пропрацьовується все так, щоб вона була зрозуміла та доступна для дітей з порушенням зору та слуху. Шляхи евакуації мають бути заздалегідь продумані та позначені. У кожного навчального закладу має бути обладнане укриття для всіх, хто бере участь в освітньому процесі. Створюються запаси води та медикаментів, проводяться тренування.
У разі повітряної тривоги освітній процес планується переривати, але, за можливості, повністю або частково продовжувати в укритті.
Як повідомляв Укрінформ, міністр внутрішніх справ Денис Монастирський поінформував, що в Україні проводять аудит укриттів у закладах освіти та розробляють логістику перед початком нового навчального року.
Фото: Кирило Тимошенко