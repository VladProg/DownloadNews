Укрпошта звужує географію програми з обміну лам, зокрема з 1 травня у застосунку «Дія» доступні тільки центральні відділення поштового оператора у 23 населених пунктах.

Про це повідомляє Укрінформ з посиланням на пресслужбу компанії.
«Причиною оптимізації процесу стало зменшення попиту на обмін жарівок серед населення після пікового періоду в лютому-березні. За 3 місяці від початку старту програми українці обміняли близько 18,2 млн ламп. Станом на зараз в Україні до обміну доступно 17 млн ламп. Ще 5 млн світлодіодних ламп поступлять в Україну найближчим часом», - йдеться в повідомленні.
Користувачі застосунку «Дія» мали змогу зробити замовлення ламп до 1 травня та отримати їх протягом тижня у відділенні, яке буде доступно при реєстрації. Українці, які не користуються додатком, зможуть обміняти старі лампочки в усіх доступних відділеннях Укрпошти до 5 травня, якщо світлодіодні лампи будуть в наявності.
З 6 травня приймати лампи розжарювання для обміну будуть тільки центральні відділення в обласних центрах, де зберігається найбільший попит і потреба. Кожен українець може обміняти до 5 ламп старого зразку з будь-яким цоколем на аналогічну кількість світлодіодних ламп.
Як повідомлялось, програма з обміну ламп розжарювання на LED-лампи стартувала 31 січня. Вона охопила 23 тисячі населених пунктів України, крім тимчасово окупованих територій. У програмі обміну взяли участь понад 3,5 млн українців.
Програма є складовою підтримки Європейським Союзом українського енергетичного фронту та має на меті надати українцям безкоштовно 50 млн лампочок, з яких фінансування на закупівлю 30 млн вже надав ЄС, ще 5 млн – уряд Франції.