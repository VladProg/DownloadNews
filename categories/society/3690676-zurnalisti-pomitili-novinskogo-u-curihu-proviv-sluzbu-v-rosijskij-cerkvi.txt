На недільній службі у найбільшій російській православній церкві Цюриха 2 квітня служив бізнесмен і колишній народний депутат Вадим Новинський.

Як передає Укрінформ, про це повідомляє Радіо Свобода.
Йдеться про "Храм Воскресения Христова" рпц в центрі Цюриха, який освячував голова російської православної церкви Кирило (Гундяєв) 15 грудня 2002 року.
Новинський розповів, що зараз ніде не живе, а до Швейцарії приїхав з Німеччини. Повертатися до України, щоб підтримати намісника Києво-Печерської лаври митрополита УПЦ (МП) Павла, наразі не планує, бо, за його словами, на нього заведені кримінальні справи.

На запитання, чим він наразі займається, Новинський відповів, що "працює на мир в Україні".
Разом із тим Новинський заявив, що події в Києво-Печерській лаврі, договір на оренду якої з УПЦ (МП) добіг кінця, "засновані на брехні й маніпуляціях", звинувативши в причетності до них Службу безпеки України.
"Проходять обшуки в монастирях, підкидаються докази, підтасовуються факти, на брехні ґрунтуються свідчення лжесвідків. І щодо архієреїв порушуються кримінальні справи. Такого не було з 1937 року", - заявив ексдепутат.
Він також висловив думку, що УПЦ (МП) втратила право користуватися Лаврою, тому що "не пішла на умови", які висувала держава.
"Насправді церква вже перемогла. Вона не пробилася під владу, не пішла на умови, а умови виставлялися з боку держави. Держава хотіла, щоб ми пішли на злиття з розкольницькою структурою під назвою ПЦУ та передали відповідно добровільно всі лаври та монастирі", - заявив він.
Як повідомляв Укрінформ, у липні 2022 року Верховна Рада припинила повноваження народного депутата Вадима Новинського.