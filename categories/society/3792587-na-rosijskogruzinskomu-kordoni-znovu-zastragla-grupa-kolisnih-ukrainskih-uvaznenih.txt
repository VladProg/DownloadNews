На російсько-грузинському кордоні застрягли 16 колишніх ув'язнених з України, чоловіки перебувають там від 3 до 18 днів.

Про це повідомляє Ехо Кавказу з посиланням на проєкт Volunteers Tbilisi, передає Укрінформ.
"Кілька людей там - кримчани, вони опинилися в ув'язненні до анексії, а після цього їх перевели в Херсон. На руках із документів - довідка про звільнення і папір про підтвердження особи", - розповідають волонтери.
За їхніми словами, чоловіки живуть у нейтральній зоні на грузинському КПП "Дар'ялі". Люди перебувають у підвальному приміщенні, де немає опалення, і дехто вже застудився.
Волонтери ствержджують, що у МЗС України та посольстві України в Грузії знають про ситуацію. Юридичну допомогу українцям надають партнери організації. Вони тричі доставляли українцям гуманітарну допомогу.
Як повідомляв Укрінформ, це не перший випадок, коли Грузія відмовляється пропускати на свою територію колишніх українських в'язнів. Наприкінці серпня група із шести українців провела на КПП "Верхній Ларс" десять днів.
У жовтні колишні українські ув'язнені із Херсона, яких примусово вивезли до російських колоній, два тижні прожили на території КПП "Верхній Ларс".