Українці мають пам’ятати і жертв Голодоморів, і тих, хто їх катував, морив голодом та винищував.

Як передає Укрінформ, про це дружина Президента Олена Зеленська написала у Телеграмі.
"Плесканчики, товченики, щоденники, кользяники… приготовані з кісток, бур’яну, соломи та гірших, набагато гірших складових… Їжа відчаю. Головне бажання – щоб наші діти ніколи не дізналися про смак цих "страв", якими Голодомор "годував" таку саму малечу 90 років тому", - зазначила Зеленська.

Як підкреслила Зеленська, "щоб це не повторилося, ми маємо пам’ятати. І ці назви, і померлих, і тих, хто вижив. І про тих, хто їх катував, морив голодом, винищував".
За її словами, "книга "Вік червоних мурах" Тані П’янкової – сьогодні мій спосіб пам’ятати. Страшно читати й неможливо відірватися. Дякую авторці. Талановито, боляче, необхідно".
На переконання першої леді, "що менше залишається живих свідків, то більше має бути такої літератури, кіно, музеїв. Пам’яті в усіх її втіленнях".
А тим часом, зазначила Зеленська, "нащадки тих червоних мурах знову на нашій землі. Щоб нищити, катувати, поневолювати. Не допустимо, виженемо, подолаємо. Зокрема й тому, що пам’ятаємо".
Як повідомляв Укінформ, в Україні сьогодні вшановують пам'ять жертв Голодоморів.
Цей День пам'яті відзначають щороку у четверту суботу листопада на підставі указів Президента 1998 та 2007 років.
Українці у ХХ сторіччі пережили три голодомори: 1921-1923, 1932-1933 і голод 1946-1947 років. Наймасштабнішим був голод 1932-1933 років – саме його називають геноцидом українського народу, здійсненим сталінським режимом.