Американське інформаційне агентство Associated Press призначило Сабру Айрес своїм головним кореспондентом в Україні.

Як передає Укрінформ, про це Національна спілка журналістів повідомляє в Телеграмі.
“Сабра Айрес (Sabra Ayres) - журналістка із великим досвідом роботи з Україною, Росією та Східною Європою”, - ідеться у повідомленні.
Айрес приходить на посаду з багатим портфоліо, яке охоплює майже два десятиліття та кілька континентів - працювала в Україні, Росії, Афганістані, Європі та Індії.
Її репортажі про Україну включають матеріали про Помаранчеву революцію 2004 року, протести на Майдані 2014 року та їхній вплив на українську політику та громадянське суспільство, російську анексію Криму та агресію рф на сході України з 2014 року.
Також Айрес була волонтером Корпусу Миру США в Україні з 1995 по 1997 рік.
Associated Press - одне з найбільших у світі і найбільше інформаційне агентство США, всесвітня новинна мережа. Засновано в 1846 році. Штаб-квартира розташована в Нью-Йорку.