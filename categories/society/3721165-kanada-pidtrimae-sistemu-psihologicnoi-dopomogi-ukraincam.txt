Канада готова профінансувати кілька проєктів із надання українцям психологічної допомоги.

Як повідомляє кореспондент Укрінформу, про це оголосив прем’єр-міністр Канади Джастін Трюдо під час перебування у Києві.

“Канада розуміє, наскільки важливою для України буде підтримка психічного здоров’я й тому ми готові допомогти. Ми профінансуємо проєкти, які зосереджуються на добробуті й психічному здоров’ї українців, у тому числі дітей, вчителів та медиків”, - сказав Трюдо.

У його офісі згодом уточнили, що Канада вже погодила виділення 99,5 тис. дол харківському проєкту “Phoenix NeuroRoom”, який допомагає лікарям долати травматичний воєнний досвід. Ще 50 тис. дол від Канади отримає освітня програма “Загоювання воєнних травм для лідерів громад в Україні”.
У рамках іншої фінансованої урядом Канади освітньої та менторської програми “Освіта для витривалості” на підтримку вчителів й учнів у регіонах, які постраждали від війни, буде виділено 52 тис. дол. Ще 64 тис. дол отримує волонтерська мережа психологічної мережі із Дніпра.

Як повідомляв Укрінформ, прем’єр-міністр Канади Джастін Трюдо та міністр фінансів Христя Фріланд сьогодні прибули із неанонсованим візитом у Київ, під час якого серед іншого було оголошено про новий пакет оборонної допомоги та розширення антиросійських санкцій.