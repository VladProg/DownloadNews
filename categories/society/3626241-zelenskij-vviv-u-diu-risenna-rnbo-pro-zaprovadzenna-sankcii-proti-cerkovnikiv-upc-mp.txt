Президент Володимир Зеленський ввів у дію рішення Ради національної безпеки і оборони "Про окремі аспекти діяльності релігійних організацій в Україні і застосування персональних спеціальних економічних та інших обмежувальних заходів (санкцій)".



Відповідний указ від 1 грудня 2022 року оприлюднений на сайті глави держави, передає Укрінформ.
Контроль за виконанням цього рішення РНБО покладений на секретаря Ради національної безпеки і оборони.
Указ набирає чинності з дня його опублікування.
Згідно з рішенням, РНБО доручила Кабінету Міністрів внести у двомісячний строк на розгляд Верховної Ради законопроєкт щодо унеможливлення діяльності в Україні афілійованих із центрами впливу в російській федерації релігійних організацій відповідно до норм міжнародного права у сфері свободи совісті та зобов’язань України у зв’язку зі вступом до Ради Європи.
Уряду також доручено негайно вирішити питання віднесення Державної служби з етнополітики та свободи совісті до центральних органів виконавчої влади, діяльність яких спрямовується і координується безпосередньо Кабміном.
Окрім того, Кабінет Міністрів має забезпечити у двомісячний строк перевірку наявності правових підстав та дотримання умов користування релігійними організаціями майном, яке перебуває на території Національного Києво-Печерського історико-культурного заповідника.
Водночас Державній службі з етнополітики та свободи совісті доручено забезпечити у двомісячний строк відповідно до Закону "Про свободу совісті та релігійні організації" проведення релігієзнавчої експертизи Статуту про управління Української православної церкви на наявність церковно-канонічного зв’язку з московським патріархатом, за потреби вжити передбачених законом заходів.
Службі безпеки України разом з Національною поліцією та іншими державними органами, до компетенції яких належать питання у сфері забезпечення національної безпеки, доручено активізувати заходи з виявлення та протидії підривній діяльності російських спеціальних служб у релігійному середовищі України.
Радбез також підтримав внесені СБУ пропозиції щодо застосування персональних спеціальних економічних та інших обмежувальних заходів (санкцій).
Як повідомляв Укрінформ, СБУ проводила безпекові заходи в єпархіях УПЦ (МП) у різних регіонах країни. У багатьох виявлені особи з громадянством рф, проросійська література й мільйони готівкою.
Фото: ОП