Каховська гідроелектростанція була побудована так, щоб витримати ядерний удар ззовні, тому ні про яку її саморуйнацію не може бути й мови.

Як передає Укрінформ, про це виданню “Тексти” заявив головний інженер проєкту Інституту “Укргідропроєкт” Микола Калінін, який є одним з найбільш обізнаних у галузі будівництва і експлуатації дамб фахівців.
За словами Калініна, “Каховська ГЕС була спроєктована і побудована так, щоб витримати ядерний удар ззовні. Тому будь-які розмови, що вона могла якось сама зруйнуватися, не мають під собою жодних підстав. Це виключено”.

“На Каховській греблі були зруйновані затвори на кількох прольотах, і вони пропускали воду. Близько п’яти затворів були відкриті, і через них постійно спускалася вода", - зазначив головний інженер.
Він пояснив, яким чином станцію могли зруйнувати: “Мало бути кілька вибухів, які були проведені одночасно. Скоріш за все була замінована сама гребля, якраз у тих прольотах, які були відкриті, і, можливо, трохи далі. Плюс була замінована сама будівля ГЕС, де встановлені гідроагрегати для генерування електроенергії".
Калінін звернув увагу, що станція була замінована зсередини. "Бо, як я казав вже вище, гребля була спроєктована і побудована так, щоб витримувати надпотужний удар ззовні. Але не підриви зсередини”, - підкреслив він.
На думку інженера, якщо грамотно закласти вибухівку, якщо хтось підказав, а ми знаємо, що там працювали робітники російської енергетичної структури, то можна, зрештою, отримати те, що ми й отримали.
“Те, що була підірвана саме будівля ГЕС, може свідчити й про те, що росіяни хотіли зруйнувати не лише греблю, а й всю ГЕС як енергооб’єкт загалом”, - зазначив Калінін.
Він також пояснив, чому не було чути якогось надпотужного вибуху: “Його не могли почути, оскільки все це було закладено в глибині будівлі ГЕС – у внутрішніх приміщеннях, нижче рівня води”.
Як підкреслив фахівець, гребля, де, імовірно, була закладена вибухівка, була під контролем росіян, і вони все там контролювали.

Нагадаємо, російські війська підірвали Каховську ГЕС у ніч проти 6 червня. На Херсонщині триває евакуація населення.