Україна вже має достатньо досвіду з ліквідації ядерних катастроф, тому ймовірні наслідки від підриву Запорізької АЕС не будуть такими глобальними.

Як передає Укрінформ, про це заявила кандидатка біологічних наук, радіобілогиня Катерина Шаванова в ефірі Факти ICTV.
«Ми не можемо порівнювати загрозу підриву Запорізької АЕС і трагедії в Чорнобилі та Фукусімі. Реактори ЗАЕС не працюють з вересня минулого року, тобто 8-9 місяців. У Чорнобилі і на Фукусімі реактори працювали, тому це вже різні ситуації. І. скоріш за все, вся ця історія не вийде за рамки проммайданчика ЗАЕС. Але, звичайно, що ніхто зараз не може давати якихось конкретних сценаріїв. Проте можу сказати одне: коли реактори працювали, було набагато страшніше», - наголосила Шаванова.
Вона зазначила, що радіоактивний йод у реакторі, який працює, живе вісім з половиною діб, тому зараз пройшло вже багато циклів напіврозпаду і його там немає. Тож у ситуації, коли реактори вимкнені, вживати калію йодид не потрібно. Також експертка наголосила, що реактори ЗАЕС накриті бетонними конфайнментами, які складно підірвати. Якщо ж окупанти захочуть підірвати систему охолодження, то «у нас буде ще декілька діб для того, щоб зрозуміти, що відбувається, скоординувати дії та розгорнути систему евакуації, де це потрібно».
На думку експертки, зараз треба думати не тільки про радіаційні наслідки, оскільки Україна може втратити атомну електростанцію. Кожен енергоблок надзвичайно дорогий, тому його відбудовувати буде довго і складно.
«Ми боїмось радіації не там, де її треба боятися. Шкода, але у нас досі ходять всі ці міфи про Чорнобиль. Тому що ризики ті, які є на ЗАЕС, вони не про витоки радіації, а про те, що можуть зруйнювати найбільшу атомну електростанцію Європи», – наголосила Шаванова.
За її словами, українцям треба подолати «чорнобильську травму» недовіри до держави і просто покластися на фахівців та органи місцевої влади.
«Розробляється багато сценаріїв, відповідно до яких відбувається підготовка спеціалістів. Україна уже має досвід ліквідації наслідків аварії в Чорнобилі та на Фукусімі, тому всі уроки вивчено та враховано», – додала експертка.
Як повідомлялося, Президент Володимир Зеленський заявляв, що Росія все технічно підготувала для локального вибуху на Запорізькій атомній електростанції і може здійснити його з метою зупинення контрнаступальних дій Сил оборони України та політичного тиску на Київ через деяких партнерів.
Фото: Fredrik Dahl / IAEA