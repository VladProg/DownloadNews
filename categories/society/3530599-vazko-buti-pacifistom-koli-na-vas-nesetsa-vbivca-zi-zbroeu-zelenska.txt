Дружина Президента Олена Зеленська, відповідаючи на запитання журналістів італійського видання Corriere della Sera, наголосила, що, спиняючи російську навалу, українці спиняють її не тільки щодо себе, а й щодо Європи.

Як передає Укрінформ, про це Зеленська написала у Телеграмі.

Зокрема на запитання, що “дехто в нас, називаючи себе пацифістом, вважає, що постачати зброю – означає затягувати війну. Що ви їм скажете?", Зеленська відповіла, що "бути пацифістом, коли на вас несеться вбивця зі зброєю, – це останнє рішення у вашому житті”.
“Просто уявіть, що це у вашу країну, у чарівний Мілан чи в Неаполь, вдерлися російські загарбники. Що вони окупували околиці Рима, вбили мешканців передмість. Їхні ракети щодня прилітають у житлові будинки Болоньї. І потім звідти дістають бездиханних дітей. І в цей час хтось каже: “Складіть зброю, не чиніть спротиву!" Спробуйте поговорити з тим, хто щойно вбив ваших батьків бомбою чи замінував школу ваших дітей”, - сказала дружина Президента.
Зеленська підкреслила, що “загарбник, як і ґвалтівник, ніколи не спиниться, якщо йому піддаватися. Він піде далі. І хто знає, чи не дійде він до вас?”.
“Спиняючи нині навалу, українці спиняють її не тільки щодо себе, а й щодо Європи”, - наголосила дружина Президента.
З 24 лютого в Україні триває повномасштабна російська воєнна агресія.