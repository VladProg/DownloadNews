54-річний водій вантажівки з України помер у Польщі на паркуванні неподалік пункту пропуску "Дорогуськ – Ягодин", де очікував на перетин кордону.

Про це у Фейсбуку повідомив заступник міністра розвитку громад, територій та інфраструктури Сергій Деркач, передає Укрінформ.
"У своїй вантажівці перед пунктом пропуску "Дорогуськ – Ягодин" помер український водій, що планував перетнути кордон. Це сталось на парковці міста Хелм, неподалік від пункту пропуску", - написав він, висловивши від імені команди міністерства співчуття родині.

Відомо, що 54-річний чоловік 11 листопада приїхав на паркування, де очікував на перетин кордону.

За словами Деркача, остаточна інформація про причини смерті буде повідомлена польською прокуратурою після вивчення всіх деталей. Проте наразі немає підстав вважати, що смерть сталася через неприродні причини.

"Спільно з консульством ми тримаємо цю ситуацію на контролі… Для уникнення маніпуляцій та загострення ситуації навколо блокування кордону, закликаю використовувати виключно офіційну інформацію", - додав заступник міністра.
Як повідомлялося, 6 листопада польські перевізники розпочали блокаду руху вантажівок біля трьох найбільших пунктів пропуску на кордоні з Україною: “Корчова - Краківець”, “Гребенне - Рава Руська”, “Дорогуськ - Ягодин”.
Серед вимог до уряду Польщі - повернення практики дозволів для українських перевізників; посилення для іноземців правил перевезень за ЄКМТ (Європейська конференція міністрів транспорту); неможливість реєструвати компанії в Польщі, якщо її фінансова діяльність відбувається не на території ЄС; створення окремої черги для автомобілів на номерах країн ЄС; створення окремої черги на всіх кордонах для порожніх фур, отримання доступу до української системи "Шлях".
За попередню добу пункт пропуску "Ягодин – Дорогуськ" на виїзд з України змогло перетнути 27 транспортних засобів, ПП "Рава-Руська – Гребенне" - 40, ПП "Краківець – Корчова" – 227 вантажівок.
Фото ілюстративне