У рамках обов’язкової евакуації громадяни України отримують кеш-підтримку від уряду у розмірі 2200 грн на людину.

Про це віцепрем'єр-міністр - міністр з питань реінтеграції тимчасово окупованих територій Ірина Верещук поінформувала під час включення до прямого ефіру на телеканалі “Інтер”, передає Укрінформ із посиланням на Мінреінтеграції.
За її словами, “люди, які виїжджають у рамках обов’язкової евакуації з Донеччини, отримують кеш-підтримку від уряду в сумі 2200 грн на людину, незалежно від віку та кількості членів родини. Ці гроші надаються одразу по прибуттю”.
“Також уряд гарантує виплату допомоги ВПО на проживання: щомісяця 2 тис. грн для дорослих та 3 тис. грн для дітей чи осіб з інвалідністю. Долучаються й міжнародні гуманітарні організації зі своїми благодійними програмами допомоги”, – зазначила Верещук.
Вона нагадала, що прихисток евакуйованим з Донеччини забезпечують опорні регіони, які чекають на переселенців протягом декількох місяців.
Зокрема Кіровоградська область вже прийняла понад 30 тисяч внутрішньо переміщених осіб. На черзі – Полтавська область. В цьому регіоні також розгорнуті місця компактного проживання для переселенців, підкреслила віцепрем'єр-міністр.
Як повідомляв Укрінформ, Донецька область перебуває під постійними обстрілами військ рф, у регіоні немає газопостачання, проблеми з водопостачанням.
З області, в якій на момент повномасштабного вторгнення проживало 1 млн 670 тис. осіб, виїхало понад 1,2 млн. До зими в регіоні має залишитися не більше 235 тис. осіб, задіяних у процесі оборони й підтримки роботи критичної інфраструктури.