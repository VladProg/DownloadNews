Скарга Комісії з журналістської етики, подана Альянсу щодо присутності там російської колегії, не набрала достатньої кількості голосів. КЖЕ оголосила про вихід з Альянсу.

Про це повідомляє пресслужба Національної ради з питань телебачення і радіомовлення, передає Укрінформ.
"КЖЕ оголосила про припинення свого членства в Альянсі незалежних пресрад Європи, оскільки до нього досі входить російська Громадська колегія зі скарг на пресу (ГКСП). За результатами розгляду скарги КЖЕ на загальних зборах Альянсу 21 жовтня щодо виведення з його складу цієї колегії таке рішення при таємному голосуванні не набрало достатньої кількості голосів", - йдеться в повідомленні.
Зазначається, що в квітні цього року КЖЕ запропонувала виключити зі складу Альянсу російську інституції через "бездіяльність в умовах багаторічної брехні, маніпуляцій і розпалювання мови ворожнечі в російських медіа щодо України".
Нацрада підкреслює, що ГКСП попри своє позиціонування як незалежного відомства, залишається "пропагандистським рупором кремля", оскільки з початку повномасштабного вторгнення рф вона не ухвалила жодного рішення щодо дезінформаційних наративів, масово поширюваних російськими медіа.
"Крім того, із 2020 року до складу цієї колегії входять відомі пропагандисти Володимир Познер і Маргарита Симоньян", - наголошує медіарегулятор.
Повідомляється, що КЖЕ планує повністю припинити своє членство в Альянсі, тому що вважає, що присутність рф ставить під сумнів заявлені цілі організації та суперечить цінностям етичної журналістики.
Комісія з журналістської етики – орган саморегуляції роботи журналістів та редакцій в Україні, завдання якого сприяти дотриманню професійних етичних стандартів в українських медіа та формуванню запиту суспільства на якісну журналістику.
Альянс незалежних пресрад складається з низки учасників, зокрема, України, Австрії, Бельгії, Великобританії, Німеччини, Вірменії, Боснії і Герцеговини, Кіпру, Болгарії, Естонії, Фінляндії, Франції, Грузії, Угорщини, Косово, Ірландії, Чорногорії, Люксембурга, Молдови, Нідерландів, Північної Македонії, Норвегії, Сербії, Іспанії, Швеції, Швейцарії, Туреччини, росії.
Фото: galinfo.com.ua