Задля забезпечення щомісячної додаткової виплати в розмірі 30 тисяч гривень українським захисникам, найімовірніше, доведеться ініціювати зміни до державного бюджету України.

Про це секретар Комітету Верховної Ради з питань національної безпеки, оборони та розвідки, народний депутат із парламентської фракції "Голос" Роман Костенко розповів у коментарі Укрінформу.
Він нагадав, що парламент у понеділок ухвалив закон, в якому міститься правка про повернення додаткових виплат у розмірі 30 тисяч гривень військовослужбовцям, поліцейським та рятувальникам.
Водночас Костенко зауважив, що ця правка містить положення, відповідно до якого заробітна плата працівників органів державної влади, місцевого самоврядування, державних підприємств, членів уряду, народних депутатів не може перевищувати десять мінімальних заробітних плат.
"Ніби логіка підказує, що ця правка про те, як ми зараз заберемо кошти у багатих чиновників, роздамо їх нашим захисникам і всі будуть задоволені… Однак це тільки на перший погляд", – підкреслив парламентарій.
За його словами, ці обмеження не покриють потребу в коштах на повернення виплат 30 тисяч військовим, поліцейським та рятувальникам. Посилаючись на дані аналітиків і колег по парламенту, Костенко зазначив, що такої економії не вистачить, щоб покрити навіть 2% від необхідного обсягу коштів для доплат захисникам.
"Тому повернення додаткових виплат – це, звичайно, добре для людей, але зараз це стане для уряду "задачею із зірочкою", звідки взяти кошти. Тому, скоріше за все, потрібно буде ініціювати зміни до Держбюджету. Ці кошти потрібно буде десь віднайти. А поки ми можемо зіштовхнутися з ситуацією, коли ми обмежили зарплати держслужбовцям та чиновникам, а військовослужбовцям, поліцейським і рятувальникам доплати не повернули", – підсумував народний депутат.
Як повідомлялося, Верховна Рада 10 квітня під час розгляду законопроєкту "Про внесення змін до деяких законів України щодо удосконалення правового регулювання питань, пов'язаних із здійсненням заходів правового режиму воєнного стану" (№8312) підтримала правку про повернення щомісячних додаткових виплат у розмірі 30 тисяч гривень для військовослужбовців, поліцейських та рятувальників незалежно від покладених на них завдань чи районів проходження служби.
Член Комітету Верховної Ради з питань національної безпеки, оборони та розвідки, представник Президента у парламенті Федір Веніславський заявив у коментарі Укрінформу, що для реалізації рішення про повернення щомісячної виплати в розмірі 30 тисяч гривень українським захисникам необхідно знайти додаткові джерела фінансування державного бюджету України. За його словами, такі доплати можуть обійтися державі близького одного трильйона гривень на рік.