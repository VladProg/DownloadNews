В Україні нині немає на 100% безпечних міст, тому люди живуть у напрузі.

Про це дружина Президент України Олена Зеленська сказала в інтерв’ю італійській програмі Porta a Porta, передає Укрінформ.
«Нині на 100% безпечного місця в Україні немає. Над нами літають ракети, які, на жаль, прилітають і в житлові будинки», - констатувала Зеленська.
Вона радить не вірити, якщо хтось казатиме, що в усіх українських містах, окрім фронтових, тихо й безпечно, бо це буде цинічна російська пропаганда. Насправді, додала перша леді, дорослі українці та діти щодня лягають спати, не знаючи, чи прокинуться завтра, бо російська ракета може прилетіти будь-коли, як це днями трапилося на Одещині, у Миколаєві, у Києві.

Від журналістів дружина Президента почула запитання про те, чи боїться вона смерті. «Мені здається, він (страх загинути – ред.) є у кожного. Я завжди боялася людей, які не бояться смерті. Це неправильно. Це проти людської природи. Якщо ти не боїшся власної смерті, ти не боїшся й інших смертей. Мені здається, що в цьому полягає різниця між нами та росіянами. В тому, що ми страждаємо за кожним нашим загиблим, ми цінуємо кожне життя, а вони кидають на цю війну своїх солдатів, не рахуючи. Вони не цінують. І хоча їх набагато більше ніж нас, наш дух сильніший, тому у нас є надія», - сказала Зеленська.
Вона наголосила, що можливість нападу рф обговорювалася неодноразово, але до останнього не могла повірити в те, що країна-сусід може так з українцями вчинити.
Зеленська додала, що чимало колег та друзів після 24 лютого пропонували їй свою допомогу, пропонували приїхати до них, але вона відмовилася. «Знаєте, іноді у центрі торнадо якось спокійніше, ніж спостерігати ззовні. Мабуть, мені спокійніше тут. І я ніколи не жалкувала про те, що не поїхала, тому що мені дійсно було б дуже неспокійно. Мені спокійніше тут», - сказала вона.
Перша леді наголосила, що нині українцям дуже важко й морально, адже щодня перед сном та прокидаючись зранку вони читають новини, аби зрозуміти те, куди «прилетіло» цього разу та скільки жертв.
Як повідомлялося, 24 лютого російська федерація розпочала новий етап війни проти України – повномасштабне вторгнення. російські загарбники обстрілюють та бомбардують мирні міста й села України, катують і вбивають мирне населення. Сили оборони України чинять запеклий опір російським загарбникам.