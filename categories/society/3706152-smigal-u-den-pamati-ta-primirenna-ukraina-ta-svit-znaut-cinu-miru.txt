Прем’єр-міністр України Денис Шмигаль заявив, що радянський режим, який разом із нацистським розв'язав найкривавішу війну у світу, продовжив існувати та привласнив собі заслугу перемоги, а на зернах радянської ідеології у росії визрів рашизм.

Про це ідеться в його дописі в Телеграмі, передає Укрінформ.
“Після Другої світової людство повторювало фразу "Ніколи знову", доносячи наступним поколінням правду про жах війни. Однак правда також у тому, що радянський режим, який разом із нацистським розв'язав найкривавішу війну у світу, продовжив існувати та привласнив собі заслугу перемоги. На зернах радянської ідеології у росії визрів рашизм. І саме росія тепер розв'язала найбільшу війну з часів Другої світової”, - зазначив Шмигаль.
Він зауважив, що сьогодні, як і 78 років тому, цивілізований світ об’єднаний, щоб дати відсіч агресору, “бо тільки перемога є шляхом до миру. Бо Україна та світ знають ціну миру”.
“Україна втратила 8 мільйонів своїх громадян у ті страшні роки. І сьогодні втрачає найкращих синів та дочок заради того, щоб вільно жити під мирним небом. росія ж роками погрожувала уявним ворогам «повторити». Повторити війну, вбивства та руйнування. Це нас і відрізняє. Бо ми пам’ятаємо. Усіх, хто віддав життя за мир у Другій світовій війні. І ми перемагаємо. Заради того, щоб жити, створювати та розвивати”, - підкреслив Прем’єр-міністр.
Як повідомлялося, Президент України Володимир Зеленський подав до Верховної Ради законопроєкт про встановлення 8 травня Дня пам’яті та перемоги над нацизмом у Другій світовій війні. Окрім того, він підписав Указ, згідно з яким 9 травня Україна відзначатиме День Європи.
8 травня в Україні відзначається День пам’яті та примирення, присвячений пам’яті жертв Другої світової війни.