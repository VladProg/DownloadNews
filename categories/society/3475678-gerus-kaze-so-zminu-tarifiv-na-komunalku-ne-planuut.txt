Наразі зміна тарифів на комунальні послуги не розглядається.

Про це на брифінгу в медіацентрі Україна – Укрінформ повідомив голова комітету Верховної Ради з питань енергетики Андрій Герус.
"На сьогодні не планується зміна жодних комунальних тарифів. Планується зберігати ті тарифи, які є. Питання номер один на сьогодні - це щоб була платіжна дисципліна й оплачувалися чинні тарифи", - сказав Герус.
Він принагідно закликав українців за можливості оплачувати комунальні послуги, адже від цього залежить робота галузі.
Депутат також наголосив, що уже необхідно готуватися до наступного опалювального сезону. "І уряд, і Міністерство енергетики, і Нафтогаз - усі працюють над тим, щоб ця підготовка пройшла ефективно. Ми зараз обговорюємо, які для цього потрібні будуть законодавчі зміни", - сказав Герус.
За його словами, зараз є профіцит вугілля на складах теплоелектростанцій, тому навіть з'явилися ініціативи з експорту цього виду палива до Європи. «На сьогодні є такі можливості, і, наскільки знаю, деякі компанії відпрацьовують це питання», - прокоментував депутат.
При цьому, питання накопичення вугілля до опалювального сезону перебуває на контролі.
Крім того, через скорочення споживання газу зі сторони промислових підприємств та закінчення опалювального сезону "блакитне паливо", що видобувається в Україні, продається не у повному обсязі. "Суттєва частина цього газу закачується у підземні сховища", - зазначив Герус.
За його словами, влітку все ж доведеться купувати деякі обсяги газу на європейському ринку.
Як повідомлялося, Кабінет Міністрів ухвалив рішення залишити ціни на газ для населення без змін. Крім того, окремим рішенням уряд рекомендує місцевим органам влади й комунальним підприємствам на час дії воєнного та надзвичайного стану в Україні не підвищувати тарифи на комунальні послуги.