На Єдиному порталі вакансій зареєстровано понад 184 тис. вакансій, з яких 36 тис. пропонує Державна служба зайнятості.

Про це повідомляє Державна служба зайнятості, передає Укрінформ.
«Станом на 10 травня 2023 року в базі даних Державної служби зайнятості зареєстровано 36 тис. вакансій. На Єдиному порталі вакансій, створеному у вересні минулого року спільними зусиллями Міністерства економіки України, Державної служби зайнятості та провідних сайтів з пошуку роботи (work.ua, robota.ua, novarobota.ua, pidbir.com, grc.ua, ua.jooble.org), станом на сьогодні налічується 184 тис. вакансій», - йдеться в повідомленні.
У професійному розрізі найбільше вакансій подається до служби зайнятості роботодавцями для працевлаштування кваліфікованих робітників з інструментом – 22% всіх поданих вакансій, робітників з обслуговування устаткування та машин – 17%, професіоналів – 15%, працівників сфери торгівлі та послуг – 13%.
У Держслужбі наголошують, що однією з основних проблем на ринку праці залишається професійно-кваліфікаційний дисбаланс. Так, найбільший попит у роботодавців спостерігається на кваліфікованих працівників робітничих професій. Тоді як серед зареєстрованих безробітних 43% мають вищу освіту, а в окремих великих містах – до 60% і вище.
ТОП-10 найбільш затребуваних робітничих професій:

водій (1 752 вакансії);
швачка (1 548 вакансій);
продавець продовольчих / непродовольчих товарів (1 169 вакансій);
кухар (827 вакансій);
електромонтер з ремонту та обслуговування електроустаткування (509 вакансій);
електрогазозварник (346 вакансій);
слюсар з ремонту колісних транспортних засобів (333 вакансії);
токар (301 вакансія);
слюсар-сантехнік (298 вакансій);
тракторист-машиніст сільськогосподарського (лісогосподарського) виробництва (296 вакансій).

Станом на 10 травня 2023 року середній розмір заробітної плати у вакансіях, поданих до служби зайнятості, становив 11 тис. грн. Зокрема, серед працівників сфери торгівлі та послуг – 12 тис. грн, кваліфікованих робітників сільського та лісового господарств – 8 тис. грн, кваліфікованих робітників з інструментом – 11 тис. грн, робітників з обслуговування устаткування та машин – 12 тис. гривень.
При цьому, у базі даних Державної служби зайнятості є окремі пропозиції роботи з відносно високою заробітною платою, наприклад:

ливарник металів та сплавів – 70 тис. грн;
слюсар-інструментальник – 60 тис. грн;
коваль на молотах і пресах – 50 тис. грн;
слюсар-електрик з ремонту та обслуговування вантажопідіймальних кранів і машин – 50 тис. грн;
водій – 50 тис. грн;
машиніст бульдозера – 46 тис. грн;
кухар – 45 тис. грн;
тракторист – 43 тис. грн;
токар – 40 тис. грн.

Як повідомлялося, в НБУ протягом 2023–2025 років очікують відновлення ринку праці на тлі зростання економіки. Рівень безробіття поступово знижуватиметься: у 2023 році – до 18,3%, у 2024 році – до 16,5%, а у 2025 році – до 14,7%.