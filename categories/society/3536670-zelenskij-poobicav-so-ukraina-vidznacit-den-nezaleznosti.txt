Незважаючи на війну, в Україні відзначатимуть усі важливі дати для нашої держави.

Про це заявив Президент України Володимир Зеленський на спільному з Президентом Гватемали Алехандро Джамматтеї брифінгу у Києві, повідомляє кореспондент Укрінформу.
"Ми точно будемо відзначати всі важливі дати для нашої держави. Так, через безпекові умови не завжди гучно. Не можемо собі дозволити. Бо гроші сьогодні йдуть на фронт. Але тим не менш, ці дати обов'язково будуть у нашому календарі, у нашій пам'яті, для наших дітей. І ми це обов'язково повинні робити", - сказав Зеленський.
Президент наголосив, що вже потрібно закінчувати російський наратив - хто від кого почав своє існування.
"День державності, День хрещення Київської Русі є нашою великою історією, нашого великого народу", - сказав він.
Зеленський зазначив, що поки не готовий оголосити формат відзначення Дня незалежності в цьому році. "Точно не хочеться попереджати наших агресивних сусідів щодо того, що буде відбуватися, а відбуватися буде", - додав він.
Як повідомлялося, 28 липня Україна вперше відзначатиме День Української Державності.
24 серпня 2021 року під час урочистостей з нагоди Дня незалежності Президент Володимир Зеленський підписав указ про відзначення зародження української державності у День хрещення Київської Русі-України, 28 липня