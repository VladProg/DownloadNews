Наступний евакуаційний рейс українських громадян з Ізраїлю запланований на 19 жовтня, наразі трьома рейсами вже вивезено близько 450 українців.

Про це повідомив посол України в Ізраїлі Євген Корнійчук в ефірі телемарфону «Єдині новини», передає Укрінформ.
«Наступний евакуаційний рейс із Тель-Авіва ми плануємо на 19-те число», – сказав дипломат.
Посол поінформував, що станом на сьогодні було організовано вже три евакуаційних рейси.
«Загалом вивезено близько 450 громадян, і попит на евакуацію зараз суттєво впав. Це означає, що ті, хто намагався терміново евакуюватися, вже виїхали. Всі рейси були на Румунію. Ми забезпечили консульську підтримку і тут, і забезпечили найдешевшими можливими квитками вартістю близько 400 євро», – сказав він.
Посол пояснив, що можливості для проведення безкоштовної евакуації не було через відсутність бюджету, про що громадян попередили.
Він також поінформував, що на сайті посольства зареєстровані 1 800 громадян України, які погодилися на оплату квитка за умовно «довоєнною ціною».
Корнійчук пояснив, що евакуаційні рейси вдається організувати за домовленостями з іноземними авіакомпаніями за умови, що посольство їх зможе повністю заповнити.
«Зараз мені треба набрати 150 бажаючих, щоб ми знову мали вартість квитка умовно 399 євро і відправити чергову партію наших громадян до Румунії», – зазначив дипломат.
Корнійчук наголосив, що консули працюють цілодобово для допомоги громадянам України, і це стосується не тільки питання евакуації.
«Учора відправили тіло нашої громадянки, яка загинула в Сдероті. І сьогодні відправляють її неповнолітнього пораненого сина в Молдову, а потім в Одесу на похорон мами», – розповів посол.
Як повідомляв Укрінформ, третій евакуаційний рейс з 74 громадянами України, більшість з яких – жінки та діти, відлетів з Ізраїлю до Румунії в понеділок, 16 жовтня.
Вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. В результаті цієї атаки загинули понад 1300 ізраїльтян, сотні людей бойовики захопили у заручники. Ізраїль офіційно оголосив стан війни та мобілізував 300 тис. резервістів для відповіді на терористичну атаку і вторгнення ХАМАС, та почав знищувати військові об’єкти цього руху.
Ізраїльські військові в ніч на 13 жовтня попередили ООН, що все населення Гази на північ від Ваді Газа має переселитися до південної частини протягом наступних 24 годин. У згаданому регіоні проживають близько 1,1 млн людей. Наразі виїзд людей із цього регіону триває. Бойовики ХАМАС чинять перешкоди для евакуації мирного населення.
США, ЄС, Україна та низка інших держав засудили атаки по Ізраїлю.
Фото: Anthony Kay/Flight/Alamy