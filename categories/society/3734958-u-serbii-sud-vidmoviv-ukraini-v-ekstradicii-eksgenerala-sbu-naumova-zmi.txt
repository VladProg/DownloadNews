Вищий суд сербського міста Ниш відхилив запит України щодо екстрадиції колишнього керівника Головного управління внутрішньої безпеки СБУ Андрія Наумова, який перебуває під арештом у Сербії з червня минулого року.

Як передає Укрінформ, про це повідомляє Радіо Свобода.
Спеціальна рада суду міста Ниш у середу, 12 липня, схвалила рішення про відхилення запиту України щодо екстрадиції колишнього співробітника СБУ та направила справу до Апеляційного суду для подальшого розгляду. Терміни ухвалення нового рішення не встановлені.
Зазначається, що Наумов раніше був об’єктом журналістських розслідувань проєкту «Схеми» про контрабандний імпорт та корупційні схеми на митниці.
Також в рамках проєкту повідомлялося, що напередодні повномасштабного вторгнення РФ в Україну, 23 лютого, Андрій Наумов виїхав за кордон.
Як повідомлялося, Державне бюро розслідувань повідомило про підозру у шахрайському заволодінні 3,2 млн грн ексгенералу СБУ, який переховується за кордоном.
У 2019 році посадовець очолював одне із державних підприємств, але вирішив піти працювати в СБУ.
Замість того, щоб звільнитися з державного підприємства, посадовець повідомив працівникам відділу бухгалтерського обліку та звітності підприємства про те, що його начебто призвали на військову службу до СБУ.
Ексгенералу СБУ оголошено підозру у шахрайстві, вчиненому в особливо великих розмірах (ч. 4 ст. 190 КК України). Йому загрожує покарання у вигляді позбавлення волі строком до 12 років з конфіскацією майна.
Підозрюваного оголосили у міжнародний розшук. За даними слідства, він перебуває на території Сербії, де 7 червня 2022 року його було взято під варту.