Державні стипендії імені Левка Лук’яненка за серпень отримали дев'ять українських громадян.

Про це повідомляє Укрінформ із посиланням на сайт Міністерства з питань реінтеграції тимчасово окупованих територій.
«Стипендія призначається указом Президента громадянам України, незаконно утримуваним Російською Федерацією чи окупаційною адміністрацією РФ у зв’язку з їхньою громадською або політичною діяльністю», - зазначили у відомстві.
Виплати здійснюються у період незаконного затримання, утримання та протягом одного року після звільнення.
Як повідомлялося, у липні ці стипендії також отримали 9 українців. 13 серпня у Мінреінтеграції відбулося засідання комісії з питань розгляду клопотань про призначення державних стипендій імені Левка Лук’яненка, за результатами якого було рекомендовано надання стипендії викладачу філософії та політології, громадському активісту Олегу Галазюку.