В Україні фіксується зростання кількості виявлених випадків захворювання COVID-19. За тиждень, що минув, виявлено 16 155 нових підтверджених випадків коронавірусу. Померло 44 особи, до медзакладів госпіталізовано 3 868 осіб.

Як передає Укрінформ, про це у Фейсбуці повідомляє пресслужба МОЗ України.
«Повертаємось із даними про захворюваність на COVID-19 та кампанію з вакцинації. Відтепер ми будемо публікувати основні цифри за тиждень, що минув. Це пов’язано із початком зростання кількості виявлених випадків захворювання та важливістю підготовки до нового епідемічного сезону», - зазначили в МОЗ.
За період з 29.08 по 4.09 в Україні зафіксовано 16 155 нових підтверджених випадків коронавірусної хвороби COVID-19 (з них дітей – 2024, медпрацівників – 377); 50 055 людей вакциновано проти COVID-19. За звітний тиждень, з усіх проведених щеплень 30,8% становлять перші дози, 8,2% – другі дози, 57,6% – перші бустерні дози, 3,4% другі бустерні дози.
За минулий тиждень:

госпіталізовано – 3 868 осіб,
летальних випадків – 44,
одужало – 7 964 особи.

За весь час пандемії в Україні:

захворіло – 5 072 533 особи,
одужало – 4 935 472 особи,
летальних випадків – 108 885,
проведено тестувань (методом ПЛР та експрес) – 31 663 994.

Від початку вакцинальної кампанії щеплено 16 038 746 людей, з них дві дози отримали 15 295 160, першу бустерну дозу – 2 009 824, другу бустерну дозу – 16 795 осіб. Важливо, що близько 744 тис. осіб не отримали другу дозу, а близько 13,3 млн – першу бустерну дозу.
Як повідомляв Укрінформ, для лікування COVID-пацієнтів наразі вже є близько 40 тис. ліжок, 39 тис. з яких - з підведеним киснем.