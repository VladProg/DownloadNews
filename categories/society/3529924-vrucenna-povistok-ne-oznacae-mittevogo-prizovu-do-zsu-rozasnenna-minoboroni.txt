Вручення повістки громадянину у будь-якому місці, не забороненому законом, не означає миттєвого призову до лав ЗСУ. Воно необхідне першочергово для того, аби громадянин став на військовий облік.

Як передає Укрінформ, про це у Фейсбуці повідомила заступниця міністра оборони України Ганна Маляр з посиланням на роз’яснення начальника Управління персоналу Штабу Сухопутних військ ЗСУ Романа Горбача.
«Роздача повісток не означає, що цю людину, цього громадянина військовозобов’язаного відразу призивають до лав ЗСУ або інших військових формувань. В 90% і навіть більше – це зовсім не так. Ця повістка в першу чергу вручається для того, щоб громадянин з’явився до територіального центру комплектування і начальник цього центру зміг уточнити його військово-облікові дані, стан здоров’я і, можливо, потім за потреби вже призивати до служби в армії, якщо він відповідає всім критеріям», - пояснив Горбач.
Стосовно місць, де можуть вручатися повістки, зазначив начальник управління, це може бути будь-яке місце, не заборонене законом. Це пов’язано з тим, що начальники територіальних центрів комплектування обирають найбільш ймовірні місця, де за найкоротший час можна виконати задачу. Недоцільно ходити по житлових кварталах, де встановлені домофони, стукати в зачинені двері, вважає Горбач. Тому керівники центрів обирають громадські місця, де є велике скупчення народу, аби вручити повістки якнайбільшій кількості людей.
Горбач також пояснив, що згідно із законодавством, повістку може підписати не лише начальник центру комплектування, а й керівник установи, керівник селищної ради та інші посадові особи. Військовий комісар може видати розпорядження, в якому вказати строки, прізвища військовозобов’язаних, і таким способом зобов’язати посадових осіб сповістити військовозобов’язаних, аби вони з’явились у певний термін до центрів комплектування.
Відповідаючи на запитання, як формуються мобілізаційні плани, Горбач зазначив: «Комплектування військових частин в основному проходить по територіальному принципу, ми маємо інформацію завдяки військовому обліку, де, скільки, в якому регіоні перебуває за певними спеціальностями громадян на військовому обліку. Але якщо певних спеціалістів немає в цьому регіоні, то можуть залучатися з інших».
Начальник Управління персоналу також підкреслив, що оскільки в західних регіонах зараз перебуває набагато більше громадян, то й плани з комплектування у них більші.
Горбач також нагадав, що мобілізація - це справа, яка не має добровільного підґрунтя, на законодавчому рівні це військова служба за призовом. Добровільна служба – це служба за контрактом.
24 лютого росія розпочала повномасштабне вторгнення в Україну. В Україні оголошені воєнний стан та загальна мобілізація. На період дії воєнного стану чоловікам - громадянам України віком від 18 до 60 років обмежено виїзд за межі країни.