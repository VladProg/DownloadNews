Для того, аби покрити потреби в реабілітації військових та цивільних, Україні потрібно 7800 ліжок.

Про це під час відкриття відділення комплексної реабілітації на базі Звягельської багатопрофільної лікарні на Житомирщині розповів міністр охорони здоров’я Віктор Ляшко, передає кореспондент Укрінформу.
«Для нашої моделі реабілітаційної допомоги ми взяли розрахунок, як в ізраїльської моделі. Ми порахували кількість українців, яка в нас є, взявши оптимістичну цифру 42 млн, і виходить, що нам треба 7800 ліжок», - сказав Ляшко.
За його словами, така кількість ліжок дозволить Україні закрити потребу в реабілітації. Це стосується поранень, отриманих на війні, інсультів, політравм.
Ляшко додав, що після проведення госпітального планування лікарняної мережі по Україні визначили кластерні заклади, у кожному з яких буде 20-50 ліжок для реабілітації. Загалом їх буде близько 6000.
Окрім того, в Україні створять 6 національних реабілітаційних центрів і серед них буде ще 5 окремих реабілітаційних центрів у сфері Міністерства оборони.
Як повідомляв Укрінформ, міністр охорони здоров'я Віктор Ляшко відкрив відділення комплексної реабілітації на базі Звягельської багатопрофільної лікарні на Житомирщині.