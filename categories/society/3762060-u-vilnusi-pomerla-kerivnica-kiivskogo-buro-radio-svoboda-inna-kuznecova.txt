У Вільнюсі пішла з життя керівниця Київського бюро Радіо Свобода, головна редакторка Інна Кузнецова.

Як передає Укрінформ, про це у Фейсбуці повідомила директорка Української редакції Радіо Свобода Мар'яна Драч.
За її словами, "16 вересня у Вільнюсі відійшла у вічність донедавна керівниця Київського бюро Радіо Свобода, багатолітня головна редакторка Інна Кузнецова".

Як зауважила Драч, "останнім часом Інна важко хворіла. Але вістка про смерть застала зненацька, нещодавно Інна вже ліпше себе почувала, мріяла повернутися на роботу до Києва. В Інни багато учнів і друзів".
Про дату прощання буде повідомлено додатково, додала Драч.
Як повідомлялося, Інна Кузнецова народилася у 1963 році. Закінчила факультет журналістики Київського національного університету імені Тараса Шевченка.
На початку 2000-х років вона брала участь у створенні першої недержавної розмовної радіостанції Ера FM. У 2007-2008 роках перебувала на посаді директорки з розвитку холдингу "Главред-медіа". Із січня 2009 року була головною редакторкою Київського бюро Радіо Свобода.