Папа Римський Франциск засуджує війну, яку розпочала росія проти України, і його заяви з цього приводу не слід розцінювати як політичну позицію.

Про це йдеться у комюніке, поширеному пресслужбою Святого Престолу, передає Укрінформ.
Як зазначається у заяві, у контексті війни в Україні мали місце численні виступи Папи Франциска та його співробітників. Проте протягом останніх днів виникали "публічні дискусії щодо політичного значення, присвоюваного таким висловлюванням".
У цьому зв'язку у пресслужбі Святого Престолу наголосили: "Слова Папи Римського щодо цього драматичного питання потрібно розуміти як голос, піднесений на захист людського життя та цінностей, пов’язаних з ним, а не як зайняття політичної позиції. Стосовно широкомасштабної війни в Україні, яку розпочала російська федерація, виступи Папи Франциска є чіткими й однозначними в засудженні її як морально несправедливої, неприйнятної, варварської, безумної, огидної та святотатської".
Як повідомлялося, Папа Римський Франциск назвав "невинною жертвою війни" Дарʼю Дугіну - доньку головного ідеолога «русского мира» Олександра Дугіна. Автомобіль, за кермом якого нібито була Дугіна, вибухнув у Підмосков'ї 20 серпня.
МЗС запросило Апостольського нунція в Україні і наголосило, що в Україні глибоко розчаровані словами понтифіка, які несправедливо прирівнюють агресора та жертву.
Фото: vaticannews.va