Виставку «Російські воєнні злочини» Фонду Віктора Пінчука відкрили в Університеті Гумбольдта у Берліні.

Про це повідомляє кореспондент Укрінформу.






Фотовиставка «Російські воєнні злочини» в Університеті Гумбольдта у Берліні/Фото: Ольга Танасійчук









































































«Володимир Путін краде у дітей дитинство, розділяє родини, руйнує життя, Він установив панування терору на окупованих територіях України з метою знищення української ідентичності», - сказала віцепрезидентка німецького Бундестагу Катрін Герінг-Екардт, нагадавши, що насправді Росія розв’язала війну проти України не півтора року тому, а в 2014-му, з анексією Криму та дестабілізацією Донбасу.
Фотовиставка доносить правду про те, що російська війська роблять з Україною і показує весь масштаб трагедії, злочини, за які режим Путіна має бути покараний, сказала політикиня.

Експозиція має збентежити та шокувати тих, хто її побачить, побажав голова опікунської ради та колишній голова Мюнхенської безпекової конференції Вольфганг Ішингер. Він вважає вкрай важливим показати німецькому населенню, у тому числі дітям, що війна не існує виключно на сторінках наукових книжок, що вона відбувається насправді, в центрі Європи. «Ці картини покажуть, що Німеччина робить правильно, допомагаючи Україні, що вона має допомагати ще більше і довше», - зазначив він.
Посол України у ФРН Олексій Макеєв погоджується, що для багатьох у Німеччині це – «війна в телебаченні», але люди мають зрозуміти, що йдеться про воєнні злочини, скоєні росіянами в Україні.
Цифри щодо скоєних злочинів навів голова Офісу Президента України Андрій Єрмак, який звернувся до присутніх по відеозв’язку. Він підкреслив: «справжній мир неможливий без відповідальності, без справедливості».
Директор директор Інституту права міжнародного миру та безпеки Кельнського університету, Клаус Крес звернув увагу на помилки Німеччини останніх років, яка недооцінювала загрози з боку Росії та вагалася. Німеччина змінила своє ставлення, але «надто мало та надто пізно», питання постачання зброї залишається актуальним. Це ж стосується недостатньої підтримки з боку Берліна в питанні створення насправді міжнародного трибуналу для суду за злочин агресії.
Виставка підготовлена Фондом Віктора Пінчука та PinchukArtCentre у партнерстві з PinchukArtCentre, Офісом Президента України, Міністерством закордонних справ України, німецьким Бундестагом, Університету Гумбольдта.
На виставці представлені фотографії, зроблені з усієї України від початку війни до сьогодні.
Виставку робіт кількох українських фотографів «Російські військові злочини» вперше показали в колишньому «Російському домі» у Давосі під час щорічної зустрічі Всесвітнього економічного форуму (ВЕФ) навесні минулого року та на початку нинішнього. Також вона демонструвалася у Будинку парламенту в Лондоні, штаб-квартирі НАТО та на саміті Альянсу, в Європейському парламенті у Брюсселі, у Нью-Йорку під час Генеральної Асамблеї ООН, на цьогорічній безпековій конференції у Мюнхені, в липні 2023 року та серпні 2023 року у Братиславі.