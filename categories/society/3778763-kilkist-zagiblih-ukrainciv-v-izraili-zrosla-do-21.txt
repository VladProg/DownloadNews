В Ізраїлі загинув 21 громадянин України та один зник безвісти.

Про це Укрінформу повідомив речник МЗС Олег Ніколенко.
"На жаль, зросла кількість жертв серед українців в Ізраїлі. Загалом нині маємо підтверджену інформацію про 21 загиблого українця, а також одного зниклого безвісти. У секторі Гази — троє загиблих (двоє дітей та доросла людина), а також шість поранених, із яких троє дітей. Громадяни мають поранення різного ступеня тяжкості, їм надається медична допомога", – зазначив Ніколенко.
Він також поінформував, що 357 українців, із яких 208 жінок, висловили бажання евакуюватися із палестинського анклаву. Українські дипломатичні установи підтримують із ними постійний зв‘язок. Водночас контрольно-пропускний пункт "Рафах" на кордоні сектору Гази та Єгипту наразі не працює, і можливості виїхати наразі немає, зазначив речник МЗС.
“Це стосується не лише наших громадян, але і громадян інших держав. МЗС України спільно із партнерами працює із причетними сторонами, аби отримати дозвіл на якнайшвидше вивезення людей”, – додав дипломат.
Раніше, 18 жовтня, Міністерство закордонних справ України повідомило, що верифікувало 13 загиблих українців в Ізраїлі та шістьох зниклих безвісти.
До цього посол Держави Ізраїль в Україні Михайло Бродський інформував, що згідно з оновленим звітом ізраїльської сторони, кількість загиблих українців зросла до 23 громадян.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. Внаслідок цієї атаки загинули понад 1400 ізраїльтян, сотні людей бойовики захопили у заручники. Ізраїль офіційно оголосив стан війни та мобілізував 300 тис. резервістів для відповіді на терористичну атаку і вторгнення ХАМАСу та почав знищувати військові об’єкти цього руху.
Ізраїльські військові в ніч на 13 жовтня попередили ООН, що все населення Гази на північ від Ваді Газа має переселитися до південної частини протягом наступних 24 годин. У згаданому регіоні проживають близько 1,1 млн людей. Наразі виїзд людей із цього регіону триває. Бойовики ХАМАСу чинять перешкоди для евакуації мирного населення.
США, ЄС, Україна та низка інших держав засудили атаки по Ізраїлю.