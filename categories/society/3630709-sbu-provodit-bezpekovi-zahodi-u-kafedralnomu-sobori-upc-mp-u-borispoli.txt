Служба безпеки України проводить контррозвідувальні заходи на території Свято-Покровського кафедрального собору Української православної церкви московського патріархату у Борисполі Київської області.

Як передає Укрінформ, про це Головне управління Служби безпеки України у Києві та Київській області повідомляє у Фейсбуці.
“Служба безпеки України спільно з Національною поліцією та добровольчими формуваннями територіальних громад в межах системної роботи з протидії підривній діяльності російських спецслужб в Україні здійснює контррозвідувальні (безпекові) заходи на території об’єкту Свято-Покровського кафедрального собору у м. Бориспіль на Київщині”, - ідеться в повідомленні.






На Київщині СБУ продовжує безпекові заходи на об’єктах УПЦ (МП) / Фото: ГУ СБ України у м. Києві та Київській області



















Заходи проводяться для унеможливлення використання афілійованих із центрами впливу в російській федерації релігійних громад як осередку “русского міра” та убезпечення населення від провокацій і терористичних актів.
Також безпекові заходи проводяться для перевірки даних про використання приміщень для переховування диверсійно-розвідувальних груп, іноземних громадян та зберігання зброї.
За безпосередньої участі представників церкви правоохоронці в межах чинного законодавства проводять огляд території та приміщень з метою виявлення заборонених до обігу предметів. Також правоохоронці здійснюють перевірку осіб на предмет причетності до протиправної діяльності на шкоду державному суверенітету України.
В СБУ наголошують, що у своїй діяльності спецслужба дотримується принципу неупередженості до діяльності будь-якої релігійної конфесії та поважає право кожного громадянина на свободу світогляду і віросповідання, як це визначено Конституцією України.
В СБУ закликають представників засобів масової інформації та громадян використовувати лише офіційну інформацію і зберігати спокій.
Як повідомляв Укрінформ, 8 грудня у Житомирській області Служба безпеки України розпочала безпекові заходи у двох монастирях та скиті Української православної церкви московського патріархату.