Україну обрано віцепрезидентом та доповідачем Бюро Міжнародної координаційної ради програми ЮНЕСКО «Людина і біосфера».

Про це повідомила перша заступниця міністра закордонних справ України Еміне Джапарова у Фейсбуці, передає Укрінформ.
«Сьогодні здобули ще одну перемогу для України в міжнародних організаціях! Під час 34-ї сесії Міжнародної координаційної ради програми ЮНЕСКО «Людина і біосфера» (UNESCO Man and the Biosphere Programme) Україну було обрано на посади віцепрезидента та доповідача Бюро зазначеної інституції», - зазначила вона.
Джапарова додала, що у складі бюро Україна працюватиме разом з Нігерією, Португалією, Сальвадором, Південною Кореєю та Марокко.
Перша заступниця міністра зауважила, що започаткована ЮНЕСКО програма «Людина і біосфера» вже діє більше 50 років та має за мету вироблення необхідної наукової основи для планування землеробства і використання ресурсів біосфери в гармонії з природою, а впродовж останніх 35 років наголос у діяльності програми робиться на забезпеченні сталого розвитку суспільства і природи.
Джапарова також наголосила, що одним із найважливіших здобутків МАБ стало створення Всесвітньої мережі біосферних резерватів, яких в Україні налічується 8.
«Станом на зараз 44% площ усіх заповідників та національних парків України знаходяться на тимчасово окупованих територіях або у зоні бойових дій. Один із найбільших і найвідоміших з них - Асканія-Нова, який у 1988 році став першим українським природоохоронним об'єктом, занесеним до списку ЮНЕСКО. Сьогодні ця туристична «перлина» може зникнути, через війну, розпочату росією проти України», - зауважила дипломат.
Заступниця глави МЗС підкреслила, що територія парку «Асканія-Нова» постійно зазнає нищівного впливу російської артилерії, зафіксоване переміщення техніки його природоохоронною територією, що для заповідника це неприпустимо. Це територія, яка спеціально охороняється від будь-якого впливу людини.
«І сьогодні Україна отримала додаткову можливість привертати постійну увагу міжнародного співтовариства до цих інших безчинств та злочинів росії щодо українських природних ресурсів. Дякуємо нашим друзям і партнерам - Словаччині, Молдові та Франції за надану підтримку!», - відзначила Джапарова.
Як повідомлялося, станом на 24 травня Міндовкілля підтвердило 254 випадки екоциду та нарахувало 1,5 тис. фактів знищення українського довкілля внаслідок військової агресії рф.