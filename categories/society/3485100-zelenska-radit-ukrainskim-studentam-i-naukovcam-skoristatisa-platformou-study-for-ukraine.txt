Українські студенти, освітяни та науковці можуть отримати інформацію про програми підтримки, гранти й стипендії в закордонних навчальних закладах на платформі Study for Ukraine.

Про це розповіла дружина Президента Олена Зеленська у дописі на Телеграм-каналі, повідомляє Укрінформ.
За її словами, нинішній навчальний рік був непростим для українських освітян, учнів та студентів, однак показав неймовірну підтримку світової освітньої спільноти.
«Щодня для наших талановитих дітей відкриваються додаткові можливості в найкращих університетах світу. Щоб легко орієнтуватися у програмах підтримки, грантах та стипендіях, студентська мережа Erasmus (Erasmus Student Network – ESN) разом з ESN Ukraine та за підтримки ЄС створила платформу Study for Ukraine, що охоплює більшість таких можливостей для українських студентів і науковців», - зазначила перша леді.
Вона поінформувала, що наразі у розділі “Освіта” є інформація щодо вступу до університетів та стипендії у 16 країнах.
Як приклад дружина Президента відзначила, що у Німеччині вже доступні пропозиції семи університетів, частина з них покривають витрати на житло, а в Польщі є попроєктні пропозиції для науковців, у Іспанії чотири державні університети пропонують 100 місць для прийому українських студентів на ступені бакалавра, магістра та PhD.
Також Зеленська підкреслила, що Єврокомісія запустила окрему програму підтримки для українських науковців, яка передбачатиме стипендії, фінансову підтримку сімей, житло та роботу вченим, що вимушено покинули Україну.
«Вдячна за таку колосальну підтримку наших талановитих студентів та дослідників. Упевнена, що це найкраща інвестиція у майбутню відбудову нашої країни», - сказала перша леді.
Як повідомлялося, Національний науковий центр Польщі у межах спеціальної програми для українських дослідників, які зможуть продовжити наукову діяльність у польських академічних та наукових підрозділах, профінансує перебування 51 науковця, оплату праці та дослідження.