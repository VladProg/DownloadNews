Бельгія планує прийняти на реабілітацію щонайменше 60 громадян України, які зазнали поранень унаслідок повномасштабного російського вторгнення.

Про це повідомляє видання VRT, передає Укрінформ.
«Бельгія має намір прийняти 60 поранених українців, які потребують багато тижнів для повного одужання. Бельгійський уряд відповів на прохання українських колег щодо забезпечення спеціального догляду для пацієнтів із серйозними пораненнями. Пацієнти повернуться додому після відновлення», - йдеться у публікації.
Зазначається, що названа кількість поранених не є остаточною, оскільки висока ймовірність того, що у майбутньому більше українців можуть потребувати лікування в Бельгії.
Як повідомлялося, 24 лютого президент рф володимир путін оголосив про початок повномасштабного вторгнення в Україну. Війська рф обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, балістичних ракет.
Загарбники влаштували масовий терор на тимчасово зайнятих територіях.