Комітет Верховної Ради з питань освіти, науки та інновацій пропонує повернути державну підсумкову атестацію (ДПА) в систему оцінки знань школярів.

Про це на брифінгу в Медіацентрі Україна-Укрінформ сказав голова Комітету ВР з питань освіти, науки та інновацій Сергій Бабак.
“На жаль, вимушений констатувати, що в Україні централізованої ефективно працюючої системи зрізу освітніх втрат або досягнень майже не існує. Єдине — ЗНО або НМТ можна вважати системою освітньої аналітики або оцінки освітніх досягнень, тому що це все-таки механізм вступу до університетів, а не механізм, який тестує знання на виході зі школи. Тому один із законопроєктів, який зареєстрований нашим Комітетом і на найближчому засідання ВР ми очікуємо на розгляд, - це проєкт про повернення державної підсумкової атестації, яка могла б стати одним з елементів цієї системи загальнонаціонального оцінювання знань”, - сказав Бабак.

Він додав, що в травні Комітет проведе слухання, присвячені освітнім втратам і вимірюванням освітніх розривів.
Наразі, за словами Бабака, при оцінці освітніх втрат або досягнень Україна покладається на дані досліджень, які проводить OECD (Організація економічного співробітництва та розвитку), зокрема на дослідження PISA, яке проводиться кожні 4 роки для оцінки знань школярів у віці 15 років.
Останнє дослідження PISA було проведене у жовтні 2022 року, детальний аналіз результатів буде у жовтні 2023.
Як повідомляв Укрінформ, 11 січня 2023 року набув чинності наказ МОН, згідно з яким учні 4 та 9 класів звільняються від проходження державної підсумкової атестації у 2022/2023 навчальному році.
На початку березня Комітет ВР з питань освіти, науки та інновацій рекомендував Раді прийняти за основу проєкт закону № 9046, згідно з яким з наступного навчального року запроваджується ДПА у формі ЗНО/НМТ з 4 обов’язковими предметами: українська мова, математика, історія України, іноземна мова.