До програми реімбурсації лікарських засобів включили 21 найменування препаратів для пацієнтів, яким були зроблені трансплантації.

Про це у Фейсбуці повідомляє Міністерство охорони здоров'я, передає Укрінформ.
«До програми реімбурсації включено 21 найменування імуносупресивних лікарських засобів, 15 з них є повністю безоплатні, шість – з частковою доплатою», - йдеться в повідомленні.
Як зазначають у міністерстві, підтримувальну медикаментозну терапію пацієнту після трансплантації підбиратимуть у трансплантаційному центрі. Якщо ж пацієнт вже має підібрану терапію (через 6-12 місяців після трансплантації), він має звернутися до трансплант-координатора з випискою або призначенням лікарських засобів.
Також в МОЗ наголосили, що пацієнти, яким проводили трансплантацію за кордоном і які мають на руках підтверджувальні документи, мають звернутися до трансплант-координатора в український трансплантаційний центр.
Як повідомляв Укрінформ, у 2022 році в Україні попри активні бойові дії було проведено 384 трансплантації органів, що на 20% більше, ніж у 2021 році. Також торік проведено 192 пересадки гемопоетичних стовбурових клітин дорослим пацієнтам і 31 пересадку дітям. Трансплантацію органів в Україні проводять 32 медичні центри. Трансплантацію гемопоетичних стовбурових клітин проводять у 9 клініках.