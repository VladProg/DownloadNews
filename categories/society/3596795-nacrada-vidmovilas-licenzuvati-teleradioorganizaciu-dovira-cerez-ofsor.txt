Телерадіоорганізації "Довіра" відмовили у ліцензії на мовлення через наявність у структурі власності компанії, зареєстрованої в офшорній зоні.

Як передає Укрінформ, це рішення члени Національної ради з питань телебачення і радіомовлення ухвалили під час чергового засідання.
"Підставою для відмови у продовженні ліцензії стала наявність у структурі власності радіомовника іноземної компанії, що зареєстрована в Британських Віргінських Островах. Ця країна за рішенням Уряду входить до переліку офшорних зон", - йдеться в повідомленні.
Відповідно до Закону України "Про телебачення і радіомовлення", юридичні особи, зареєстровані в офшорних зонах не мають права брати участь в телерадіоорганізаціях, підкреслює медіарегулятор.
"Тому, зважаючи на норму частини шостої статті 12 цього Закону, регулятор відмовився продовжувати строк дії шести ліцензій ДП "Телерадіоорганізація "Довіра", - ухвалили члени Нацради.
Повідомляється, що вивільнені 17 частот у різних областях України будуть внесені в перелік для подальшого ліцензування іншими мовниками.
Як повідомляв Укрінформ, Нацрада доповнила Перелік програм іноземних телерадіоорганізацій, що ретранслюються в Україні, сімома мовниками.