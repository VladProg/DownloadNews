Англомовний сленговий онлайн-словник Urban Dictionary включив нове дієслово, пов’язане з війною росії проти України - “Ukrained”, тобто “зукраїнити”.

Про це повідомляє Укрінформ із посиланням на сайт словника.
Дієслово Ukrained описує суть становища, в якому опинилася росія після нападу на Україну.
Автори так описують його значення: коли агресор вторгається в незалежну країну, а у відповідь отримує приниження на глобальному рівні. Наведено також приклад вживання: «росія була зукраїнена».

Слово "зукраїнити" символізує втрату агресора, який намагався завоювати незалежну державу, але натомість стикається з наслідками, з якими будуть жити кілька поколінь.
Urban Dictionary створюють користувачі. Його редагують волонтери та оцінюють відвідувачі сайту.
Як повідомлялося, 24 лютого президент рф володимир путін оголосив про початок повномасштабного вторгнення в Україну. Війська рф обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, балістичних ракет, авіабомб.