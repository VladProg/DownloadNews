Українські журналістські організації закликають Міжнародну федерацію журналістів позбавити членства та засудити союз журналістів росії, який утворює свої осередки на тимчасово захоплених територіях – у Донецькій, Луганській, Херсонській та Запорізькій областях.

Як передає Укрінформ, про це Національна спілка журналістів України повідомляє у Телеграмі.
«Поки ми спільно із вами рятуємо сотні журналістів, які стали жертвами війни, тікаючи від переслідування росіян з окупованих територій чи прифронтових зон, союз журналістів росії є інструментом війни та окупації», - зазначив голова НСЖУ Сергій Томіленко.
Національна спілка журналістів України та Незалежна медіа профспілка України наполягають на виключенні союзу журналістів росії зі складу Міжнародної федерації журналістів. Відповідний протест надіслано до виконкому МФЖ 25 жовтня, одразу як стало відомо про рішення сжр утворити свої осередки у чотирьох тимчасово захоплених областях України.
«Такі дії стали продовженням безкарності з боку міжнародної спільноти за відкриття російської філії в незаконно анексованому Криму. Донецька, Луганська, Херсонська та Запорізька області є українськими територіями. У цих регіонах давно створені та працюють осередки Національної спілки журналістів України та Незалежної медіа профспілки України. Створення осередків сжр на території України є серйозним порушенням міжнародного права, втручанням у сферу діяльності НСЖУ та НМПУ і має викликати негайну реакцію з боку МФЖ», - наголошується у листі до штаб-квартири МФЖ у Брюсселі, підписаному очільниками українських журналістських організацій Сергієм Томіленком та Сергієм Штурхецьким.
Зазначається, що з лютого НСЖУ і НМПУ повідомляли офіс Міжнародної федерації журналістів про неправомірні дії союзу журналістів росії, засуджували російських пропагандистів.
«На конгресі МФЖ, який проходив улітку 2022 року, представники сжр не були обрані до складу керівних органів МФЖ, а конгрес засудив російську пропаганду і висловив солідарність із українськими журналістами. Водночас НСЖУ та НМПУ наполягають на повному виключенні сжр зі складу МФЖ», - сказано в повідомленні.
Як повідомляв Укрінформ, за даними Національної спілки журналістів України, станом на 14 вересня щонайменше 39 медійників стали жертвами розв’язаної росією війни проти України.