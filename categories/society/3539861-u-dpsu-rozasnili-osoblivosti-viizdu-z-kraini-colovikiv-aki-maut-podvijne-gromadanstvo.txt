За законом України подвійне громадянство не допускається. Виїзд осіб за паспортом іншої держави можливий тільки у разі позбавлення громадянства України.

Про це у Телеграмі повідомляє Державна прикордонна служба, передає Укрінформ.
"Використовувати паспорт громадянина іншої країни для перетину державного кордону України на законних підставах мають фізичні особи після видання Указу Президента України про втрату такими особами громадянства України", - йдеться у повідомленні.
В ДПСУ нагадали, що згідно з законодавством України подвійне громадянство (тобто громадянство України та ще однієї, або декількох країн) в Україні не допускається.
Як повідомляв Укрінформ, секретар РНБО Олексій Данілов в ефірі всеукраїнського телемарафону на запитання щодо позбавлення українського громадянства деяких осіб заявив: якщо громадянин України має паспорт іншої держави - про це треба казати, це не «розстрільна» стаття.