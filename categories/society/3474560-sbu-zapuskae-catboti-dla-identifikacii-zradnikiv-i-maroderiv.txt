Служба безпеки України запускає два нові чат-боти, через які кожен громадянин матиме можливість оперативно передати правоохоронцям дані для ідентифікації зрадників і мародерів.

Як передає Укрінформ, про це СБУ повідомляє у Телеграмі.
Зокрема йдеться про чат-бот "Знайди зрадника", на який можна надіслати інформацію про людей, які співпрацювали з російськими загарбниками, а також про інтернет-агентів, які передають ворогу важливу інформацію або поширюють у соцмережах контент на його підтримку.
Другий чат-бот - "Стоп мародер" - призначений для збору інформації про тих, хто розкрадає чуже майно під час війни.
Передані дані будуть перевірені і розміщені на створеному СБУ сайті.
Також продовжує функціонувати офіційний чат-бот STOP Russian War, інформація з якого вже допомогла українським захисникам завдати значних втрат російським загарбникам.
Як повідомляв Укрінформ, Збройні сили України з 24 лютого по 4 травня ліквідували близько 24 500 (+300) російських військових.