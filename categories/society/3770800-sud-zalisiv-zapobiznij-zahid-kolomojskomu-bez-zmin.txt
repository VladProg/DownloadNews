Київський апеляційний суд відмовив у задоволенні скарги захисту колишнього бенефіціарного власника ПриватБанку Ігоря Коломойського на ухвалу Шевченківського райсуду Києва, якою тому було збільшено розмір застави до понад 3 млрд 891 млн грн.

Про це заявила головуюча суддя Тетяна Кагановська, передає кореспондент Укрінформу.
"Колегія суддів ухвалила: ухвалу слідчого судді Шевченківського суду про зміну запобіжного заходу у частині визначення розміру застави... залишити без змін. Апеляційну скаргу – залишити без задоволення", – сказала Кагановська.

На початку засідання вона зачитала текст апеляційної скарги, відповідно до якої захисники хотіли, щоб була скасована ухвала суду першої інстанції (якою було збільшено розмір застави), і щоб було відмовлено у задоволенні цього клопотання прокурора у повному обсязі.
"Жодних причин для задоволення клопотання про зміну запобіжного заходу (збільшення розміру застави – ред.) не було. Розмір застави... обґрунтування не має", – сказав адвокат Олег Пушкар.
Інший захисник Коломойського, Олександр Лисак, зазначив, що збільшення розміру застави погіршило становище його підзахисного, і що ця застава не може бути внесена. Лисак також розповів про наявність проблем зі здоров'ям у його клієнта і необхідність перебування його під лікарським наглядом. На думку захисту, тримання під вартою є несумісним зі станом здоров'я Коломойського.



"І ми зацікавлені у тому, щоб не перешкоджати, сприяти (слідству – ред.), щоб розібратися у цій ситуації", – заявив адвокат.
Прокурори заперечили щодо задоволення цієї апеляції і попросили залишити ухвалу Шевченківського райсуду, якою було збільшено розмір застави Коломойському, без змін.
Окремо суд долучив до матеріалів провадження заяву ПриватБанку про долучення його до справи як потерпілого, подану прокуратурою.

Поручителів у Коломойського на цьому засіданні не було.
Суд ухвалив залишити запобіжний захід для Коломойського без змін. Ця ухвала оскарженню не підлягає.
Як повідомлялося, колишньому бенефіціарному власнику ПриватБанку Ігорю Коломойському повідомили про підозру за двома статтями Кримінального кодексу: ст. 190 (шахрайство) та ст. 209 (легалізація (відмивання) майна, одержаного злочинним шляхом).
2 вересня Шевченківський районний суд Києва ухвалив рішення про призначення Коломойському запобіжного заходу у вигляді тримання під вартою до 31 жовтня з альтернативою у вигляді внесення застави у розмірі 509 млн 960 тис. грн. Коломойський перебуває у слідчому ізоляторі СБУ.
Працівники Бюро економічної безпеки і СБУ інкримінують йому легалізацію упродовж 2013-2020 років понад пів мільярда гривень шляхом виведення їх за кордон із використанням інфраструктури підконтрольних банківських установ.
За даними правоохоронців, було створено кредитні зобовʼязання товариства вже безпосередньо перед бізнесменом, та всі подальші перерахування заборгованості цього товариства надходили на особистий рахунок Коломойського.
Уже 15 вересня БЕБ оголосило Коломойському нову підозру. Йому інкримінують організацію підробки документів на переказ коштів, заволодіння чужим майном, вчинене організованою групою, в особливо великих розмірах, а також набуття та розпорядження майном, щодо якого фактичні обставини свідчать про його одержання злочинним шляхом.
Досудове розслідування встановило, що Коломойський організував та очолив організовану групу, до складу якої також входив керівник столичної філії ПриватБанку та інші службові особи філії і головного офісу ПриватБанку.
За інформацією правоохоронців, група розробила план, спрямований на заволодіння коштами ПриватБанку, який полягав у штучному створенні видимості внесення готівки від імені Коломойського до каси головного офісу банку, облікування її, оформлення перевезення неіснуючої готівки інкасаторами.
Правоохоронці поінформували, що таке штучне внесення готівкових коштів від імені Коломойського відбувалося від 26 березня 2013 року по 18 лютого 2014 року – на загальну суму 5 млрд 878 млн грн.
15 вересня Шевченківський райсуд столиці переобрав запобіжний захід Коломойському, який отримав нову підозру за трьома статтями у справі про заволодіння 5,8 млрд грн. Зокрема, суд змінив запобіжний захід у частині застави, встановивши її розмір у сумі 3 млрд 891 млн грн.
25 вересня Київський апеляційний суд відхилив скаргу на обрання Коломойському запобіжного заходу у вигляді тримання під вартою з можливістю внесення застави у розмірі майже 510 млн грн у справі щодо легалізації понад пів мільярда гривень ПриватБанку.