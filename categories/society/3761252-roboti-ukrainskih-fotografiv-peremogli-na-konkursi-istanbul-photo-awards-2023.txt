У Стамбулі проходить виставка робіт переможців міжнародного фотоконкурсу Istanbul Photo Awards 2023, на якій представлено й знімки двох українських фотографів.

Про це повідомляє агентство Anadolu, яке є організатором заходу, передає Укрінформ.
“За 9 років існування наш конкурс став глобальною платформою з зареєстрованими на ній 16 тисячами фотографів та одним із найпрестижніших конкурсів новинної фотографії на міжнародній арені”, - сказав гендиректор Анадолу Сердар Карагоз.
За його словами, міжнародному журі було складно визначити переможців з-поміж 21 тисячі фотографій. Головною темою цього року стала трагедія, спричинена російсько-українською війною.
У номінації “Фото року” перемогла робота фотографа European Pressphoto Agency (EPA) з Харкова Сергія Козлова, на якій зображене тіло російського окупанта біля спаленого бронетранспортера після визволення Харкова. У номінації Story News перше місце посів фотограф Associated Press (AP) Євген Малолєтка із серією фотографій із блокадного Маріуполя.






Роботи українських фотографів перемогли на конкурсі Istanbul Photo Awards 2023 / Фото надані Генконсульством України в Стамбулі














































“Бажаю, щоб наступного року на церемонії нагородження світлини з України були радісні”, - сказав гендиректор Анадолу.
Своєю чергою генеральний консул України в Стамбулі Роман Недільський висловив переконання, що "це будуть світлини про нашу перемогу".
Виставка працюватиме в Стамбулі до 29 вересня. Найкращі роботи за результатами Istanbul Photo Awards 2023 також будуть представлені найближчим часом у штаб-квартирі ООН у Нью-Йорку та в Лондоні.
Як повідомили Укрінформу у Генконсульстві України в Стамбулі, пост у Фейсбуці про участь генконсула України у відкритті виставки та визнані кращими роботи видалено соцмережею як такі, що “порушують стандарти спільноти щодо мови ворожнечі”.
“Дуже прикро, що політика однієї з найбільших у світі соціальних мереж сприяє приховуванню та нівелюванню злочинів Росії та російських окупантів на території України, проти українців. Світлини, які були визнані найкращими з тисяч, за кожною з яких своя історія зйомки, врешті - ризик життю фотомитців, аби світ дізнався правду про воєнні злочини Росії, приховують та видаляють. Але світ бачить, світ чує. Ми за це вдячні, зокрема і турецьким журналістам, які від перших днів війни працюють в Україні”, - прокоментував ситуацію генконсул.
Як повідомлялося, виставку «Російські воєнні злочини» відкрили в Університеті Гумбольдта у Берліні.
Фото: Ali Atmaca - Anadolu Ajansi