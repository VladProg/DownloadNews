Верховна Рада ухвалила закон, який передбачає підвищення кваліфікації педагогічних працівників у питанні надання психологічної підтримки учасникам освітнього процесу.

Про це народний депутат Ярослав Железняк ("Голос") повідомив у Телеграмі, передає Укрінформ.
За даними парламентарія, за ухвалення Закону "Про внесення змін до статті 51 Закону України "Про повну загальну середню освіту" щодо підвищення кваліфікації педагогічних працівників у питанні надання психологічної підтримки учасникам освітнього процесу" (№8378) проголосували 299 народних депутатів.
Згідно з документом, не менше 10% від загальної кількості академічних годин, передбачених законодавством для підвищення кваліфікації педагогічних працівників, мають бути спрямовані на вдосконалення знань, умінь і практичних навичок у питанні надання психологічної підтримки учасникам освітнього процесу.
На думку авторів, це сприятиме ранньому виявленню ознак психологічної травми та інших психологічних станів, запобіганню появі вторинної психологічної травми, посттравматичного стресового розладу, тривожних розладів і депресій, девіантної поведінки, а також профілактиці суїциду серед дітей, які пережили психотравмуючі події.
Як повідомлялося, у межах Всеукраїнської програми ментального здоров'я з ініціативи Олени Зеленської стартувала комунікаційна кампанія, мета якої – сприяти формуванню в суспільстві культури піклування про ментальне здоров'я, дати розуміння та показати інструменти, які допоможуть українцям дбати про свій внутрішній стан.