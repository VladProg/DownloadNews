Моніторингова місія ООН з прав людини в Україні презентувала дві нові доповіді — про поводження з військовополоненими та загальну ситуацію з правами людини в Україні за шість місяців до 31 січня 2023 року.

Про це український омбудсман Дмитро Лубінець написав у Телеграмі, передає Укрінформ.
Лубінець закцентував на тому, що під час неодноразових особистих зустрічей з головою Місії Матільдою Богнер та постійною координаторкою системи ООН в Україні Деніз Браун вони жодного разу не порушили питання поводження з російськими військовополоненими.
«До того ж хотілося б почути беззаперечні факти та аргументи, на яких ґрунтуються висновки Місії стосовно ймовірних порушень з боку української сторони (щодо поводження з військовополоненими – ред.)», - заявив він.
Уповноважений ВР з прав людини уточнив, що Україна дотримується Женевських конвенцій, міжнародного права і відкрита для міжнародних організацій.
«Це росія злочинно вдерлася на нашу землю, вбиває та викрадає українських громадян і досі блокує доступ до наших військовополонених. Масштаби нелюдського поводження та катування – приховуються», - поінформував очільник Офісу омбудсмана.
Окремо Лубінець зазначив, розповідаючи про те, що Моніторингова місія ООН з прав людини в Україні презентувала дві нові доповіді — про поводження з військовополоненими і загальну ситуацію з правами людини в Україні за 6 місяців до 31 січня 2023 року, що висновки Місії підтверджують скоєння рф масових воєнних злочинів на території України, порушення прав людини та нехтування всіма нормами міжнародного гуманітарного права.
«Загибель та поранення мирних громадян, свавільні затримання, напади, страти, насильницькі зникнення, катування, сексуальне насильство – такі злочинні дії вчиняє агресор», - йдеться у його дописі.
Він закликав ООН і всю світову спільноту тиснути на рф та вимагати допуску до місць утримання українських військовополонених.
Як повідомляв Укрінформ, Моніторингова місія ООН з прав людини в Україні задокументувала загибель внаслідок війни понад 8 тисяч та поранення майже 14 тисяч цивільних осіб.
Фото: Моніторингова місія ООН з прав людини / UN Human Rights Monitoring Mission, Фейсбук