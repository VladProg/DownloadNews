В Україні цьогоріч скоєно 2033 злочини проти неповнолітніх, унаслідок яких постраждали понад 1800 дітей.

Про це у Фейсбуці повідомив т.в.о. начальника Нацполіції Іван Вигівський, передає Укрінформ.
За його словами, російська збройна агресія поставила нові виклики перед усіма державними інституціями, що захищають права дітей. Серед них - зростання кількості дітей, які залишилися без батьківського піклування, проблеми з доступом до освітнього середовища тощо.
«З урахуванням вказаних факторів діти вчиняють правопорушення та є потерпілими від них. Попри щорічну сталу тенденцію до зниження, у цьому році більше 700 дітей вчинили майже 1200 кримінальних правопорушень та понад 1800 дітей постраждали від 2033 злочинів», - заявив Вигівський.
Глава НПУ поінформував, що минулого тижня за ініціативою генпрокурора Андрія Костіна стартував пілотний проєкт імплементації у практичну діяльність міжнародних стандартів правосуддя, дружнього до дитини.
«Сьогодні (у середу – ред.), під час наради з керівниками всіх підрозділів Нацполіції я наголосив на обов’язковому та невідкладному виконанні цих стандартів на місцях», - уточнив він.
Вигівський зазначив, що в основу пілотного проєкту покладено «дитиноцентризм», тобто - всі етапи процесу будуються навколо неповнолітнього з урахуванням його інтересів, права на захист і допомогу. За його словами, це - результат спільної роботи МВС, Нацполіції, Офісу генпрокурора, українських та міжнародних експертів, зокрема - Ради Європи, представництва дитячого фонду ЮНІСЕФ в Україні з рахуванням рекомендацій Комітету ООН із прав дитини.
Керівник НПУ зазначив, що наказ про впровадження проєкту був підписаний міністром внутрішніх справ Ігорем Клименком, генпрокурором Андрієм Костіним, міністром юстиції Денисом Малюською та першим заступником міністра соцполітики Дарією Марчак.
За даними Вигівського, цей пілотний проєкт запроваджується в шести регіонах України: у Житомирській, Кіровоградській, Львівській, Чернівецькій і Черкаській областях та в Києві.
«По його завершенню нові стандарти буде закріплено законодавчо, масштабувавши принципи дружнього до дітей правосуддя на всю країну», - підсумував керівник Нацполіції.
Як повідомлялося, 1 червня в Україні почали імплементацію міжнародних стандартів дружнього до дитини правосуддя.