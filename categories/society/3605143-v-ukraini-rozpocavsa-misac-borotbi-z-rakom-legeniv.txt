В Україні стартувала кампанія з інформування громадськості під назвою «Місяць боротьби з раком легенів (LCAM)», яка триватиме весь листопад.

Про це Укрінформу повідомили в ГО «Афіна. Жінки проти раку», яка спільно з Lung Cancer Europe (LuCE) та ще 19 організаціями започаткували цю кампанію.
«Наша мета - ознайомити всіх із симптомами та факторами ризику раку легенів, щоб більше людей своєчасно проходили обстеження», - розповіла президентка LuCE Енн-Марі Берд.
«В Україні це підступне та агресивне захворювання у 70% виявляють на пізніх стадіях, здебільшого через несвоєчасне звернення до лікаря», - зазначила експертка по раку легенів ГО «Афіна.Жінки проти раку» Тетяна Венглінська. Саме тому ця громадська організація приєдналася до LuCE, яка представляє спільні інтереси європейської спільноти пацієнтів з раком легенів, додала вона.
За словами Венглінської, протягом листопада на інформаційних ресурсах ГО «Афіна. Жінки проти раку» будуть розміщені відео, статті, історії пацієнтів та інші матеріали інформаційної кампанії: www.facebook.com/athena.wac, www.facebook.com/groups/Athena.WAC, t.me/athena_womenagainstcancer, bit.ly/394wvKC.
Мета цієї кампанії – заохотити людей пройти обстеження на рак легенів, якщо у них спостерігаються симптоми або фактори ризику цього захворювання.
Рак легенів має найвищий рівень смертності серед усіх видів раку в Європі. Тому що багато хто не знає про симптоми та фактори ризику. Люди часто не проходять обстеження, тому що не знають, що знаходяться в групі ризику. Адже щоб захворіти на рак легенів, не обов'язково курити або піддаватися пасивному курінню.
Кампанія «Пройди діагностику 2022» (Get Diagnosed 2022) є продовженням кампанії «Пройди обстеження 2021» (Get Checked 2021), зосереджуючись на процесі та кроках, необхідних для встановлення діагнозу.
Організатори кампанії наголошують, що своєчасна діагностика може не лише врятувати життя, а й покращити його якість.
LuCE – це представник інтересів європейців, які страждають від раку легенів. Організації-члени LuCE працюють над тим, щоб дестигматизувати хворобу та гарантувати, що хворі на рак легенів отримають необхідну допомогу для досягнення найкращих результатів лікування.