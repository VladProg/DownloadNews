Із нагоди Дня рятівника Прем’єр-міністр України Денис Шмигаль відзначив державними нагородами працівників Державної служби надзвичайних ситуацій.

Про це він написав у Телеграмі, передає Укрінформ.
"Сьогодні вони так само як і наші воїни перебувають на передовій боротьби з абсолютним злом у подобі російських терористів. Завжди серед перших приходять на допомогу. Дають світло надії навіть у темряві безвиході. Їхня праця — це щоденний ризик, випробування сил, тест на витривалість. Але вони з честю долають ці виклики, рятують життя людей, тварин, пшеничні поля й ліси, історичні пам'ятки й надбання нашої держави, повертають звичне життя в наші міста і села", - написав Шмигаль.
Він подякував рятівникам за їхню мужність і стійкість, а також за хоробрість і професіоналізм.

"Усім рятувальникам, що несуть службу в ці хвилини, у вихідні й святкові дні, у будь-яку пору року — бажаю завжди повертатися додому живими й здоровими", - додав Прем’єр.

Своєю чергою у МВС уточнили, що за сумлінне ставлення до виконання службових обов’язків, мужність і героїзм, самовідданість і високий професіоналізм, виявлені під час виконання завдань в умовах, пов’язаних із ризиком для життя під час ліквідації наслідків надзвичайної ситуації, спричинених збройною агресією рф, відзначені 48 рятувальників.
Загалом, за даними відомства, у лавах ДСНС України працює близько 75 тисяч співробітників.
«Міністр внутрішніх справ Денис Монастирський нагадав, що у лавах ДСНС працює близько 75 тисяч співробітників. Поряд із ними цього року рятівниками стали і тисячі цивільних, які всіляко допомагають своїм рідним, близьким і зовсім незнайомим людям в біді», - уточнюється у повідомленні.

В Україні День рятівника щорічно відзначається 17 вересня. Раніше працівників ДСНС із професійним святом привітав президент України Володимир Зеленський.