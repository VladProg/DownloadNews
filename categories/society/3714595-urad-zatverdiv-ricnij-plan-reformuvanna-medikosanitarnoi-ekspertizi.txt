Кабінет Міністрів у рамках реформи медико-санітарної експертизи затверджує план заходів на цей рік, який включає 12 позицій.

Як передає Укрінформ, про це Прем'єр-міністр Денис Шмигаль повідомив у Телеграмі.
"Одне із сьогоднішніх рішень уряду стосується анонсованої реформи медико-санітарної експертизи. Затверджуємо відповідний план заходів на поточний рік, який включає 12 позицій", - зазначив Шмигаль.
За його словами, система МСЕК буде швидкою, інклюзивною та прозорою.
"Ідеться про встановлення інвалідності на основі єдиних принципів, про доступність послуг у медичній, реабілітаційній, соціальній, освітній сферах, про зручність їх отримання. Робимо перший важливий крок до цієї мети", - підкреслив Прем’єр-міністр.
Він додав, що уряд паралельно рухається в реформі військово-лікарських комісій.
"Вже збільшили їх мережу та розпочали цифровізацію. До кінця травня електронна черга має запрацювати в усіх військових медичних закладах, де створені ВЛК. "Живі" черги та бюрократія повинні зникнути раз і назавжди", - наголосив очільник уряду.
Як повідомив у Телеграмі постійний представник Кабінету Міністрів у Верховній Раді Тарас Мельничук, уряд затвердив річний план реформування медико-санітарної експертизи.
«Затверджено план заходів щодо реформування системи медико-соціальної експертизи в Україні. План передбачає формування концептуального бачення, нормативно-правове, а також організаційно-управлінське та технічне забезпечення зміни оцінки потреб та механізмів їхнього забезпечення для осіб з обмеженням повсякденного функціонування та реформування проведення медико-соціальної експертизи в Україні», - йдеться у повідомленні.
Як повідомляв Укрінформ, до оглядів військово-лікарських комісій (ВЛК) залучається більше 500 цивільних медзакладів, їх мережа розширюється на запит Медичних сил ЗСУ. Також до кінця травня планується запровадити електронні черги у всіх гарнізонних ВЛК.
Фото: КМУ