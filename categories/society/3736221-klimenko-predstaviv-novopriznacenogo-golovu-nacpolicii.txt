Міністр внутрішніх справ України Ігор Клименко під час селекторної наради представив новопризначеного голову Національної поліції Івана Вигівського та визначив основні напрямки роботи відомства.

Про це повідомила пресслужба Нацполіції, передає Укрінформ.
Як зауважив Клименко, генерал поліції третього рангу Вигівський має достатньо досвіду роботи в правоохоронних органах, зокрема на керівних посадах.
"Із січня 2023 року він тимчасово виконував обов’язки керівника Нацполіції. Вчора за моїм поданням уряд призначив Івана Вигівського Головою Національної поліції України", – зазначив міністр.
Голова МВС наголосив, що в умовах війни на поліцію покладені багато завдань, але основним залишається безпека громадян. "Поліцейські завжди знаходяться серед громадян, цілодобово несуть службу на вулицях. І завдання кожного з вас – це безпека людей, утримання стабільності в державі, а також попередження, розкриття і розслідування злочинів", – підкреслив він.

Клименко акцентував на необхідності посилити роботу правоохоронців у протидії незаконному обігу зброї та наркозлочинності, попередженні шахрайств і випадків домашнього насильства.
Він нагадав, що МВС уже підготувало законопроєкт про безпечне середовище. "Це – рамковий закон, який стосуватиметься всіх напрямків нашої діяльності. Його виконання і відчуття безпеки кожного громадянина – це пріоритет нашої роботи, від якого залежить довіра людей до поліції", – зауважив очільник міністерства.
Вигівський зі свого боку наголосив, що Національна поліція є найближчим до людей правоохоронним органом, чия робота оцінюється довірою і повагою громадян. Він додав, що відомство тримає вектор роботи, визначений керівництвом держави та Міністерства внутрішніх справ.
Учасники наради вшанували пам'ять усіх загиблих через вторгнення Росії в Україну.
Як повідомляв Укрінформ, у п'ятницю, 14 липня, Кабінет Міністрів призначив Івана Вигівського головою НПУ.