Суд обрав запобіжний захід у вигляді арешту без можливості внесення застави ексочільнику Управління Служби безпеки в Харківській області, якому напередодні повідомили про підозру в державній зраді.

Про це інформує пресслужба Державного бюро розслідувань.
«Суд арештував колишнього керівника регіонального управління СБУ без можливості внесення застави», - йдеться у повідомленні.
Як поінформували напередодні у ДБР, у ході слідства з’ясувалося, що після 24 лютого 2022 року на той час ще керівник регіонального управління спецслужби умисно перешкоджав органам управління області організовувати оборону.
Тобто, він фактично діяв у інтересах воєнізованих підрозділів та спецслужб російської федерації. Також встановлено факт самовільного залишення ним місця служби.
Як повідомляв Укрінформ, Президент Володимир Зеленський 29 травня звільнив очільника Служби безпеки України у Харківській області Романа Дудіна, який очолював управління з 25 березня 2020 року.
Президент мотивував це тим, що Дудін «не працював на захист міста з перших днів повномасштабної війни, а думав тільки про себе особисто».
Водночас ексочільник Харківського управління СБУ спростував слова президента про свою відсутність. Він також зазначив, що навколо Харкова було створено два пояси оборони.
Фото: УСБУ у Харківській області