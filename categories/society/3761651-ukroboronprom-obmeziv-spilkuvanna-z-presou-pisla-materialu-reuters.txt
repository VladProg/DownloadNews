Після неузгодженого оприлюднення агентством Reuters інформації, яка поставила під загрозу безпеку одного із підприємств АТ «Українська оборонна промисловість», компанія тимчасово обмежила спілкування з пресою з виробничих питань.

Про це Укрінформу повідомили у відповідь на інформаційний запит.
«Після матеріалу Reuters від 12.09.23, який поставив під загрозу безпеку одного з підприємств АТ «УОП», спілкування зі ЗМІ щодо окремих потенційно небезпечних тем, що стосуються виробничих майданчиків та деяких інших деталей, обмежене. Ми повідомимо, коли ситуація зміниться», - йдеться у відповіді.
В Укроборонпромі підкреслили, що інформація про роботу українського оборонно-промислового комплексу під час повномасштабної війни з РФ є чутливою й тому має бути дозованою, перевіреною та не нести загрози для підприємств ОПК, їх працівників та обороноздатності України.
В УОП запевнили, що залишаються і надалі відкритими до спілкування щодо питань трансформації, побудови антикорупційної інфраструктури тощо.
Як повідомлялося, днями ЗМІ поширили інформацію, оприлюднену агентством Reuters, щодо відкриття на одному з підприємств АТ «Українська оборонна промисловість» нового центру виробництва.