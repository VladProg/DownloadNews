Міністр охорони здоров'я Віктор Ляшко та єврокомісар з охорони здоров’я та безпеки харчових продуктів ЄС Стелла Кіріакідес підписали угоду про приєднання України до програми EU4Health.

Про це повідомляє Міністерство охорони здоров'я, передає Укрінформ.
«Європейська інтеграція України покращуватиме якість життя наших громадян через доступ до відповідних фондів і фінансів ЄС. Ми вдячні Європейському Союзу за постійну підтримку України, зокрема медичної сфери. Підписання угоди відкриває нам доступ до фінансування ЄС у сфері охорони здоров’я. Це дозволить українській системі охорони здоров’я швидко реагувати на нагальні потреби та сприятиме відновленню та модернізації зруйнованої медичної інфраструктури, в тому числі і довготривалої», – зазначив міністр.
Метою європейської програми «EU4Health» є: покращення та зміцнення здоров’я населення європейських країн; сприяння здоровому способу життя та запобігання поширенню захворювань; захист людей від серйозних транскордонних загроз; сприяння розширенню асортименту та збільшенню кількості лікарських засобів і медичних виробів, а також їх доступності, у тому числі й цінової; зміцнення систем охорони здоров’я шляхом покращення їхньої відновлюваності та ефективності використання ресурсів.
Участь України у програмі дозволить краще підготувати систему охорони здоров’я країни до європейських стандартів та полегшить секторальну інтеграцію України з Європейським Союзом.
Загальний бюджет програми на 2021-2027 роки становить 5,3 мільярда євро. Отримувати фінансування на проєкти покращення охорони здоров’я зможуть органи державної влади, неурядові організації, малий і середній бізнес на рівних умовах, як і їхні колеги з країн-членів ЄС, Норвегії та Ісландії.
У МОЗ нагадали, що на 2022 рік Україна звільнена від вступного внеску і українські організації, за умови успішної ратифікації програми в парламенті, зможуть взяти участь в проєктах програми EU4Health.