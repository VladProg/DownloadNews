Дружина Президента Олена Зеленська провела онлайн-зустріч із педагогом криворізької гімназії Ганною Новіковою - однією з понад 38 тис. українських вчителів, яка отримала ноутбук від Фундації О.Зеленської.

Про це повідомляє Офіс Президента, передає Укрінформ.
Як зазначається, Ганна Новікова викладає інформатику у 5-му класі криворізької гімназії та веде міжгалузевий курс STEM (наука, технології, інженерія та математика). Цей курс потребує значної практики. Дистанційно це робити складно, але вчителька добирає такі відео, які можна переглядати на будь-якому пристрої, адже навчання в гімназії відбувається онлайн.
«Під постійними російськими обстрілами міста вчителька дає своїм учням найкращі, найякісніші знання, які точно знадобляться після перемоги. Але вони рятують уже зараз, бо діти вчаться думати, приймати рішення і просто цікаво проводять час попри війну. Рада, що вона зможе тепер проводити свої захоплюючі уроки за допомогою якісної техніки. І вони трансформуються у мрії та плани багатьох-багатьох дітей», – зазначила перша леді.
Фундація Олени Зеленської з 2022 року працює в напрямку освіти задля покращення умов дистанційного навчання. У фокусі діяльності - допомога вчителям та учням, які вимушено перейшли на онлайн-формат занять через повномасштабну війну.
Разом із HP та Microsoft, партнерами проєкту Digital Equity for Ukraine Глобальної бізнес-коаліції для освіти (GBC-Education), у співпраці з Ukraine House Foundation, посольством України у США та Міністерством освіти та науки у 2022-2023 роках Фундація передала ноутбуки із програмним забезпеченням для 38 856 українських вчителів із 12 областей.
Завдяки підтримці посольства України в Південній Кореї також вдалося забезпечити 500 школярів ноутбуками.
Крім того, очікується надходження 2500 ноутбуків у межах співпраці з урядом ОАЕ.
На сьогодні вчителі України потребують 81 309 ноутбуків. У першу чергу техніка потрібна вчителям на Сході та Півдні (Харківська, Донецька, Луганська, Херсонська, Миколаївська, Одеська, частина Дніпропетровської та Запорізької областей).
Потреба у девайсах для учнів становить 526 839 одиниць. Як зазначається, ситуація із забезпечення дітей гаджетами критична. У більшості областей потреба задоволена на 0-15%.

Нагадаємо: Фундація Олени Зеленської – благодійна організація, місія якої – відновити людський капітал України, щоб кожен громадянин почувався фізично й ментально здоровим, захищеним, міг реалізувати своє право на освіту та будувати майбутнє в Україні.