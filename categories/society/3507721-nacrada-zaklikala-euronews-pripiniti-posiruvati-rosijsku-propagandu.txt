Національна рада України з питань телебачення і радіомовлення закликала телеканал Euronews припинити поширювати російську пропаганду.

Як передає Укрінформ, про це повідомляє Нацрада.
"Український медіарегулятор звернувся до голови Групи Євроньюс Майкла Петерса і СЕО Євроньюс Гійома Дюбуа щодо висвітлення російської агресії в Україні російськомовною редакцією каналу Euronews. Національна рада зауважила, що в матеріалах мовника має місце відхилення від журналістських стандартів і просування наративів Кремля. Тому, на думку регулятора, така позиція виглядає як підтримка російської агресії", - ідеться у повідомленні.
Раніше Національна рада вже звертала увагу компанії на те, що підбір матеріалів, текстів і загальна позиція її російськомовної редакції не відповідають дійсності і перебувають під впливом позиції і риторики кремля щодо подій в Україні. У Нацраді зазначили, що "регулятор просив європейську редакцію Euronews припинити співпрацю з російськомовним виданням і у відповідь отримав запевнення, що надання об’єктивних неупереджених новин для аудиторії було і залишається метою Euronews у всіх її мовних редакціях”.
"Водночас, спостерігаючи за ефіром Euronews далі, Національна рада помічає розбіжності в сюжетах різних мовних версій, а також наявність кремлівських наративів без жодних спроб назвати їх дезінформацією", - наголосили в Нацраді.
Регулятор проаналізував сюжет Euronews про сєвєродонецький хімічний завод "Азот", що транслювався в неділю, 12 червня, за участі "глави" "лнр" Леоніда Пасєчніка. У французькій та російській версіях сюжету по-різному титрують цю особу і наводять цитату, яка цілковито є російським наративом для виправдання росією своєї агресії в Україні. При цьому російськомовна версія сюжету не наводить жодних коментарів про невизнаність цього утворення у світі.
"Така трансляція поглядів бандитів і агресорів без надання слова представникам української влади виглядає як підтримка агресії, вважає Національна рада. А тому український медіарегулятор ще раз просить Euronews переглянути його позицію щодо російської агресії в Україні", - підкреслили у Нацраді.
Як повідомляв Укрінформ, у травні Нацрада попередила медійників, що будь-які спроби колабораціонізму із загарбниками є зрадою України.