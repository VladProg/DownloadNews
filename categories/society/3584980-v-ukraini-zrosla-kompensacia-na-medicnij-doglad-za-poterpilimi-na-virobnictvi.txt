У зв’язку зі збільшенням із 1 жовтня рівня мінімальної заробітної плати до 6 700 гривень зростають витрати Фонду соціального страхування України (ФССУ) на медико-соціальні послуги.

Про це ФССУ повідомляє в Телеграмі, передає Укрінформ.
«З 1 жовтня було збільшено мінімальний розмір витрат на здійснення медичного і стороннього догляду за потерпілими на виробництві, які у повному обсязі компенсує Фонд соціального страхування України. Виплати за цим напрямом збільшились у зв’язку із зростанням з 1 жовтня 2022 року розміру мінімальної заробітної плати з 6 500 грн до 6 700 гривень», - ідеться в повідомленні.
Так, до розміру мінімальної заробітної плати збільшується мінімальний розмір компенсації витрат на спеціальний медичний догляд. З 1 жовтня він становитиме, відповідно, 6 700 грн.
Крім того, зростає компенсація витрат на постійний сторонній догляд, сума якої на місяць має становити не менше половини мінімальної заробітної плати, тобто 3 350 грн.

Компенсація витрат на побутове обслуговування, сума якої на місяць не має бути меншою за чверть мінімальної заробітної плати, збільшується до 1 675 грн.
Як зазначають у ФССУ, медико-соціальні послуги фінансуються Фондом для забезпечення людини з інвалідністю необхідною допомогою і здійснюються щомісячно, відповідно до призначення МСЕК.
Як повідомлялося, відповідно до Закону про держбюджет на 2022 рік з 1 жовтня розмір мінімальної зарплати збільшився до 6 700 грн. Наступного року цей показник залишиться на такому ж рівні.