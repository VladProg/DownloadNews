У День Незалежності українці зі всього світу та люди, які підтримують Україну, виходитимуть на центральні вулиці міст і братимуться за руки, щоб утворити живі «ланцюги єдності».

Про це повідомляє пресслужба Міністерства культури та інформаційної політики, передає Укрінформ.
"Головна мета проєкту "Ланцюг Єдності" – привернути увагу світу до України ще раз, згуртувати міжнародну спільноту навколо нашої країни і під час акції подякувати державам, у яких зараз перебувають українці, за допомогу", - йдеться у повідомленні.
Для того, щоб взяти участь у акції, необхідно перейти за посиланням, знайти на мапі своє місто та відмітити на центральній вулиці точне місце, де ви плануєте стояти. Побачивши цю позначку, інші учасники зможуть стати пліч-о-пліч. Так само можна знайти позначки тих, хто вже відмітився, і зайняти місце поруч, щоб продовжити ланцюг.
Як повідомлялося, до Дня Незалежності Всеукраїнський Рух "Єдині" організує забіг "Біжу за мову" в Урбан Парку ВДНГ.