Дружина Президента Олена Зеленська закликала працедавців формувати умови для максимально комфортних, інклюзивних і безбар’єрних умов роботи для працівників, які пішли захищати країну і повертатимуться на роботу після поранень.

Про це вона зазначила у Телеграмі, передає Укрінформ.
«У Міжнародний день боротьби за права осіб з інвалідністю, який відзначається сьогодні, хочу закликати кожного працедавця також думати про повернення своїх працівників після поранень уже зараз – про повернення максимально комфортне, інклюзивне і безбар’єрне», - зауважила перша леді.
Вона підкреслила, що робота – це не лише питання заробітку, це - самореалізація і відчуття потрібності суспільству, яких прагне кожен.
«Ба більше, це право кожного, незалежно від фізичних і ментальних відмінностей. Право на працю та життя без перешкод – фізичних, моральних, соціальних. Ось про що сьогоднішня дата. І ось якими мають бути всі інші наші дні», - наголосила Зеленська.
Вона розповіла історії кількох залізничників, які після поранень на фронті не можуть повернутися до попередньої роботи, та проінформувала, що Укрзалізниця вже шукає для них нові можливості у межах проєкту «Інклюзивна залізниця».
Як повідомляв Укрінформ, в уряді мають намір збільшити розмір компенсації роботодавцям за працевлаштування осіб з інвалідністю та запровадити компенсацію за облаштування для них робочого місця.