Міністерство цифрової трансформації запустило у застосунку "Дія" нову послугу, яка дозволяє українцям отримати електронне судове рішення з кваліфікованим електронним підписом суддів.

Про це повідомляє Укрінформ із посиланням на пресслужбу Мінцифри.
«Продовжуємо цифровізувати судову систему в Україні. Уже рік у застосунку "Дія" доступні судові сповіщення – інформаційне повідомлення про судові засідання. Відтепер у кілька кліків ви можете отримати судове рішення просто у смартфоні. Раніше для цього необхідно було їхати до суду в спеціально відведений час, а потім стояти у чергах, щоб отримати документ», - зазначив віцепрем’єр-міністр – міністр цифрової трансформації Михайло Федоров.
Щоб отримати судові рішення у Дії, потрібно насамперед оновити застосунок до останньої версії, авторизуватись у ньому, перейти у Послуги і обрати Судові справи. Після цього переглянути судові рішення і за потреби завантажити собі на смартфон.
Як повідомлялось, у застосунку "Дія" українці можуть отримувати сповіщення про призначені судові засідання, у яких вони є учасниками справи.