Мер Львова Андрій Садовий зустрівся із 70-річним лікарем із Франції, який проїхав велосипедом понад чотири тисячі кілометрів, щоб зібрати кошти на генератори та аптечки для ЗСУ.

Про це повідомляє Львівська міська рада, передає Укрінформ.
«Я приїхав сюди від імені всіх людей, які хочуть миру, і своїм візитом хочу нагадати всьому світу, що війна в Україні триває. Важливо власним прикладом надихати людей допомагати вашій країні. Вперше я був у Львові минулої весни, коли тільки почалась велика війна. Вірю, що наступного разу, коли знову приїду до вашого красивого міста, зможу привезти допомогу, на яку зараз збираю кошти», – розповів 70-річний Карім Лунісі.

У червні він вирушив із Франції до України через Швейцарію, Німеччину, Австрію, Чехію та Польщу. Зі Львова вирушить до Києва. Загалом запланований маршрут сягає близько 4500 км.

Від початку повномасштабного вторгнення Лунісі намагався вступити до ЗСУ добровольцем, але через вік і недостатнє знання англійської мови його не взяли. Тож вирішив допомагати благодійністю. Основна мета його велоподорожі – зібрати кошти на закупівлю генераторів та медичних аптечок для військових.

Міський голова Андрій Садовий подарував гостеві Львова монету Короля Данила.
«Я дуже пишаюсь європейцями, які мають сміливість зараз приїжджати до нашої країни. Тільки сміливі люди роблять такі вчинки. Дуже дякую вам за ваш візит і ініціативу допомагати нам. 30 тисяч львів’ян зараз на війні. Ми дуже хочемо, щоб вони чимшвидше повернулися до рідного міста. Мусимо зараз посилено працювати над тим, щоб вигнати ворога, деокупувати всі українські землі, відновити справедливість. Ми маємо здобути перемогу в цій війні, і світ має бути з нами на цьому шляху», – сказав Садовий.
Як повідомляв Укрінформ, до Львова пішки з Києва за 21 день пройшов боєць "Азова" Петро Скрипка, який після госпіталю таким чином вирішив допомогти коштами побратимам, котрі потребують лікування. Подолавши 540 кілометрів, чоловік зібрав 720 тисяч гривень.
Фото: city-adm.lviv.ua