Майже пів мільйона українців отримають додаткові виплати від Всесвітньої продовольчої програми ООН.

Про це повідомляє пресслужба Міністерства соціальної політики України, передає Укрінформ.
«Міністерство соціальної політики України уклало меморандум про взаєморозуміння зі Всесвітньою продовольчою програмою, відповідно до якого внутрішньо переміщені особи з числа найбільш вразливих груп отримають додаткові до державних програм грошові виплати», — йдеться в повідомленні.
Зазначається, що в рамках програми додаткову допомогу отримають близько 500 тис. людей. Виплати здійснюватимуться за три місяці в розмірі 2220 грн на кожного члена домогосподарства на місяць, але не більше ніж для трьох осіб.
У Мінсоцполітики наголошують, що наразі завдяки співпраці з агенціями ООН та іншими міжнародними організаціями додатково до державних допомог українцям надаються грошові виплати на загальну суму 9,6 млрд грн. За рахунок цих коштів більше двох мільйонів людей, постраждалих від війни, з найвразливіших категорій отримають виплати в розмірі від 2200 до 2500 гривень на місяць строком від 1 до 3 місяців.
Як повідомлялося, на кінець квітня Міністерство соціальної політики спрямувало до Ощадбанку більше 4,1 мільярда гривень для виплат внутрішньо переміщеним особам. В травні фінансування виплат допомоги на проживання внутрішньо переміщеним особам за березень та квітень буде продовжено.