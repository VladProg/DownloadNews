Російські загарбники обмежують в’їзд і виїзд жителів тимчасово окупованих територій з метою примусової паспортизації українського населення та викрадення дітей.

Про це заявив речник Державної прикордонної служби Андрій Демченко в ефірі "Радіо Свобода", передає Укрінформ.
«Ми бачимо умови в’їзду, що громадяни України до 14 років зможуть в’їхати до Росії в супроводі громадян Російської Федерації. Фактично це продовження тих кроків для викрадення українських дітей або ж тиск на громадян України, в тому числі на окупованих територіях, для того, щоб забезпечити паспортизацію громадян України, щоб вони отримували російський паспорт. Фактично Росія, прикриваючись безпекою для своїх громадян, продовжує такі свої терористичні дії, які вона здійснювала і до цього», – сказав Демченко.
Він наголосив, що такі громадяни українці зможуть потрапити на територію України - треба лише дістатися кордону.
"Хоч і пункти пропуску на кордоні з Росією і Білоруссю зачинені, але якщо громадяни України на будь-якому з напрямків прибудуть до українського кордону, до української території, їм буде забезпечено пропуск на територію України. Звісно, що громадяни України можуть виїжджати з Росії через кордон з країнами Європейського Союзу, на чому також наголосило Міністерство закордонних справ України, яке закликає громадян України все-таки залишити межі Росії. Адже дипломатичні установи нашої країни на території країни-терориста не функціонують і гарантувати безпеку наших громадян на території Росії досить складно", - пояснив речник ДПСУ.
Як повідомлялось, українці можуть повернутися з РФ або Білорусі через КПП Покровка у Сумській області. З початку серпня до України через пункт пропуску Колотилівка - Покровка повернулись вже понад 10 тисяч українців.