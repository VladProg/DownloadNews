Президент України Володимир Зеленський подякував американському актору Міші Коллінзу за приєднання до команди амбасадорів фандрейзингової платформи United24 і допомогу в гуманітарному розмінуванні України.

Як передає Укрінформ, про це повідомляє пресслужба Президента.
Зеленський зустрівся в Києві з Коллінзом, який став амбасадором United24 у напрямі «Гуманітарне розмінування».

Глава держави подякував актору за приєднання до команди амбасадорів. Він наголосив, що допомога Україні з придбанням машин для розмінування – це велике й складне завдання, адже ця техніка дефіцитна у світі, а цикл її виробництва – довготривалий.
«Коли ми звільняємо від окупантів наші території, ми отримуємо багато проблем через заміновану місцевість. На сьогодні в нас понад 200 тисяч квадратних кілометрів замінованих територій. І ми відчуваємо великий дефіцит обладнання, щоб упоратися з такою великою територією», – зауважив Зеленський.

Зі свого боку Коллінз повідомив, що його товариш – британський журналіст і фотограф Джайлс Дьюлі – свого часу в Афганістані наступив на вибуховий пристрій і втратив обидві ноги та руку. Тож для нього допомагати в гуманітарному розмінуванні – це особисте питання.
Дьюлі, який також був присутній на зустрічі, додав, що його фонд «Спадок війни» (Legacy of War Foundation) також збирає кошти на розмінування і вже став офіційним партнером платформи United24 у Великій Британії.

За словами Коллінза, розмінування територій, на яких відбувалися бойові дії, потребує багато часу, й інколи це може тривати десятиліттями.
«Навіть якщо війна в Україні закінчиться завтра, спадок війни залишатиметься, допоки вся земля не буде очищена від мін. Розмінування надзвичайно важливе. Тому що від вибухових пристроїв часто страждають діти та сім’ї, які йдуть у ліс збирають гриби», – сказав він.
Також Коллінз наголосив, що надзвичайно наснажений брати участь у проєкті United24.
«Я відчуваю свою роль як амбасадора в тому, щоб поширювати інформацію й розповідати історію про те, що відбувається в Україні, для моєї аудиторії по всьому світу й привертати увагу, щоб світова підтримка України й надалі тривала», – підкреслив актор.
Окрім зустрічі із Зеленським, Коллінз відвідає Чернігівську область, де ознайомиться з роботою українських саперів.
Як повідомлялося, Міша Коллінз походить із сім’ї родом з Київської області. Актор вивчав українську політику та історію в коледжі й неодноразово приїжджав в Україну. Він активно підтримує Україну від початку повномасштабного російського вторгнення. На річницю війни він записав відеозвернення для United24 українською мовою.
Як повідомляв Укрінформ, в Україні близько 174 тисяч квадратних кілометрів вважаються потенційно забрудненими вибухонебезпечними предметами внаслідок російської агресії.