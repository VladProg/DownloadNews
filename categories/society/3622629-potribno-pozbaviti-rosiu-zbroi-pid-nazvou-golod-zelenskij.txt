Нинішня геноцидальна політика кремля, як і багато років тому, спрямована проти мільйонів людей, проте Україна не спостерігатиме бездіяльно за цим.

Про це на пресконференції сказав Президент Володимир Зеленський, передає кореспондент Укрінформу.
«Сьогодні вшановують пам'ять жертв Голодомору-геноциду, який забрав життя мільйонів українців. Теперішня геноцидна політика кремля так само направлена проти мільйонів людей, як і багато років тому. Як і щодня, щороку, починаючи з 2014 року, з окупації наших територій – все це є одна формула одного великого довготривалого терору», - заявив глава держави.
Він наголосив, що Україна не спостерігатиме за цим мовчки й бездіяльно, адже наш народ пам’ятає те страшне мовчання, яке було у 1932-33 роки.
«Наразі ми маємо зробити все можливе, щоб врятувати якомога більше людей і відновити якнайбільше елементів глобальної безпеки. Ми маємо позбавити росію цієї зброї під назвою «голод». І я дякую усім лідерам і країнам, які допомагають і захищають нас, захищають людяність і реально протистоять російському терору», - сказав Зеленський.
Президент висловив абсолютну впевненість у тому, що крок за кроком «ми повернемо мир і безпеку».
Як повідомлялося, Президент України закликав світ визнати Голодомор 1932-33 років геноцидом українського народу.