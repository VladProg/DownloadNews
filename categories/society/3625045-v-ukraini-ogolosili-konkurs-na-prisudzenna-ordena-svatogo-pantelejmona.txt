Присудження відзнаки за професіоналізм та милосердя «Орден Святого Пантелеймона» у сезоні 2022-2023 рр. пропонується у двох номінаціях - для військових медиків і для цивільної медицини.

Про це повідомив голова поважної ради відзнаки за професіоналізм та милосердя «Орден Святого Пантелеймона» Василь Князевич під час її засідання в Укрінформі.
"Пропонується цього року дві номінації: одна для військових медиків і друга для цивільної медицини. Тобто по дві кандидатури з регіонів. Їм треба попрацювати, провести конкурс у цих двох номінаціях", - сказав Князевич.
За його словами, цього року планується запровадити ще й третю номінацію - для іноземних громадян, а для цього потрібно створити регіональні ради в тих країнах, які допомагають Україні.

Князевич уточнив, що в цій номінації планується нагородити "тих, хто нам допоміг, особливо в перші місяці, - від фізичної особи до юридичної, різних благодійних фондів тощо, клініки, які прийняли на себе масово наших хворих та пацієнтів".
Він додав, що всі деталі конкурсу будуть оголошені під час наступних засідань поважної ради.
Відзнака за професіоналізм та милосердя «Орден Святого Пантелеймона» - це найвища громадська нагорода, яка має професійно-фахове спрямування, присуджується за значні результати в галузі охорони здоров’я, у духовному й фізичному розвитку українського суспільства.
Відзнака вручається особам, яким притаманні високий професіоналізм, духовно-моральні якості та які досягли значних особистих результатів у галузі охорони здоров’я, благодійній та громадській діяльності.