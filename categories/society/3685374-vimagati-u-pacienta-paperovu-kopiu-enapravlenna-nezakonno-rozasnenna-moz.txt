Вимога надавати паперову копію електронного направлення суперечить законодавству та звужує права пацієнтів.

Про це йдеться в роз'ясненні Міністерства охорони здоров'я, передає Укрінформ.
«Для надання послуг за електронним направленням вимагати в пацієнта паперову копію направлення є недоцільним та суперечить чинним вимогам законодавства. Окрім цього, такі дії є обмеженням прав пацієнтів», – наголошують у МОЗ.
У міністерстві пояснили, що електронне направлення надається лікарем до іншого надавача медичної допомоги (вузького спеціаліста, лабораторії тощо) на підставі оцінки стану здоров’я пацієнта та медичних показань. За даними МОЗ, в електронній системі охорони здоров’я (ЕСОЗ) сформовано майже 267 млн електронних направлень. Це один із найпопулярніших цифрових сервісів в українській медицині.
Порядок отримання електронного направлення такий: лікар вносить запис про направлення до ЕСОЗ; пацієнту приходить смс з номером направлення; за бажанням пацієнта лікар може надати копію запису про направлення у паперовій або електронній формі.
Щоб отримати послугу за електронним направленням, пацієнт має повідомити номер направлення працівнику медзакладу, який відповідає за реєстрацію звернень пацієнтів, або надати запис про направлення в паперовій формі.
Працівник закладу перевіряє статус направлення в ЕСОЗ, повідомляє пацієнту про можливість отримати послугу за програмою медичних гарантій та узгоджує з пацієнтом вибір лікаря, дату та час, коли пацієнт може отримати послуги за направленням.
У МОЗ наголошують, що направлення не є обов'язковим для отримання первинної медичної допомоги; звернення за отриманням спеціалізованої медичної допомоги в амбулаторних умовах до акушера-гінеколога, психіатра, нарколога, стоматолога, педіатра, фтизіатра; консультування та тестування на ВІЛ-інфекцію; отримання платних послуг.
Як повідомляв Укрінформ, з квітня 2023 року МОЗ впроваджує електронний рецепт на всі рецептурні ліки. Електронний рецепт пошириться на всі готові лікарські засоби, що містяться в Державному реєстрі лікарських засобів та підлягають відпуску за рецептом лікаря.