В Україну у червні повернули 44 дітей, яких загарбники незаконно вивезли на тимчасово захоплені території та до російської федерації.

Як передає Укрінформ, про це Міністерство з питань реінтеграції тимчасово окупованих територій України повідомляє у Фейсбуці.
“Минулого місяця за сприяння Міністерства з питань реінтеграції було повернуто 44 дитини, яких окупанти незаконно вивезли на ТОТ та до рф. Про це повідомили представники МінРе на засіданні Ради з питань, пов’язаних із життям та безпекою дітей у воєнний та післявоєнний час, яка працює при Офісі Президента України”, - ідеться в повідомленні.
Більшість із повернутих - діти-сироти або діти, позбавлені батьківського піклування. Мінреінтеграції розробило спеціальний алгоритм, як слід поводитись, якщо стало відомо про незаконне переміщення дитини-сироти на ТОТ або до рф.
Крім того, уряд розробляє зміни до механізму усиновлення дітей під час воєнного стану. Це допоможе українським дітям, які втратили батьків, знайти нову родину та відчувати захист і турботу.
Як повідомляв Укрінформ, 1 червня уповноважена Президента з прав дитини та дитячої реабілітації Дар’я Герасимчук заявила, що від початку повномасштабної війни понад 234 тисячі українських дітей були примусово вивезені у росію, на тимчасово окуповані території або в білорусь.