Вищий антикорупційний суд обрав запобіжний захід ексгенеральному директору ДП «Держніформ’юст» у вигляді арешту з можливістю внесення застави у розмірі 744 300 гривень.

Про це інформує пресслужба ВАКС, передає Укрінформ.
«Слідчий суддя Вищого антикорупційного суду застосував запобіжний захід до колишнього генерального директора державного підприємства «Держінформ’юст» у вигляді тримання під вартою із альтернативою внесення застави у розмірі 744 300 грн. Строк дії запобіжного заходу – до 25 червня 2022 року включно», - йдеться в повідомленні.
Зазначається, що у разі внесення застави на підозрюваного буде покладено такі процесуальні обов’язки: прибувати до детектива, у провадженні якого перебуватиме кримінальне провадження, прокурора, суду за першим викликом; не залишати Києва та Київської області без дозволу слідчого, прокурора або суду; не відвідувати дипломатичні та консульські установи рф та білорусі, не спілкуватись із представниками цих установ; повідомляти слідчого, прокурора та суд про зміну свого місця проживання та роботи.
Також у разі внесення застави на фігуранта покладуть і такі обов’язки: утримуватися від спілкування із підозрюваними та свідками у цьому кримінальному провадженні; здати на зберігання до відповідних органів держвлади свій паспорт (паспорти) для виїзду за кордон, інші документи, що дають право на виїзд з України і в’їзд в Україну; носити електронний засіб контролю.
Дії підозрюваного кваліфіковано ч. 3 ст. 27, ч. 5 ст. 191 та ч. 3 ст. 209 Кримінального кодексу України.
Як повідомлялося, 27 квітня у НАБУ поінформували, що Національне антикрупційне бюро повідомило про підозру колишньому генеральному директору ДП «Держінформ’юст» у заволодінні 7,7 млн грн держпідприємства, які виділялися на закупівлю програмного забезпечення.