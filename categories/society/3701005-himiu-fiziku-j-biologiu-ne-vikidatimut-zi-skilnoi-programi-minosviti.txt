Перехід на 12-річну систему повної загальної середньої освіти відбудеться в межах реформи Нової української школи у 2027 році.

Про це на брифінгу в Медіацентрі Україна — Укрінформ сказав заступник міністра освіти та науки Андрій Вітренко.
“Перехід на 12-річну систему освіти має відбутися в межах реформи нової української школи. Ми діємо в межах і в спосіб, які передбачені чинним законодавством України. Станом на сьогодні, перехід на 12-річну систему освіти має відбутися у 2027 році з введенням трирічної профільної повної загальної середньої освіти”, - сказав Вітренко.
Також, як зазначив заступник міністра, починається обговорення оптимізації навчального процесу, граничного навантаження на школярів.
“Ми не будемо викидати (зі шкільної програми — ред.) ані хімію, ані фізику, ані біологію. Тобто, природничим наукам, предметам, які засновують здатність людини здобувати нові знання, вміння та навички, нічого не загрожує. Обговорення зараз починається, воно є концептуальним”, - сказав Вітренко.
Як пояснив заступник міністра, це відбувається в тому числі і через численні звернення щодо навантаження на учнів, які перебувають за кордоном і, згідно із законодавством країн перебування, відвідують місцеві школи, а також долучаються до навчання в українських школах онлайн.
Як повідомляв Укрінформ, міністр освіти та науки Оксен Лісовий заявив, що Міністерство освіти та науки має розробити алгоритм зарахування академічних результатів за універсальними предметами тих учнів, які навчаються за кордоном.