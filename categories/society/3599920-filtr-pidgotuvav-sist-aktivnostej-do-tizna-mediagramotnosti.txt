Національний проєкт з медіаграмотності МКІП Фільтр пропонує українцям долучитися до святкування Глобального тижня медіаграмотності та взяти участь в активностях для тренування навичок на обізнаність в інформаційній сфері.

Про це повідомляє пресслужба Міністерства культури та інформаційної політики, передає Укрінформ.

"Під час Глобального тижня медіаграмотності Фільтр, національний проєкт з медіаграмотності МКІП, проведе ряд активностей. Їхня ціль — об'єднати українців навколо теми медіаграмотності у час війни та надати інструменти для боротьби з фейками. Нижче розповідаємо про наші плани", - йдеться в повідомленні.
Зазначається, що наступного тижня стане доступним словник, розроблений Фільтром, що уніфіковує українську та світову термінологію медіагалузі й ознайомить громадян із основними поняттями теми, зокрема, "фактчекінгом", "кукісом", "клікбейтом", "інфлуенсером", "фішингом".
Загалом українці зможуть ознайомитися з інформаційними листівками для навчальних закладів, які розкажуть, як перевірити достовірність фото, які особливості та інструменти російської пропаганди, а також які існують методи виявлення дезінформації.
Водночас 27 жовтня, поряд із тестом з "фейкознавства", Фільтр проведе онлайн-лекцію на тему "Як стати джедаєм на інформаційному фронті?” для всіх охочих студентів. Передбачаються також уроки від організації IREX, тулкіти від британського Департаменту цифрових технологій, культури, медіа та спорту, а також від Шведського інституту "Фейк ≠ факт".
"Тулкіт складається з практичних вправ з розпізнавання різних видів фейків та пропаганди. Пакет документів містить готові презентації з коментарями для вчителів", - підкреслює МКІП.
Також Фільтр пропонує взяти участь у флешмобі у ТікТок #яфільтрую, записавши відео під визначений звук.
Відомо, що Глобальний тиждень медіаграмотності відзначають у всьому світі 24-30 жовтня.
Фільтр — це національний проєкт з медіаграмотності МКІП, заснований у 2021 році, щоб об'єднати зусилля держави, громадського сектору, міжнародних організацій та медіаспільноти задля покращення рівня медіаграмотності українців. У лютому 2022 року, незадовго до повномасштабної війни, Фільтр уже організовував національний урок медіаграмотності у партнерстві з МОН.
Рада міжнародних наукових досліджень та обмінів (IREX) - міжнародна некомерційна організація, яка спеціалізується на міжнародному сприянні освіти та розвитку.