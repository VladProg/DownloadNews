У Мінреінтеграції спільно з міжнародними партнерами напрацювали механізм додаткових одноразових виплат постраждалим від підтоплення жителям Херсонської та Миколаївської областей.

Про це йшлося на нараді під головуванням віцепрем’єр-міністра Ірини Верещук щодо грошових виплат населенню, яке постраждало внаслідок підриву російськими загарбниками 6 червня Каховської гідроелектростанції, передає Укрінформ із посиланням на Мінреінтеграції.
“За результатами наради міжнародні партнери одностайно вирішили підтримати постраждалих кеш-виплатами. Також напрацьовується механізм виплати одноразової грошової допомоги постраждалому населенню від держави”, - йдеться у повідомленні.
Сума виплат буде визначена найближчим часом. Перелік населених пунктів і списки громадян, які підпадають під категорії отримання грошових виплат, будуть визначені обласними військовими адміністраціями постраждалих регіонів.
“Маємо подбати про грошову підтримку найбільш постраждалих жителів. Дякуємо, що міжнародні партнери вкотре підтримують наших людей” – наголосила Верещук.

Як повідомляв Укрінформ, вночі 6 червня російські війська підірвали греблю Каховської ГЕС, спричинивши затоплення частини Херсонської та Миколаївської областей і водночас - критичне обміління Каховського водосховища.