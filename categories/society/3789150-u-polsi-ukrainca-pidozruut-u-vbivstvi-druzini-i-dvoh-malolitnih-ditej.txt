У Польщі за підозрою у вбивстві дружини і двох малолітніх дітей затримали громадянина України.

Цю інформацію кореспондентові Укрінформу підтвердили речник Окружної прокуратури у Познані Лукаш Вавжиняк і генконсул України у Вроцлаві Юрій Токар.
«Прокуратура працює над цією справою. Я підтверджую, що затримано особу - батька двох дівчат і чоловіка жінки, тіла яких ми виявили. Сьогодні буде проведено розтини тіл трьох загиблих. Сьогодні опівдні ми плануємо допитати цього чоловіка. Підтверджую, що цей чоловік, жінка і діти є українцями», - заявив Вавжиняк.
За його словами, після проведення слідчих дій стане відомо, мотиви дій злочинця.
Прокурор також повідомив, що сім’я перебувала у Познані з 2019 року, проживала у двоповерховому приватному будинку.
Своєю чергою генконсул України у Вроцлаві Юрій Токар підтвердив агентству отримання консульською установою інформації з цього приводу від польських слідчих органів.
«Ми тримаємо цю справу на контролі», - наголосив він.
Токар зазначив, що йдеться про 42-річного чоловіка, який за нез'ясованих поки обставин вбив свою 29-річну дружину і двох дітей віком 1,5 і 4,5 роки. За його словами, попередньо відомо, що за даними польських органів ця родина вважалася благополучною, чоловік займався бізнесом.
Як інформували польські ЗМІ, сімейна трагедія сталася в суботу в будинку у населеному пункті Пущиково, що у передмісті Познані. Поліція наразі не інформує, яким чином чоловік вбив свою сім’ю і чи він був тверезий у момент злочину. Польські медіа також неофіційно інформували, що ця сім’я могла бути з України.
Фото ілюстративне