Героя України Ігоря Гордійчука переводять на посаду заступника начальника Нацуніверситету оборони України ім. Черняховського.

Про це Ігор Гордійчук написав у Фейсбуці за підсумками зустрічі з міністром оборони Рустемом Умєровим, передає Укрінформ.
"Зустрівся з міністром оборони Рустемом Умєровим. Мав можливість поговорити з ним наодинці. Переходжу на підвищення - на посаду заступника начальника Національного університету оборони України імені Черняховського. Повідомив міністру оборони про виклики у сфері освіти та про те, де потрібна його увага. Отримав підтримку мого бачення. Рухаюсь далі", - написав Гордійчук.
Герой України, генерал-майор ЗСУ (23 серпня 2016), офіцер Головного командного центру Генерального штабу ЗСУ Ігор Гордійчук очолював Київський військовий ліцей імені Івана Богуна з 26 квітня 2016 року по 3 жовтня 2023 року.