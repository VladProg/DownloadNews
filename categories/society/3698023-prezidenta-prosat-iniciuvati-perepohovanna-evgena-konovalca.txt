У межах заходів на вшанування воїнів-захисників України влада має опікуватися перенесенням останків національних героїв із-за кордону.

На цьому наголосили експерти під час круглого столу: «Пантеон Героїв: як увіковічити пам’ять тих, хто віддав життя за Україну», що відбувся у Military Media Center, передає кореспондент Укрінформу.
«Стрілецька громада оплачує оренду за місце поховання Євгена Коновальця. Я з жахом собі думаю, що буде, коли вони одного місяця не проплатять цю оренду, або забуде це зробити МЗС, яке також підкючено до цього. А буде те, що сталося з могилою Олександра Олеся: приїде екскаватор, викопає могилу Коновальця, її кудись приберуть на узбіччя, а на цьому місці може бути похований умовно якийсь Судоплатов (особа, яка взяла на себе провину за вбивство Коновальця – ред.)», - зауважив перший заступник голови Держкомтелерадіо Богдан Червак.
Він також презентував звернення від українських націоналістів до Президента Володимира Зеленського про перепоховання засновника ОУН Євгена Коновальця.
«Звертаємося до Президента України ініціювати заходи до перепоховання Євгена Коновальця. Євген Коновалець не належить якійсь партії, групі чи організації. Він належить українському народу, який неодмінно подбає про його належне та гідне вшанування», - йдеться в документі.
Пресофіцер 112 бригади ТРО ЗСУ, кандидат політичних наук Андрій Ковальов зазначив, що у процесі збереження пам’яті про осіб, які відстоювали незалежність України, держава має також опікуватися перенесенням поховань українських героїв із-за кордону.
За його словами, законодавства низки країн, зокрема, Німеччини, Бельгії, Нідерландів, передбачають, що могила існує доти, доки є ті, хто оплачує її оренду. Без продовження оренди пам’ятник зносять, тіло ексгумують, кістки переносять до братської могили, а місце знову передають в оренду. Ковальов наголосив, що активісти своїми силами рятують могили українських героїв, але «вони не можуть підставляти плече вічно».
«Таких могил великих українців тисячі, і Українська держава має їх врятувати. Це другий виклик: зберігаючи могили сучасних героїв російсько-української війни, ми втрачаємо могили та пам’ять про героїв попередніх російсько-українських воєнів», - сказав він.
Як повідомлялося, у травні 2022 року Верховна Рада ухвалила закон, яким передбачається створення Національного військового меморіального кладовища. Закон передбачає розміщення меморіального архітектурного комплексу на спеціально відведеній земельній ділянці, включно з військовим кладовищем, музейним комплексом, ритуальною будівлею та спорудою для почесних поховань.
Наразі під кладовище відведено ділянку в Національному історико-меморіальному заповіднику "Биківнянські могили". Перші поховання планують здійснити наприкінці осені 2023 року.
Євген Коновалець - український полковник (1891 –1938), який створив Організацію українських націоналістів (ОУН) і Українську військову організацію (УВО), якого називають людиною з державницьким мисленням.