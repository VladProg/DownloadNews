Відтепер жіноча літня форма офіційно поставлена на забезпечення.

Як передає Укрінформ, про це заступниця міністра оборони України Ганна Маляр повідомила у Телеграмі.
«3 серпня Міноборони затвердило зразок-еталон жіночого літнього польового костюма. Відтепер жіноча літня форма офіційно поставлена на забезпечення. Ця форма має 8 розмірів. Костюм розрахований і на мінімальний зріст жінки — 146 см, і на максимальний — 188 см», - зазначила Маляр.

За її словами, враховані всі побажання військовослужбовиць. Форма пошита відповідно до антропометричних даних жінки, з урахуванням усіх особливостей жіночої фігури, та зручна у використанні.
«Однією з переваг цього костюма є те, що його можна носити навіть під час вагітності, тому що верхня частина штанів еластична та дуже добре розтягується до потрібних розмірів», - додала заступниця міністра оборони.
У повідомленні підкреслюється, що йдеться про польову форму. Повсякденна і парадна форма у ЗСУ є і була. Змінювались лише зразки. Зараз жінки-військовослужбовці носять форму, зразки якої затверджені наказом МОУ від 18 липня 2017 року та Правилами носіння визначених наказом МОУ від 20 листопада 2017 року.
Як повідомлялося, сьогодні у лавах ЗСУ проходять службу близько 42 тисяч жінок-військовослужбовців, майже п’ять тисяч із них перебувають на передньому краї, де виконують бойові завдання нарівні з чоловіками.
Фото: Ганна Маляр / Телеграм