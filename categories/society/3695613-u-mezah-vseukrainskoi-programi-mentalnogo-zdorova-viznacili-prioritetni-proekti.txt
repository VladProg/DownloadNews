Керівники міністерств і державних служб спільно опрацювали пріоритетні проєкти, розроблені у межах Всеукраїнської програми ментального здоров’я «Ти як?», на дводенному воркшопі.

Про це йдеться в релізі, який організатори програми передали Укрінформу.
«Міністерства наразі розробляють власні програми у сфері психологічної допомоги. Але щоб кожен напрям спрацював якнайкраще, потрібно скоординуватися й об’єднати зусилля... Ментальна реінтеграція кожного з нас сьогодні починається з простого та щирого: «Ти як?». Сподіваюся, вже найближчим часом на це запитання українці спокійно і впевнено відповідатимуть: «Все добре!», – зазначила віцепрем’єрка-міністерка з питань реінтеграції тимчасово окупованих територій Ірина Верещук.
Згідно з повідомленням, дводенна стратегічна сесія «Координація. Спроможність. Сталість» передбачала ознайомлення, фахову експертизу й тестування пріоритетних проєктів окремих міністерств і відомств. Ці ініціативи зумовлять подальше скоординоване напрацювання механізму, що дозволить уявити, як саме має виглядати державна послуга з психосоціальної підтримки, та зробити її відчутною для громадян, які такої послуги потребують.
«Коли ми будемо чітко розуміти, як і куди потрапляє людина, хто це фінансує, яка якість послуг, хто їх надає і за якими протоколами… Якщо подумаємо про всі ці наче дрібні, механічні, технічні речі, тільки тоді у нас з'явиться якісна послуга», - підкреслила заступниця голови Офісу Президента Юлія Соколовська.
Під час воркшопу учасники зосередилися на питаннях, як позбавити українців негативних стигм щодо психічного здоров’я і розвинути звичку дбати про свій ментальний стан не менше, ніж про фізичний.
Зазначається, що програма ментального здоров’я «Ти як?» створена за ініціативи першої леді Олени Зеленської. Вона зумовлена потребою у психосоціальній підтримці щонайменше у 15 мільйонів громадян, які, за даними МОЗ, відчуватимуть погіршення психоемоційного стану різного ступеня тяжкості. За експертними оцінками, 40-50% населення України потребуватиме психологічної підтримки різного ступеня інтенсивності: зокрема 1,8 млн – серед військових та ветеранів, 7 млн – серед людей старшого віку, близько 4 млн – це діти та підлітки. Прогнозована потреба в допомозі з питань психічного здоров’я на первинній ланці медицини – 27 мільйонів звернень.
Метою програми є навчити українців піклуватися про ментальне благополуччя і «бути у себе на часі», а також створити дієву державну систему психосоціальної підтримки та супровід для громадян, які потребують фахової допомоги.
«Досвід війни – це спільна велика травма і наш біль. Боротьба триває. Саме в такі часи розумієш, наскільки важливою є робота держави у формуванні єдиної політики з ментального здоров’я нації. Дякую першій леді за її сміливість говорити про проблему ментального здоров’я нації на світовому рівні» , - зауважила Верещук.
Повідомляється, що супроводження розробки та впровадження Всеукраїнської програми ментального здоров’я «Ти як?» забезпечує Координаційний центр психічного здоров'я при Кабінеті Міністрів за експертного партнерства та підтримки ВООЗ. Майданчиком для ухвалення рішень є Міжвідомча координаційна рада з питань охорони психічного здоров’я та надання психологічної допомоги при Кабміну.
У межах кампанії створено спеціальну сторінку – https://howareu.com та запущено кампанію в соціальних мережах Facebook, Instagram, Telegram, Viber, де зібрані техніки самодопомоги та підтримки людей поруч, зокрема у відеоформатах, у PDF-Аптечці, онлайн- та офлайн-ресурси, щоб звертатися за допомогою до перевірених, контакти гарячих ліній – для дзвінків в Україні та за кордоном.
Комунікаційна кампанія реалізується за підтримки Агентства США з міжнародного розвитку (USAID).