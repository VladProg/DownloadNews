За два місяці Служба безпеки України нейтралізувала понад 250 потужних кібератак, знешкодила десяток ботоферм і заблокувала 50 тисяч фейкових акаунтів у соціальних мережах.

Як передає Укрінформ, про це СБУ повідомляє у Фейсбуці.
З початку повномасштабного вторгнення росії кіберфахівці СБУ продовжують системну роботу з нейтралізації хакерських атак та інформаційних диверсій з боку ворога.

За цей час викрито сотні інтернет-агентів, які діяли на користь ворога.
Так, у Запоріжжі СБУ викрила ботоферму на понад 50 тис. фейкових акаунтів, якою керували з росії. Боти діяли у соцмережах і популярних меседжерах. Вони ширили заздалегідь підготовлені фейки, виправдовували збройну агресію росії та дискредитували Збройні сили України. Зловмисники задіяли спеціальне телекомунікаційне обладнання, розмістивши його у нежитловому приміщенні. Роботу ботоферми зупинено, вилучено апаратні комплекси, майже 500 GSM-модулів, більш як 3 тис. SIM-карток.
У Києві заблоковано мережу анонімних Tелеграм-каналів і спільнот у соцмережах, через які масово закликали до фізичного знищення українського народу як нації. Організатор-киянин на початку вторгнення росії створив низку інтернет-ресурсів і пропагував антиукраїнський контент, популяризуючи та виправдовуючи дії рф в Україні. Його затримали.
В Одесі СБУ нейтралізувала осередок проросійського громадського об’єднання і запобігла спробам розхитати ситуацію на півдні. Зловмисники діяли під егідою фейкового об’єднання «робітничий фронт України», що координується та фінансується росією. З початку активних воєнних дій вони виготовили велику партію друкованих антиукраїнських матеріалів, неодноразово намагалися поширити заборонену комуністичну символіку із закликами до реанімації СРСР. Наступним кроком мали бути постановочні масові зібрання та мітинги. Спецпризначенці СБУ затримали лідерів та активних учасників організації.
Як повідомляв Укрінформ, голова Державної служби спеціального зв’язку та захисту інформації Юрій Щиголь поінформував, що кількість кібератак на інтернет-ресурси органів влади та медіа в Україні збільшилась утричі порівняно з 2021 роком, але Україна їх успішно відбиває.