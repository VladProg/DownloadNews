З небезпечних регіонів і тимчасово окупованих росією територій евакуювали за останній місяць понад 80 тисяч українців.

Про це повідомляє Укрінформ із посиланням на Телеграм Міністерства з питань реінтеграції тимчасово окупованих територій.

«Українці дедалі свідоміше підходять до евакуації, цінують життя своє та своїх рідних. Своєю чергою ми робимо все, щоб розмістити переміщених осіб у придатних умовах і забезпечити людей усім необхідним. Евакуюйтеся, ми на вас чекаємо! Вас не покинуть у біді чи на самоті», – запевнив заступник міністра з питань реінтеграції тимчасово окупованих територій України Олексій Бородай.

За його даними, в межах обов’язкової евакуації з Донеччини виїхало понад 17 тисяч наших співвітчизників, з них приблизно три тисячі – діти.

З особливо небезпечних регіонів Херсонської області евакуювалися понад 24 тисячі осіб, з Харківщини – більш як п'ять тисяч людей, із Запорізької області виїхало понад 30 тисяч громадян.

Як повідомляв Укрінформ, на Донеччині минулої доби, 16 вересня, евакуювали ще 427 цивільних мешканців.
Донецька область перебуває під постійними обстрілами військ рф, у регіоні немає газопостачання, проблеми з водою. З області, в якій на момент повномасштабного вторгнення проживали 1 млн 670 тис. осіб, виїхали більше 1 млн 200 тис. людей. Зараз в області залишається 340-350 тис. осіб. До осінньо-зимового періоду в регіоні має залишитися не більше 235 тис. осіб, задіяних у процесі оборони й підтримки роботи критичної інфраструктури, бо саме таку максимальну кількість людей можна буде обігріти взимку в області, що залишилася без газу.
Фото: Фейсбук ГУ ДСНС УКраїни в Донецькій області