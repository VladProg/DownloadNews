Майже 60 тисяч послуг із психологічної допомоги надано Центрами соціально-психологічної реабілітації Міністерства у справах ветеранів.

Як передає Укрінформ, про це повідомила міністр у справах ветеранів Юлія Лапутіна під час засідання Міжвідомчої координаційної ради з упровадження Всеукраїнської програми ментального здоров’я, інформує пресслужба Мінветеранів.
«Міністерство у справах ветеранів України протягом 2023 року надало 13 533 консультації за допомогою гарячої лінії кризової підтримки Українського ветеранського фонду, 59 344 послуги з психологічної допомоги надано центрами соціально-психологічної реабілітації. Крім того, програмним забезпеченням MARTA оброблено 7 298 звернень», - сказала Лапутіна.


Фото: Мінветеранів

Як зазначається, цього року Мінветеранів модернiзовано онлайн-систему для визначення станів психічного здоровʼя ветеранів та ветеранок MARTA.
Як повідомлялося, Перша леді України Олена Зеленська та представники 11 міністерств і відомств взяли участь у засіданні Міжвідомчої координаційної ради з упровадження Всеукраїнської програми ментального здоров’я, щоб презентувати свої проєкти психологічної допомоги українцям.