Спасо-Преображенський кафедральний собор в Одесі поповнив список із кількасот українських храмів, знищених чи пошкоджених внаслідок агресії Росії проти України.

Про це заявив предстоятель Православної церкви України, митрополит Київський і всієї України Епіфаній, передає Укрінформ із посиланням на Фейсбук митрополита Білоцерківського Євстратія Зорю.
Як зазначив Предстоятель ПЦУ, “глибоко вражає і засмучує черговий вияв сатанинської злоби “русского міра” - руйнування собору в Одесі”.
“Ця нині понівечена внаслідок російської атаки духовна і архітектурна окраса південної перлини України поповнила число кількасот українських храмів, знищених чи пошкоджених внаслідок агресії РФ”, - зазначив митрополит Епіфаній.

Він нагадав, що “в 2010 році з великою помпезністю цей собор відкривав очільник РПЦ Кирило Гундяєв, “а нині ті, кого він надалі благословляє вести війну проти України, посилають ракети та інші знаряддя вбивства на Одесу, на інші міста й села України, щоби вбивати і руйнувати”.
“Благословення Гундяєва - то прокляття, слова його - виправдання беззаконня, і дії його - служіння імперії зла”, - наголосив очільник ПЦУ.

Митрополит Епіфаній висловив співчуття “всім, хто сьогодні в Одесі постраждав від російської атаки”.
“А всім, хто досі вважає Гундяєва духовним своїм вождем, особливо тут, в Україні - бажаю прозріти і нарешті припинити потурання злу”, - підкреслив він.

Як повідомляв Укрінформ, вночі 23 липня російська ракета влучила у центральний вівтар Спасо-Преображенського кафедрального собору в Одесі. Частково зруйновано будівлю храму, перекриття трьох нижніх поверхів, значно пошкоджено оздоблення.