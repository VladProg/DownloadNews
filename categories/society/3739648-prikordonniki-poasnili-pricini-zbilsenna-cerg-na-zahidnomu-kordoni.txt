Збільшення черг на західному кордоні України пов'язано з літнім періодом відпочинку.

Про це розповів речник Державної прикордонної служби України Андрій Демченко в ефірі телемарафону «Єдині новини», передає Укрінформ.
«З початком літнього сезону збільшився пасижоропотік через західні пункти пропуску. Якщо наприкінці весни кордон перетинали близько 85-90 тисяч осіб за добу, то зараз цей показник значно вищий і коливається десь на рівні 120 тисяч осіб на добу, а у вихідні може досягати і 140 тисяч осіб», - сказав Демченко.
Він зауважив, що лише за минулу добу кордон перетнуло 130 осіб в обох напрямках. Але протягом суботи і неділі більший потік, за його словами, був на в'їзд в Україну, а не на виїзд.
«Це свідчить про те, що люди як їдуть на відпочинок, так і повертаються», - сказав речник ДПСУ.
Він зазначив, що упродовж суботи і неділі на в'їзд в Україну було зафіксовано на 15 тисяч осіб більше, ніж на виїзд.
Щоб уникнути черг на кордоні, у ДПСУ радять громадянам користуватися інформацією Держкприкордонслужби щодо завантаження пунктів пропуску. Таку інформацію, за словами Демченка, Західне управління ДПСУ подає кожні три години.