За державну зраду судитимуть відомого проросійського блогера та колишнього очільника Головного управління Національної поліції у Вінницькій області, які працювали на ФСБ Російської Федерації.

Як передає Укрінформ, про це Офіс генерального прокурора повідомляє у Телеграмі.
Їм інкриміновано державну зраду, вчинену за попередньою змовою групою осіб (ч. 2 ст. 28 ч. 2 ст. 111 Кримінального кодексу України).
Слідством встановлено, що обвинувачені здійснювали підривну діяльність проти України на виконання завдань ФСБ РФ.
З 2018 року колишній правоохоронець, перебуваючи в тимчасово окупованому Криму, співпрацював зі співробітником російської спецслужби.
Він надавав куратору інформацію про українських політиків, керівників підприємств паливно-енергетичної галузі, власників інтернет-ресурсів, які могли бути використані про України. Для цього користувався особистими зв’язками та відомостями з попередніх місць роботи.
Інший обвинувачений – керівник забороненої в Україні проросійської політичної партії та власник однойменного Youtube-каналу. Із 2019 року він фактично проживає на території Королівства Іспанія.
Звідти організовує піар-акції проросійської спрямованості, створює й поширює політично заангажовані тенденційні сюжети антиукраїнського змісту.
Екскерівник обласної поліції до співпраці з ФСБ РФ залучив проросійського блогера. Той погодився на пропозицію виконувати завдання спецслужби.
Спільники створювали політично заангажовані тенденційні сюжети антиукраїнського змісту.
Про виконану роботу обвинувачені прозвітували своєму куратору з ФСБ РФ.
ОГП не вказує прізвища, але на оприлюднених фото можна впізнати блогера Анатолія Шарія та колишнього очільника Головного управління Національної поліції у Вінницькій області Антона Шевцова, яким раніше оголошено про підозру у державній зраді.
Як повідомляв Укрінформ, у липні Служба безпеки України оголосила підозру Шарію. Спецслужба встановила, що він брав участь у підготовці та поширенні постановочних відеороликів, де російські загарбники допитують українських полонених.
Зокрема, Шарій особисто підказував співробітникам Федеральної служби безпеки РФ як правильно знімати допит та які запитання ставити військовополоненим.