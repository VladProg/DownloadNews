Національна рада на засіданні 9 листопада поповнила Перелік аудіовізуальних медіа-сервісів на замовлення та сервісів провайдерів аудіовізуальних сервісів держави-агресора ще 16-ма сервісами. До переліку внесені, зокрема, Filmix, HD REZKA та KINOGO.

Як передає Укрінформ, про це повідомляє Нацрада.
«За результатами моніторингу і вивчення матеріалів регулятор дійшов висновку, що вони відповідають вимогам розділу ХІ Закону України «Про медіа» і не можуть транслюватися в Україні», - ідеться у повідомленні.
До Переліку були внесені такі медіасервіси: 24ТВ (24TV), Амедиатека (Amediateka), Baskino, Filmix, HD REZKA, KINOGO, Kinokrad, Kinotochka, KinoZapas, Kion, Viju, ГидОнлайн, Лайм HD TV – бесплатное онлайн ТВ (Laim HD TV – besplatnoe onlain TV), Смотрёшка (Smotreshka), Триколор Кино и ТВ онлайн (Trikolor Kino i TV onlain), Цифровое ТВ 20 каналов бесплатно (Tsifrovoe TV 20 kanalov besplatno).
У Нацраді зазначили, що підставами для такого рішення стали невідповідність структури власності цих суб’єктів або їх повна чи переважна спрямованість на територію та аудиторію держави-агресора.
Було, зокрема, з’ясовано, що для надання доступу до cервісу використовується доменне ім’я з РФ. Мова інтерфейсу використовується за замовчуванням державна мова держави-агресора – російська. Правила користування і політика аудіовізуальних медіасервісів на замовлення базуються на національному законодавстві держави-агресора. Розміщена рекламна інформація спрямована на аудиторію держави-агресора. Пропонується доступ для перегляду іноземних лінійних медіа, поширення яких на території України обмежується відповідно до вимог статті 121 Закону «Про медіа». Надається доступ на території України до програм, одним із учасників яких є особа, внесена до Переліку осіб, які створюють загрозу національній безпеці тощо.
«Національна рада поінформує визначені законом інституції для вжиття ними заходів реагування відповідно до компетенції», - зазначили в Нацраді.
Станом на сьогодні до переліку сервісів держави-агресора внесено 22 медіасервіси.
Як повідомляв Укрінформ, Національна рада з питань телебачення і радіомовлення зареєструвала два телеканали з Великої Британії.