Українська правозахисниця, лауреатка Нобелівської премії миру, голова Центру громадянських свобод Олександра Матвійчук переказала понад 330 тис. грн благодійному фонду «Голоси дітей».

Про це співзасновник і член правління фонду «Голоси дітей» Азад Сафаров повідомив у Фейсбуку, передає Укрінформ.

«Ви всі знаєте Олександру Матвійчук як круту правозахисницю, юристку, блискавичну ораторку та керівницю Центру громадянських свобод. Її організація, як ви пам’ятаєте, отримала Нобеля торік. А ще Олександра великий друг нашого фонду «Голоси дітей». Вона була поруч, ще коли ми тільки починали свій шлях, і підтримує досі і порадами, і підготовкою до різних заходів», - написав він.

За словами Сафарова, Матвійчук «дуже скромна і не скаже нікому, що нещодавно перерахувала на «Голоси дітей» більше 330 тисяч гривень».
Він зазначив, що це вся сума і премії Сахарова «За свободу думки», яку Олександра торік отримала від Європарламенту.

«Все до копійки вона віддала на психологічну допомогу дітям. Я просто хочу, щоб ви це знали. Про добрі вчинки варто говорити», - наголосив Сафаров.
Як повідомляв Укрінформ, Олександра Матвійчук увійшла до цьогорічного списку ста найвпливовіших людей планети за версією журналу Time.