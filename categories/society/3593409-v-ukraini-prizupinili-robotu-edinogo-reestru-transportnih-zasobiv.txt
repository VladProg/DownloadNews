Кабінет Міністрів на засіданні у п’ятницю припинив роботу Єдиного державного реєстру транспортних засобів, держателем якого є МВС, на період дії воєнного стану.

Як передає Укрінформ, про це представник КМУ у Верховній Раді Тарас Мельничук повідомив у Телеграмі.

«Передбачено, що протягом воєннного стану в Україні припиняється робота Єдиного державного реєстру транспортних засобів, держателем якого є МВС, доступ користувачів до Реєстру в межах адміністративно-територіальних одиниць, перелік яких затверджується МВС», - написав Мельничук.
За його словами, МВС може передбачатися обмежений (обумовлений) доступ користувачів до Реєстру в межах певних адміністративно-територіальних одиниць.
Уряд також виклав у новій редакції порядок направлення осіб зі складових сил оборони та сил безпеки, постраждалих у зв’язку з військовою агресією рф проти України, на лікування за кордон. Серед іншого, визначено механізм повідомлення від Координаційного центру з надзвичайних ситуацій Європейської Комісії через електронну платформу «Система раннього попередження та реагування» про готовність конкретної країни-члена ЄС прийняти на лікування або письмового підтвердження готовності закладу охорони здоров’я іноземної держави прийняти на лікування на безоплатній основі.
Як повідомляв Укрінформ, за період дії воєнного стану в Україні у межах Державної програми «Доступні кредити 5-7-9%» бізнесу видано кредитів на 54 млрд грн.