Більш як половина українців бачать потребу у вивченні англійської мови.

Про це свідчать передані Укрінформу результати опитування, проведені компанією Rakuten Viber.
Зокрема, згідно з даними опитування, 60% українців планують підтягнути свою англійську: 22% вже готові вдосконалювати свій рівень володіння мовою, а 38% — збираються.
Водночас кожен четвертий респондент (24%) не бачить для себе необхідності займатися англійською. Ще 4% покладаються на користування перекладачем.
Також 12% українців відповіли, що мають чудовий рівень знання мови.
В опитуванні в офіційному каналі Viber Україна взяли участь понад 70 тисяч користувачів з України.
Як повідомлялося, 28 червня Президент Володимир Зеленський зареєстрував у Верховній Раді законопроєкт "Про застосування англійської мови в Україні" (№9432).
Серед іншого, проєктом закону передбачається офіційно закріпити статус англійської мови як однієї з мов міжнародного спілкування в Україні, визначити категорії посад, кандидати на зайняття яких зобовʼязані володіти англійською мовою, унормувати особливості застосування англійської мови в роботі органів державної влади, органів влади Автономної Республіки Крим, органів місцевого самоврядування, підрозділів екстреної допомоги населенню, під час перетину державного кордону, у сферах освіти, культури, транспорту, охорони здоровʼя тощо.