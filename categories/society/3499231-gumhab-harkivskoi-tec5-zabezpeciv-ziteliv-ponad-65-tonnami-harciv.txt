За більш ніж два місяці роботи Гуманітарного хабу, розташованого на території Харківської ТЕЦ-5, волонтери та команда БФ “Майбутнє – дітям” забезпечили місцевих жителів понад 65 т продуктів харчування.

Про це Укрінформу повідомили в благодійному фонді “Майбутнє – дітям”.
“Уже понад 3 місяці ми опікуємось сім'ями з дітьми, які виїхали з окупованих регіонів. Робимо все, щоб допомогти їм пережити цей час у безпеці та надати їм усе необхідне. Організували харчування, одяг, інші речі першої потреби. Наша команда зараз працює не тільки у Закарпатті, а й в інших областях України. Доставляємо медикаменти, організували Гуманітарний хаб у Харкові. І це тільки початок тієї системної роботи, яку ми плануємо в рамках Фонду”, – сказав підприємець і меценат фонду Анатолій Бойко.
За його словами, за більш ніж два місяці роботи Гуманітарного хабу волонтери та команда БФ забезпечили жителів сусідніх із ТЕЦ районів понад 65 тоннами продуктів харчування.

Команда БФ “Майбутнє – дітям” започаткувала та реалізує проєкт громадської організації “Розвиток IT освіти”, який підтримує молодих ІТ-спеціалістів та розвиток ІТ-сектору в Україні. Нині волонтери змінили напрям діяльності та надають допомогу постраждалим від агресії рф, зокрема дітям, евакуйованим з зони бойових дій, пораненим військовим і громадянам, вимушеним залишити свої домівки.