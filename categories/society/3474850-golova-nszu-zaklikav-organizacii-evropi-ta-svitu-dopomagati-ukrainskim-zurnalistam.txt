З нагоди Всесвітнього дня свободи слова Європейська федерація журналістів опублікувала заклик голови НСЖУ Сергія Томіленка до понад 70 журналістських спілок та організацій країн Європи, які входять до ЄФЖ, і міжнародних інституцій допомагати українським журналістам.

Текст звернення Томіленко опублікував у Фейсбуці, передає Укрінформ.
Глава НСЖУ наголосив, що від початку повномасштабного вторгнення рф, за даними Національної спілки журналістів України, загинули 24 медіапрацівники, тисячі евакуювалися. Водночас сотні українських журналістів перебувають на тимчасово захоплених територіях, де відбувається кампанія тиску на них та зачищення інформаційного простору. Загарбники або пропонують журналістам ставати місцевими пропагандистами, або вимагають замовкнути.
"Це реальний фашизм! Але це фашизм, який виріс за прямого сприяння російських пропагандистів. Українські журналісти переконані – якби більшість російських журналістів – від Москви і до околиць – були проти розпалювання ворожнечі та ненависті – війна би не розпочалася! Тому українські журналісти проти класифікації «ліберальних журналістів з росії» такими самими, як і вони, жертвами війни. Жертва війни одна – це Україна", - заявив Томіленко.
За його словами, пріоритет очевидний - зупинити війну та підтримати українських журналістів, яких щодня намагається знищити російський загарбник.
Водночас на переконання очільника НСЖУ, окремих представників російських ліберальних медіа варто підтримувати, і це право інституцій західного світу. "Але такі зусилля мають бути принципово окремими ініціативами, сфокусованими на медійниках з країни-агресора у цій війні. Без об’єднання в єдиний пул із українськими журналістами!" - заявив Томіленко.
Він також зазначив, як саме цивілізований світ може підтримати українських журналістів і медіа. Зокрема, потрібна максимальна і оперативна допомога із засобами захисту: бронежилети і шоломи, тактичні аптечки першої допомоги. Крім того, слід запровадити спеціальні фінансові програми підтримки евакуйованим журналістам і медіа (йдеться про прихисток, гуманітарну допомогу для виживання та розгортання роботи медіа на новій території).
На думку Томіленка, потрібні також спеціальні програми економічної підтримки українських локальних та національних медіа і журналістів, зокрема шляхом запровадження програм фінансування заробітних плат журналістів, аби вони залишалися у професії.
Водночас очільник НСЖУ згадав про необхідність допомоги і розвитку центрів взаємодопомоги журналістів усередині України. Як приклад він навів центри журналістської солідарності Національної спілки журналістів, ця мережа підтримується Європейською та Міжнародною федераціями журналістів.
За його словами, йдеться також про розвиток спеціальних програм професійного прихистку українських журналістів у Європі, США та демократичних країнах світу (він нагадав, що перша урядова програма для журналістів втілена у Косові).
Крім того, необхідна підтримка у створенні українських медіа для біженців, зазначив Томіленко.
"Але ключове очікування українців та українських журналістів від іноземних медіа – максимальне докладання зусиль, аби зупинити війну! Аби вплинути на європейських політиків. Аби зупинити геноцид українців", - наголосив голова НСЖУ.
Як повідомлялося, 24 лютого президент рф володимир путін оголосив про початок повномасштабного вторгнення в Україну. війська рф обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, балістичних ракет.
Загарбники влаштували масовий терор на тимчасово зайнятих територіях.
В Україні запроваджено воєнний стан.
Фото: Сергій Томіленко, ФБ