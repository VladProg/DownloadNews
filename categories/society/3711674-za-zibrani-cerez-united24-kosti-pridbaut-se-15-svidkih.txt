За кошти, зібрані через фандрейзингову платформу United24, буде придбано ще 15 автомобілів "швидкої допомоги".

Про це повідомляє Міністерство охорони здоров'я, передає Укрінформ.
"Відповідно до рішення комісії з питань розподілу коштів для задоволення потреб охорони здоров’я, Медичні закупівлі України уклали контракти на придбання 15 автівок швидкої медичної допомоги загальною вартістю 40 500 000 грн для потреб медичної сфери за кошти, зібрані через фандрейзингову платформу United24", - йдеться у повідомленні.
Зазначається, що це машини типу С, своєрідні мобільні палати інтенсивної терапії, облаштовані всім необхідним: кисневими балонами, кардіомоніторами, дефібриляторами, електрокардіографами, апаратами штучної вентиляції тощо. За допомогою цього обладнання можна рятувати людей в разі кардіогенного шоку, надавати допомогу під час пологів, проводити реанімацію, здійснювати загальне знеболення, первинну хірургічну обробку ран.
У МОЗ нагадали, що до підтримки українських медиків у межах ініціативи United24 долучилися у 110 країнах світу. Серед донорів: міжнародний та український бізнес, міжнародні благодійні організації, публічні особи, лідери думок. Перекази грошей, цільові внески спрямовуються на закупівлю медичного обладнання та “швидких”, які рятують життя українців. За рік діяльності фандрейзингової платформи закуплено 176 автівок екстреної меддопомоги.
Як повідомлялося, у квітні укладено контракти на закупівлю 40 "швидких" за кошти, зібрані через United24.