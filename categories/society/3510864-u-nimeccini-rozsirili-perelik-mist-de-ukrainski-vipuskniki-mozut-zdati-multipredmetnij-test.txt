Український центр оцінювання якості освіти повідомив про розширення переліку німецьких міст, де випускники українських шкіл можуть пройти основну та додаткову сесії національного мультипредметного тесту.

Як передає Укрінформ, про це повідомляє УЦОЯУ.
Зазначається, що на першому етапі своє бажання проходити тестування під час основної сесії НМТ у тимчасових екзаменаційних центрах, створених у Німеччині, підтвердили 7304 потенційні учасники, з них із запропонованого тоді переліку міст 3986 осіб вибрали Берлін, 3318 – Мюнхен.
"Раніше ми повідомляли, що перелік закордонних міст, запропонований для потенційних учасників НМТ, не є остаточним, адже перемовини з деякими країнами ще тривають. Так, наприклад, у Німеччині відбулося суттєве розширення переліку міст, де можна пройти тестування", - зазначили в УЦОЯУ.
Університети Німеччини, а також одна некомерційна організація погодилися надати свої приміщення й обладнання та допомогти з пошуком фахівців для проведення мультипредментного тесту для українських вступників, які вимушено перебувають у цій країні.
"Ми щиро вдячні всім партнерам, які забезпечуватимуть оцінювання в Німеччині, а саме: Гамбурзькому університету (м. Гамбург), Кельнському університету (м. Кельн), Лейпцизькому університету (м. Лейпциг), Культурному центру “GOROD” (м. Мюнхен), Університету Гете (м. Франкфурт), Університету Гумбольдта, Вільному університету, Технічному університету (м. Берлін)", - наголосили в УЦОЯУ.
Основну сесію учасники матимуть змогу пройти в тимчасових екзаменаційних центрах, створених в установах Мюнхена, Гамбурга, Кельна, Лейпцига та Франкфурта, а в додаткову сесію – в університетах Берліна.
“Тож якщо ви наразі перебуваєте в Берліні або поблизу нього, зможе пройти тест у цьому місті в додаткову сесію НМТ. Для цього потрібно пропустити етап підтвердження участі в НМТ з 20 червня до 07 липня, натомість пройти два етапи підтвердження участі в додатковій сесії: із 08 до 18 липня, а також з 01 до 10 серпня”, - пояснили в УЦОЯО.
Якщо українські випускники мають можливість поїхати до Гамбурга, Кельна, Лейпцига, Мюнхена або Франкфурта для складання НМТ, то їм потрібно з 20 червня до 07 липня вибирати одне з цих міст на своїй Інформаційній сторінці.
Також УЦОЯО опублікував перелік країн, у яких українські вступники можуть пройти НМТ.
Як повідомляв Укрінформ, 15 червня міністр освіти і науки України Сергій Шкарлет заявив, що майже 30 тисяч українських учнів у 23 країнах Європи, які планують вступати до українських вишів, підтвердили участь в основній сесії національного мультипредметного тесту (НМТ). Найбільша кількість бажаючих стати абітурієнтами зареєстрована в Польщі.