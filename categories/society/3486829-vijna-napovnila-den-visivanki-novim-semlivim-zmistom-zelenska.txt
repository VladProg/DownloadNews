День вишиванки українці відзначають вже багато років, але війна наповнила його новим змістом.

Про це написала Перша леді України Олена Зеленська в Фейсбуці, передає Укрінформ.

"Хтось дістає її, дивом вцілілу, із шафи у зруйнованому будинку. А хтось втратив разом із домом. Хтось шукає її в іншій країні, куди вигнала війна. Хтось одягне її в рідному місті, де нарешті немає обстрілів. Хтось – в окупації, ризикуючи життям. А хтось зробить це взагалі вперше, бо вперше відчув таку потребу. Цей день українці відзначають багато років, але війна наповнила його новим щемливим змістом", - написала Зеленська.
Вона зазначила, що, можливо, вперше українці так гостро відчувають сенс відомого вислову про «вишитий код нації», вперше це стало настільки особистим і гострим, і вперше це про наші страшні втрати й про обов’язкову перемогу над ворогом і горем.
Щороку в третій четвер травня в Україні відзначають День вишиванки. Цьогоріч його відзначають 19 травня. Він був започаткований 2006 року студенткою Чернівецького національного університету Лесею Воронюк.