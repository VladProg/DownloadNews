З початку 2022 року в Україні здійснили 117 трансплантацій кісткового мозку, 16 з яких – дітям.

Про це повідомили Укрінформу в Міністерстві охорони здоров'я.
"Попри широкомасштабну війну, розв’язану російською федерацією, напрямок трансплантації кісткового мозку (ТКМ) в Україні продовжує розвиватися. Наразі 8 закладів в Україні проводять трансплантацію кісткового мозку дітям і дорослим. Все це безкоштовно для пацієнтів. Загалом за 7 місяців 2022 року в Україні було проведено 117 трансплантацій кісткового мозку, 16 з них – дітям", - зазначив міністр охорони здоров'я Віктор Ляшко.
МОЗ повідомляє, що лікарнями - лідерами у ТКМ стали Київський центр трансплантації кісткового мозку, який провів 35 операцій для дорослих, а також дитяча спеціалізована лікарня "Охматдит", що здійснила 10 операцій для дітей.
Водночас відомство інформує, що протягом липня відбулося кілька вагомих подій у галузі трансплантації. Зокрема, в "Охматдиті" вперше здійснили тотальне опромінення тіла та трансплантацію кісткового мозку.
"Пацієнтка – 37-річна медсестра з Чернігівщини, яка лікувалась від лейкозу, під час війни потрапила до столичного "Охматдиту". Пані Любові першій з дорослих в Охматдиті зробили тотальне опромінення тіла (TBI) та пересадку кісткового мозку (ТКМ) за принципом «all under the roof» - все під одним дахом", - йдеться в повідомленні.
Підкреслюється, що раніше пацієнти мали робити ці процедури в різних установах, інколи – в різних країнах. Також зазначається, що нині лікування в лікарні було безоплатним: TBI та пересадку кісткового мозку оплатив МОЗ України. Загалом, після отримання Охматдитом ліцензії на проведення трансплантації кісткового мозку для дорослих пацієнтів у закладі уже провели чотири «дорослі» операції.
Другою подією стало проведення алогенної неродинної трансплантації кісткового мозку в Черкаському обласному онкодиспансері, коли трансплантуються стовбурові клітини кісткового мозку від неродинного донора, пояснює МОЗ.
Так, 33-річний пацієнт з Канева, хворий на гострий лейкоз, потребував невідкладної пересадки. Попри складну логістику, кістковий мозок доставили від донора з Польщі. Міністерство підкреслює, що з початку 2022 року в Черкасах провели вже 24 трансплантації кісткового мозку.
Також у МОЗ розповіли, що у Західноукраїнському спеціалізованому дитячому медичному центрі вперше провели операцію із використанням власних стовбурових клітин пацієнта.
"Операцію провели трирічній дівчинці з Волині, клітини кісткового мозку прижилися, перша пересадка пройшла успішно", - йдеться у повідомленні.
Як повідомляв Укрінформ, внутрішньо переміщені особи мають право отримувати медичні послуги, незалежно від місця проживання чи реєстрації.