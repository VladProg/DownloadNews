Всі рейси із західного напрямку до Києва заповнені на 95% пасажирами.

Про це повідомив голова правління АТ "Укрзалізниця" Олександр Камишін, передає Укрінформ із посиланням на пресслужбу компанії.
"Найбільше зараз людей їде із заходу до Києва. У нас майже всі такі рейси заповнені на понад 95%. Ми порахували, що щодня до Києва повертаються тільки залізницею не менше 11 тис. осіб", — розповів Камишін.
За його словами, залізничним транспортом повертаються, серед іншого, й з-за кордону: з 1 по 11 травня вже повернулися залізницею не менше 10 тис. пасажирів з Європи.
Всього з початку травня Укрзалізниця перевезла 250 тис. пасажирів, з яких евакуаційними поїздами – лише 10 тис., що становить не більше 4% від загального пасажиропотоку.
"На вчора ми мали 177 чоловік з Покровська до Львова та 30 тис. регулярних пасажирів. Це говорить про те, що люди повертаються до нормального життя й нормального функціонування залізниці", - прокоментував Камишін.
Загалом за час реалізації евакуаційних програм було доправлено поїздами близько 3,8 млн пасажирів зі сходу, півдня та центру України в західні регіони та 600 тис. пасажирів із заходу України до сусідніх країн.
Як повідомлялося, АТ "Укрзалізниця" з 12 травня відкрила попередній продаж квитків на 20 діб на окремі рейси.