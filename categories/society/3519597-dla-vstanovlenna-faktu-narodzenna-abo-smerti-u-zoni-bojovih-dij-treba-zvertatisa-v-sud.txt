Верховна Рада врегулювала механізм отримання документів про народження та смерть, які відбулись у зоні бойових дій.

Про це повідомляє Міністерство з питань реінтеграції тимчасово окупованих територій, передає Укрінформ.
Як зазначається, 1 липня парламент ухвалив закон щодо особливостей судового провадження у справах про встановлення факту народження або смерті особи в умовах воєнного чи надзвичайного стану та на тимчасово окупованих територіях (реєстр. №7310).
Згідно з документом, для встановлення факту народження або смерті особи на територіях, де через бойові дії українські лікарні й РАЦСи не можуть видати належні документи про народження та смерть, родичі таких осіб можуть звернутися до будь-якого суду.
До суду подаються будь-які документи та свідчення, що можуть підтвердити факт народження або смерті.
Судова процедура нетривала — такі заяви розглядаються невідкладно, і безкоштовна, оскільки заявники звільнені від сплати судового збору, зазначили у Мінреінтеграції.
Рішення суду після ухвалення надсилаються в РАЦС, де заявники зможуть отримати відповідні свідоцтва.
Як повідомлялося, 24 лютого президент рф володимир путін оголосив про початок повномасштабного вторгнення в Україну. Війська рф обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, балістичних ракет.