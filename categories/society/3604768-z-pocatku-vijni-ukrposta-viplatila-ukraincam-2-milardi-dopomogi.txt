З початку повномасштабної війни поштовий оператор «Укрпошта» виплатив українцям понад 2 млрд грн фінансової допомоги від держави та міжнародних організацій.



Про це Укрінформу повідомили в пресслужбі компанії.
«Укрпошта - наразі єдина структура, яка за рахунок пересувних відділень має можливість однією з перших дістатися деокупованих районів, щоб там видати пенсії та соціальні виплати місцевому населенню», - зауважив заступник генерального директора Укрпошти з розвитку мережі Дмитро Поліщук.
Зазначається, що першим проєктом фінансової підтримки населення стала видача разової допомоги пасажирам евакуаційних потягів. З його початку в травні 2022 року видано понад 63 млн грн допомоги від держави для майже 27 тис. внутрішньо переміщених осіб.
Також, починаючи з вересня, компанія розпочала співпрацю з Товариством Червоного Хреста України щодо видачі разової грошової допомоги і виплатила майже 38,2 млн грн фінансової допомоги. Виплати проходять у Харківській, Херсонській та Донецькій областях. Найбільше – понад 28,77 млн грн – виплачено на Харківщині.
Пізніше Укрпошта розпочала співпрацю з УВКБ ООН, запустивши фінансову програму строком на три місяці, щоб ВПО завдяки виплатам могли задовольнити базові потреби. В її межах компанія здійснила понад 65,5 тис. переказів на суму майже 590 млн грн.
З березня Укрпошта в співпраці з Міжнародною організацією з питань міграції розпочала видачу грошової допомоги соціально вразливим категоріям осіб, а з вересня – також усім українцям, що проживають на деокупованих територіях. З початку запуску виплачено майже 466 млн грн, з яких 5 млн грн - мешканцям деокупованих міст і сіл.
Крім цього, Укрпошта співпрацює з низкою міжнародних гуманітарних організацій та благодійних фондів, які працюють над подоланням гуманітарної кризи на деокупованих територіях. У рамках цієї роботи здійснено понад 20 тис. переказів на майже 200 млн грн.
Як повідомлялось, АТ «Укрпошта» обрали «Провайдером року» за версією світової премії Parcel and Postal Technology International Awards 2022.