Уся зброя, яка є на руках у громадян України, буде в Єдиному реєстрі зброї.

Як передає Укрінформ, про це сказав міністр внутрішніх справ Ігор Клименко, повідомляє у Телеграмі пресслужба МВС.

«Уся зброя, яка є на руках у наших громадян, буде в Єдиному реєстрі зброї. Ми знімемо усі бюрократичні процедури, з якими стикались наші громадяни. Наразі кожен може відкрити свій особистий кабінет в Єдиному реєстрі зброї і працювати в режимі онлайн із суб’єктами господарювання та з дозвільною системою», - зазначив Клименко.
За його словами, кожен громадянин буде чітко розуміти, яка у нього є зброя та коли необхідно провести її перевірку. Міністр сказав, що у режимі онлайн можна буде отримувати відповідні дозвільні документи, зокрема і довідку про несудимість.
«Громадяни будуть чіткіше розуміти свої права та обов’язки в користуванні зброєю, а державі це дозволить контролювати зброю, яка знаходиться на руках», - поінформував Клименко.
Він також додав, що лише протягом перших трьох годин запуску Єдиного реєстру зброї в Єдиному вікні для громадян авторизувалися понад 3,5 тисячі власників зброї та зацікавлених осіб.
«Люди активно цікавляться: в середньому по 500 користувачів одночасно відвідують сторінку Єдиного вікна. Ці дані підтверджують важливість та довгоочікуваність запуску реєстру. Але є прохання без гострої необхідності не завантажувати запитами в один день систему. Реєстр працюватиме не лише сьогодні», - зазначив Клименко.
Як повідомлялося, у п’ятницю в Україні повноцінно запрацював Єдиний реєстр зброї.