Керівництво вишу стало на бік студентки Лізи, відео за участю якої було створене в Івано-Франківську і зібрало мільйонні перегляди. На записі видно, що дівчина стрибала у дворі зі скакалкою, а старша жінка намагалася прогнати її від будинку, при цьому ображаючи.

Про це Ліза розповіла кореспонденту Укрінформу, відповідаючи на запитання, як складаються стосунки із харківським вишем, де вона навчається на другому курсі і де їй сказали видалити відео із соцмереж.
«Ми все владнали з моїм навчальним закладом. У нас все добре. Керівництво вузу зараз на моєму боці. Так, мене попросили, щоб я не відновлювала відео у соцмережах, адже це стосується моєї особистої безпеки, бо є різні люди. Я розумію, що це може нашкодити моєму майбутньому і поставити мене у незручне становище», – розповіла Ліза.
На запитання, чи студентка погоджується з таким проханням вишу, вона відповіла, що так. Каже, зі сварливою бабусею, яка проганяла її з образами від будинку, більше не бачилась і дуже вдячна молоді Івано-Франківська, яка організувала флешмоб на її підтримку.
«Я не могла стримати емоцій, тремтів голос… Це дуже приємно, що молодь підтримує один одного і, коли така ситуація трапляється, старається зробити її помітною і виправити», – говорить Ліза.
В Івано-Франківськ Ліза приїхала як переселенка. У цьому місті вона ні вчиться, ні працює. У департаменті освіти і науки Івано-Франківської міської ради вважають її історію показовим прикладом конфлікту поколінь.
«Думаю, майже у кожного є сусіди чи знайомі мешканці «золотого віку», які через особисті образи легко вступають у конфлікти. Дівчина – молодець, що дуже чемно, спокійно і виважено себе повела. Думаю, з неї може стати гарний юрист», – припускає директор Департаменту освіти і науки Івано-Франківської міської ради Вікторія Дротянко.

Раніше, у соцмережах з’явилося відео дівчини зі скакалкою, яку старша жінка намагалася прогнати з образами від будинку в Івано-Франківську. Пізніше дівчина Ліза зізналася, що через це її розкритикували у рідному навчальному закладі і наказали видалити історію із соцмереж. Керівництво закладу вищої освіти вважало, що літня жінка права. В Івано-Франківську через вірусне відео, яке набрало мільйонні перегляди, молоді люди організували флешмоб на підтримку 19-річної Лізи.