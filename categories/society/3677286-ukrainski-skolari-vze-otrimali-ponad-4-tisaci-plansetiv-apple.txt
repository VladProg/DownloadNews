Школи чотирьох областей отримали понад 4 тисячі планшетів у межах проєкту «5 000 iPad для українських школярів».

Про це повідомляє Міністерство освіти та науки, передає Укрінформ.
"У межах проєкту «5 000 iPad для українських школярів» понад 4 тис. планшетів уже отримали заклади чотирьох областей України: Київська – 4 школи; Чернігівська – 2 школи; Харківська – 4 школи; Миколаївська – 4 школи", - йдеться у повідомленні.
Проєкт «5 000 iPad для українських школярів» реалізується МОН у партнерстві з міжнародною компанією ASBISc Enterprises PLC, Комітетом Верховної Ради з питань освіти, науки та інновацій, Міністерством цифрової трансформації України, громадською організацією «Севен Філдс».
Як повідомлялося, наприкінці лютого за сприяння Фундації Олени Зеленської у межах ініціативи Глобальної бізнес-коаліції для освіти (GBC-Education) та проєкту «Цифровий актив для України» компаній HP та Microsoft освітяни Сумської та Харківської областей отримали понад 3 100 ноутбуків.