Міністерство культури та інформаційної політики закликає завантажувати фото- та відео з доказами злочинів рф до платформи War Evidence.

Про це повідомляє пресслужба відомства у Телеграмі.
"росія нестиме відповідальність за кожен злочин, вчинений проти України. Як швидко це станеться - залежить від нас. Адже у наших силах надати докази цих звірств", - ідеться в дописі.
Згідно з повідомленням, War Evidence є сайтом - сховищем відео- та фотодоказів російської агресії в Україні, який курується Міністерством культури і щодня оновлюється.
МКІП зазначає, що зібрані матеріали будуть використані "міжнародними ЗМІ, фахівцями, які збирають докази для кримінального переслідування в Міжнародному кримінальному суді в Гаазі чи інших трибуналах за українським законодавством, а також будь-ким, хто стежить за новинами про російсько-українську війну".
У повідомленні наголошується, що фото- та відеодокази, розміщені на платформі, - із офіційних каналів, пресслужб урядовців, регіональних ЗМІ, інформаційних агентств, від окремих журналістів і фотографів, мають посилання на джерело й автора.
Також зазначається, що надіслати фіксації злочинів можна заповнивши форму за посиланням https://cutt.ly/WZmUhWb.
Разом з тим МКІП закликає поширювати платформу War Evidence https://war-evidence.mkip.gov.ua/, аби "світ не забув про Україну" .
Як повідомляв Укрінформ, правоохоронці зареєстрували 38197 злочинів рф в Україні від початку повномасштабного вторгнення.