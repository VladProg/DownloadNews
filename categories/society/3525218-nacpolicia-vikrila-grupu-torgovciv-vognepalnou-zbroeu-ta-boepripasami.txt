Працівники Нацполіції викрили групу торговців вогнепальної зброї та боєприпасів на території столиці.

Про це інформує пресслужба відомства.
“Слідчі Головного слідчого управління за оперативного супроводу Департаментів карного розшуку, оперативної служби та оперативно-технічних заходів Національної поліції задокументували злочинну діяльність трьох осіб віком 40, 54 та 28, які налагодили збут вогнепальної зброї та боєприпасів на території міста Києва. Поліцейські зафіксували три факти реалізації автоматів та набоїв до них”, - йдеться у повідомленні.

Як зазначається, зловмисників затримали 6 липня безпосередньо під час чергового збуту автоматичної зброї – кулемета Калашникова та понад трьох тисяч набоїв до нього.
У ході проведення обшуків за місцем проживання фігурантів, а також в нежитлових приміщеннях, що ними використовувались, поліцейські вилучили 8 одиниць вогнепальної зброї, понад 6 тисяч боєприпасів та вибухових пристроїв, втому числі гранати і тротилові шашки.
Як повідомляв Укрінформ, Служба безпеки України поклала край торгівлі засобами ураження із зони ООС: вибухівку, зброю та боєприпаси збував охоронець одного зі столичних ТРЦ.
Фото: Телеграм МВС України