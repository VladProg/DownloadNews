Сексуального або фізичного насильства зазнавали понад 25% українських жінок, які перебувають за кордоном. При цьому 44% опитаних українок за кордоном зізналися, що мають проблеми з гінекологічним здоров'ям.

Про це повідомила співзасновниця Українського жіночого конгресу Світлана Войцеховська під час презентації дослідження "Передумови повернення в Україну для участі у відбудові українських жінок, які знайшли тимчасовий прихисток за кордоном", передає Укрінформ.
"26% українських жінок зазнавали сексуального або фізичного насильства за кордоном. З них зазнавали сексуального насильства 15%, фізичного – 7,1%, фізичного та сексуального – 3,5%", – сказала Войцеховська.

Водночас за результатами дослідження, 63,9% опитаних повідомили, що не зазнавали насильства за кордоном, 10,5% – не захотіли відповідати.
Крім того, за даними дослідження, 44% опитаних українок, які перебувають за кордоном, мають проблеми, пов'язані з гінекологічним здоров'ям, у 31% – це збільшилося з початком повномасштабної війни.
Опитування було проведено компанією Periscope Research у співпраці з Освітнім кластером "Мрій.Дій" (Польща) на замовлення Українського жіночого конгресу за підтримки проєкту U-LEAD з Європою 1-12 листопада 2023 року.
Для дослідження було опитано 800 жінок-українок з 18 країн перебування (переважно з Польщі, Чехії та Німеччини, де перебуває більшість біженців з України).
Як повідомляв Укрінформ, дві третини українців зіштовхувалися з проявами домашнього насильства або спостерігали їх у своєму оточенні.