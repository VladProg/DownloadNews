МОН проводить трансформацію психологічної служби та супроводу в системі освіти.

Про це міністр освіти та науки Оксен Лісовий сказав на розширеному засіданні Президії Конгресу місцевих та регіональних влад при Президентові України, яке відбулося у Харкові, передає кореспондент Укрінформу.
"Перш за все, питання трансформації психологічної служби в системі освіти і психологічного супроводу. В рамках цього ми запровадимо підвищення кваліфікації, підготовки педагогів з базового психологічного втручання, основ психологічної допомоги, готуємо зараз супервізії для психологів, затверджуємо перелік психологічного діагностичного інструментарію і порядок його застосування, розробляємо механізм міжсекторального перенаправлення, коли первинна допомога не може бути достатньою для розв'язання проблеми", - розповів Лісовий.
Міністр додав, що зараз також є 10 програм з психосоціальної підтримки, за якими підвищення кваліфікації педагоги та шкільні психологи можуть пройти на базі закладів післядипломної освіти.
"Серед цих програм є програма, розроблена за методикою ВООЗ, її завершило вже 35 тис. осіб, інші спецкурси - по 2-3 тис. осіб педагогів, психологів закінчили ці програми. На постійній основі здійснюємо консультативну підтримку практичних психологів, створили онлайн-сторінку розвитку фахових компетенцій працівників психологічної служби", - сказав Лісовий.
Міністр додав, що зараз навантаження на шкільних психологів дуже високе, тому також постає питання оплати їх роботи.
"Зараз ми маємо лише 0,5 ставки психолога в школі. Цього замало, нам потрібно вводити як мінімум 1 ставку шкільного психолога. Тут потрібна підтримка уряду, в цьому напрямку ми здійснюємо заходи", - зауважив Лісовий.
Як повідомляло агентство, в Україні діє всеукраїнська програма ментального здоров'я "Ти як?", створена за ініціативою першої леді Олени Зеленської. Програма покликана створити систему сервісів і послуг, які зможуть різними способами та дієвими механізмами підтримати українців у складні часи повномасштабної війни.