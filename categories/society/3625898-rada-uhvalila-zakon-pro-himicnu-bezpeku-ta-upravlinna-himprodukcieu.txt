Парламент ухвалив в цілому урядовий проєкт закону «Про хімічну безпеку та управління хімічною продукцією».

Про це в Телеграмі повідомив народний депутат від фракції «Голос» Ярослав Железняк, передає Укрінформ.
За інформацією Железняка, документ підтримали 276 народних обранців.
Документ розроблено з метою запобігання негативного впливу хімічної продукції на довкілля та здоров’я населення, встановлення відносин, що виникають у сфері управління хімічною безпекою, з урахуванням міжнародних зобов’язань України у цій сфері.
Законопроєктом передбачено скасування ліцензування виробництва особливо небезпечних хімічних речовин як такого, що є неефективним та невідповідним актам Європейського Союзу.
Крім того, прийняття документа закладає підґрунтя для створення в Україні єдиної бази небезпечних хімічних речовин.
Очікується, що прийняття законопроєкту сприятиме побудові національної системи управління хімічними речовинами за європейським зразком та імплементації базових технічних регламентів REACH та CLP.
Як повідомлялося, Президент України Володимир Зеленський підписав євроінтеграційний закон «Про Національний реєстр викидів та перенесення забруднювачів». Реєстр стане єдиною державною онлайн-системою даних про викиди та перенесення забруднюючих речовин.