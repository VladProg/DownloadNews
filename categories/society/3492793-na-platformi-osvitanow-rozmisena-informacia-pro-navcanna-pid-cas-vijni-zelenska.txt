Дружина Президента Олена Зеленська радить батькам і вчителям для навчання під час війни користуватися новою платформою osvitanow.org.

Про це вона написала у Телеграмі, повідомляє Укрінформ.
«Навчальний рік закінчується. Однак освітній процес в Україні не зупиняється – попри війну і попри те, що “в Україні” нині означає "в усьому світі", адже мільйони наших учнів та студентів навчаються віддалено з-за кордону. Щоб освітній функціонував системно, запустили єдиний портал про навчання під час війни osvitanow.org. Глобально у ньому є два розділи: батькам та вчителям», - зазначила перша леді.
За її словами, батьки та учні знайдуть тут відповіді на всі питання щодо навчання в Україні та за кордоном, щодо вступу у ВНЗ, наприклад, як знайти школу віддалено чи отримати атестат.
«І, що на мій погляд надзвичайно важливо – інформацію про психологічну підтримку та безкоштовні медичні послуги», - підкреслила Зеленський.
Вона зазначила, що для вчителів на порталі є вичерпна інформація про трудові відносини під час воєнного стану, зокрема інструкції, як працювати тим, хто опинився на тимчасово захоплених територіях, відпустка та оплата у період воєнного часу. Також тут зібрані безкоштовні інструменти для організації дистанційного навчання.
Як повідомляв Укрінформ, за підтримки Міністерства освіти і науки України «Освіторія» у партнерстві з Дитячим фондом ООН (ЮНІСЕФ) створили платформу про навчання під час війни osvitanow.org.