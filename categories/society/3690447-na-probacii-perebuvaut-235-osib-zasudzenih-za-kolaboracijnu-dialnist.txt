З-поміж засуджених за колабораційну діяльність на пробації перебувають 235 осіб, щодо яких суд вирішив застосувати покарання, не пов’язане з позбавленням волі.

Таку цифру в ефірі телемарафону “Єдині новини” навів директор Державної установи “Центр пробації” Олег Янчук, повідомляє кореспондент Укрінформу.
“Ми говоримо про колаборантів, які перебувають на пробації. Їх на сьогодні - 235. Саме засуджених за колабораційну діяльність. Але є ще коло людей, засуджених за злочини проти основ національної безпеки, які вчиняли подібні правопорушення. Таких у нас 646. І залежно від того, які вони вчинили злочини, вони засуджують до різних видів покарання”, - розповів Янчук.
Він уточнив, що коли суд знаходить можливість застосувати покарання, не пов’язане з позбавленням волі - умовні терміни або заборону займатися певними видами діяльності й обіймати певні посади, - вони потрапляють на пробацію.
“В основному колаборанти, котрі перебувають на пробації, це люди, яким заборонено займатися певними видами діяльності. Ми здійснюємо контроль за тим, щоб вони не займалися діяльністю і не обіймали посади, які їм обіймати заборонено, щоб вони не виїжджали без погодження з пробацією за межі нашої держави, поки не відбуто покарання. І щоб вони прибували періодично в центр пробації, та ми могли з ними спілкуватися і проводити певну роботу”, - зазначив директор “Центру пробації”.
Також він зауважив, що колаборанти - це "специфічна категорія" осіб, з якою "в такому масштабі не стикалися”.
Нагадаємо, пробація - це система наглядових та соціально-виховних заходів, що застосовуються за рішенням суду, виконання певних видів кримінальних покарань, не пов'язаних із позбавленням волі, та забезпечення суду інформацією, що характеризує обвинуваченого.
В Україні 15 березня 2022 року набув чинності Закон №2108-ІХ "Про внесення змін до деяких законодавчих актів (щодо встановлення кримінальної відповідальності за колабораційну діяльність.