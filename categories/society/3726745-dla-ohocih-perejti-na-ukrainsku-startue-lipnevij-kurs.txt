В Україні 3 липня стартує черговий курс для охочих перейти на українську мову, амбасадором якого став український телеведучий та актор Олексій Суханов.

Як передає Укрінформ, про це повідомляє в Телеграмі Київська міська державна адміністрація.
“Стартує липневий курс "Єдині" для охочих перейти на українську мову, амбасадором якого став український телеведучий та актор Олексій Суханов”, - ідеться в повідомленні.
Зазначається, що курс розпочнеться 3 липня, а приєднатися до нього може кожен охочий із будь-якої точки світу. Участь - безкоштовна.
Форма реєстрації і деталі – на сайті проєкту.
Протягом навчання учасники щодня отримуватимуть завдання та навчальні матеріали, які допоможуть подолати мовний бар’єр, а також візьмуть участь у вебінарах та розмовних клубах.
Як повідомлялося, проєкт "Єдині" передбачає 28 днів підтримки переходу на українську мову. Організатори сподіваються допомогти 1 мільйону людей перейти на українську до кінця 2024 року.