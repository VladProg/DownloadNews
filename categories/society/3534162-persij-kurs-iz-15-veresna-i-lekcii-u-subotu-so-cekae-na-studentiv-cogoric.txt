Наразі вищим навчальним закладам в Україні рекомендовано встановити початок навчального року для першокурсників з 15 вересня.

Про це у ефірі всеукраїнського телемарафону заявив заступник міністра освіти і науки України Андрій Вітренко, передає кореспондент Укрінформу.
«Що стосується першокурсників, то (рекомендація щодо – ред.) 15 вересня зумовлено особливостями цьогорічної вступної кампанії, відповідно до безпекової ситуації в країні. Вступна кампанія була трошки зміщена, і це 15 вересня – це компенсація, щоб нікуди не поспішали, щоб всі студенти склали НМТ. Щоб ми не втратили жодну дитину, ми рекомендували зараховувати їх і починати навчання вже з 15 вересня», - заявив він.
При цьому, говорячи про початок навчального року для студентів, заступник міністра освіти зазначив, що відповідно до Закону «Про вищу освіту», заклади вищої освіти мають високий рівень автономії – як управлінської, так і економічної.
Тобто остаточне рішення про початок навчального року буде залежати від керівника того чи іншого закладу освіти, уточнив Вітренко.
«І я впевнений, що наші ректори як високопрофесійні люди, зважаючи на безпекову ситуацію, на ситуацію, яку вони проаналізують з наявністю науково-педагогічних працівників, на ситуацію із студентами, зможуть прийняти зважене рішення щодо початку нового навчального року», - сказав чиновник.
У свою чергу, говорячи про рекомендації почати навчальний рік з 15 серпня для старших курсів, він сказав, що за його інформацією, наразі багато закладів освіти розпочинають навчання саме 15 серпня.
«Але вони виводять на навчання тільки (студентів – ред.) тих спеціальностей, де висока питома вага дуальної освіти, де необхідно тренуватися і мати практику для студентів. А соціогуманітарні спеціальності вони будуть виводити на навчання 1 вересня і здебільшого у онлайн-освіті. Тобто, кінцевий результат і кінцева дата залежить саме від ректора», - поінформував Вітренко.
Відповідаючи на питання щодо безпекових рекомендацій і щодо того, скільки ВНЗ готові почати офлайн-навчанян, посадовець уточнив, що остаточної інформації щодо цього ще немає.
«Єдине, що я впевнений, - що ректорський корпус, враховуючи те, що у нас вісім років йде війна, готові до того, щоб забезпечити безпеку нашим дітям, нашим студентам і науково-педагогічним працівникам. Тому і рекомендації такі надані – щодо змінності, щодо можливостей розробити навчання по дням. Зокрема, саме з цього приводу ми рекомендуємо використовувати суботи, бо вони мають розвантажити аудиторії для студентів відповідно до кількості місць в укриттях», - уточнив заступник міністра.
Як повідомляв Укрінформ, 26 червня у МОН заявили, що для шкіл навчання розпочнеться з 1 вересня.