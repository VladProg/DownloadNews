Група з 27 дітей з Куп’янської громади Харківської області вирушила на відпочинок до Польщі, серед них - вихованці дитячих будинків сімейного типу.

Про це повідомила Харківська ОВА у Телеграмі, передає Укрінформ.
"Вихованці дитячих будинків сімейного типу та діти, які проживають у Куп’янській громаді, поїхали на оздоровлення до Польщі у межах Меморандуму про співпрацю Куп'янська та Прущ-Гданського", - йдеться у повідомленні.
Зазначається, що саме Куп’янська громада – одна з тих, яка найбільше постраждала від російської агресії.

Вранці 10 вересня 2022 року Куп'янськ остаточно звільнили від російських окупантів, але після відступу з міста російські війська його неодноразово обстрілювали. При цьому постраждали, зокрема, центральна міська лікарня, багатоповерхівки, ліцей, залізнична станція Куп'янськ-Вузловий та інше.
Як повідомляв Укрінформ, 22 липня військові РФ укотре обстріляли місто Куп'янськ. У результаті ворожого обстрілу загинула 57-річна жінка.