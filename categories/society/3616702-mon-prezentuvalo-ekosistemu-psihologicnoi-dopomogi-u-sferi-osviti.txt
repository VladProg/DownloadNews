Під час Всеукраїнського освітнього форуму «Нові виміри безпеки: виклики та рішення» Міністерство освіти та науки презентувало Екосистему психологічної допомоги.

Відповідну програму запроваджує МОН, Інститут модернізації змісту освіти і Асоціація інноваційної та цифрової освіти, в рамках Національної програми психічного здоров’я та психосоціальної підтримки за ініціативи першої леді України Олени Зеленської. Про це йдеться у пресрелізі Міністерства освіти та науки, який є у розпорядженні Укрінформу.
«Психологічна допомога потрібна наразі багатьом українцям, і в першу чергу дітям, але дуже важливо таку допомогу надавати професійно та системно. Тому ми залучили міжнародних і українських фахівців, а також використали найкращі міжнародні практики та протоколи, щодо надання психологічної допомоги під час воєнних дій» - сказав міністр освіти і науки України Сергій Шкарлет.
Екосистема психологічної допомоги у сфері освіти охоплює всіх учасників освітнього процесу: освітян, шкільних психологів, керівників навчальних закладів, учнів, студентів та їх батьків/опікунів.

Як зазначають у Міністерстві освіти та науки, заходи направлені на осіб, які не мають фахової психологічної освіти та досвіду роботи з клінічними випадками, оскільки в нинішній ситуації всі учасники освітнього процесу потребують знань та навичок емоційної підтримки, вміння самим справлятись зі стресом та надавати першу психологічну допомогу іншим, якщо вони цього потребуватимуть.
Одним із кроків впровадження Екосистеми має стати підготовка фахівців з числа шкільних психологів, які зможуть працювати зі складними випадками (посттравматичним стресовим розладом – ПТСР, депресією, тривожними станами тощо) в процесі перенаправлення.
«Для кожної цільової аудиторії спеціально розроблені відповідні навчальні програми. Наприклад, для освітян успішно діє курс підвищення кваліфікації, який за перші два місяці вже пройшли понад 25 тисяч осіб», - розповіла виконавчий директор Асоціації інноваційної та цифрової освіти, координатор мережі Українських Освітніх Хабів Марія Богуслав.
Реалізація Екосистеми психологічної допомоги у сфері освіти стала можливою завдяки підтримці міжнародних партнерів.
У рамках Екосистеми психологічної допомоги в сфері освіти створюється 108 коротких відеоуроків, які допоможуть вчителям та шкільним психологам підтримувати дітей у ресурсному стані під час освітнього процесу. Спікерами виступили відомі телевізійні ведучі, які мають психологічну освіту – Дмитро Карпачов та Олена Адамова. Фінансування зазначеного проєкту було здійснено завдяки підтримці Європейського Союзу.
В межах екосистеми освітяни можуть пройти курс підвищення кваліфікації «Перша психологічна допомога учасникам освітнього процесу під час та після завершення воєнних дій». Курс створено за участю провідних експертів з психології Ізраїлю та США. В межах курсу слухачі опанують навички та техніки першої психологічної допомоги за міжнародними протоколами для застосування під час навчального процесу. Розрахований на вчителів та шкільних психологів.
Упродовж 2022 – 2023 років освітяни та шкільні психологи зможуть отримати супервізію (професійну консультаційну допомогу) від клінічних психологів щодо складних ситуацій, які виникли під час надання першої психологічної допомоги та емоційної підтримки, скориставшись інноваційною технологією «перегорнутий колцентр». Розрахований на вчителів та шкільних психологів.
Для освітян, шкільних психологів, учнів, студентів та їх батьків на сайті проєкту буде доступний ефективний метод подолання стресу за методикою Всесвітньої організації охорони здоров’я (ВООЗ).
А також 108 роликів від популярних телевізійних ведучих професійних психологів Дмитра Карпачова та Олени Адамової, які допоможуть навчитись саморегуляції та приведення себе до ресурсного стану завдяки простим, але ефективним психологічним вправам.
У процесі розробки - програма підготовки фахівців, які зможуть працювати зі складними (клінічними) випадками за програмою з доведеною ефективністю.
Долучитися до Екосистеми психологічної допомоги у сфері освіти можна за посиланням.
Фото: пресслужба МОН