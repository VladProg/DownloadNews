Пенсіонерам, яким виповнилося 70 і більше років, з жовтня будуть підвищені пенсійні виплати.

Про це в ефірі загальнонаціонального марафону розповіла перша заступниця міністра соціальної політики Дарина Марчак, передає Укрінформ з посиланням на Мінсоцполітики.
«З жовтня цього року до програми підвищення доходу осіб поважного віку будуть включені 1,676 млн пенсіонерів віком від 70 до 74 років, які отримують пенсію у розмірі, що не перевищує 10 340 грн. Таким пенсіонерам щомісячно буде доплачуватися по 300 грн так, щоб загальна виплата не перевищувала 10 340 грн», - зазначила Марчак.
За інформацією Мінсоцполітики, в цілому програма підтримки пенсіонерів поважного віку (старші за 70 років) від жовтня охоплюватиме близько 4 млн громадян.
Крім того, для осіб віком 70+, які мають повний страховий стаж (30 років для жінок і 35 років для чоловіків), з жовтня 2022 року встановлюється мінімальний розмір пенсій.
«Такі пенсіонери отримуватимуть виплати у розмірі 3 000 грн. Якщо громадяни віком від 70 до 80 років мають меншу тривалість страхового стажу, виплата їм буде становити не менше 2 500 грн. Якщо такій людині вже більш як 80 років, то така виплата становитиме не менше 2 700 грн», - повідомила Марчак.
Також з 1 жовтня, у зв'язку зі зростанням мінімальної зарплати до 6 700 грн, збільшується і мінімальний розмір пенсій за віком для непрацюючих пенсіонерів, яким виповнилося 65 років і які мають повний страховий стаж. Мінімальний розмір пенсії для такої категорії громадян становитиме 40% від мінімальної заробітної плати, тобто 2 680 грн.
Як повідомлялося, у проєкті закону про Державний бюджет України на 2023 рік на фінансування пенсій закладено 232,9 млрд грн.
Фото з відкритих джерел