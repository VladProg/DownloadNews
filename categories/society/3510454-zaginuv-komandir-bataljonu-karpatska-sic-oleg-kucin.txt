На східному фронті загинув командир батальйону «Карпатська Січ» Олег Куцин.

Про це повідомив у Фейсбуці міський голова Івано-Франківська Роман Марцінків, передає Укрінформ.
"На східному фронті загинув один із найпотужніших командирів - Олег Куцин. Засновник і багаторічний керівник «Легіону Свободи», командир батальйону «Карпатська Січ» (49-ий окремий стрілецький батальйон ЗСУ), його знали як справжнього воїна, поважали як командувача та добру людину з незламним характером", - написав Марцінків.
Він висловив співчуття родині загиблого.
Олег Куцин — український громадський, політичний та військовий діяч, керівник «Легіону Свободи», член політради ВО «Свобода». Двічі обирався депутатом Тячівської міської ради. Родом з Івано-Франківська.
З початком військових дій на сході України Куцин організував волонтерську групу, яка збирала та доправляла допомогу українським військовим, які несли службу в районі Слов'янська Донецької області. На початку літа 2014 року волонтери вирішили вступити до лав Національної гвардії.