Група компаній Johnson & Johnson передала Міністерству охорони здоров’я 210 флаконів коштовного препарату Simponі для лікування різних форм артриту.

Як передає Укрінформ, про це інформує пресслужба Міністерства охорони здоров’я.
“Група компаній Johnson & Johnson передала МОЗ 210 флаконів коштовного препарату Simponі (міжнародне непатентоване найменування — голімумаб) — для лікування різних форм артриту”, - qдеться в повідомленні.
Зазначається, що ліки вже надійшли в регіони: обласні клінічні лікарні Тернополя, Івано-Франківська, Хмельницького, Львова, Західноукраїнський спеціалізований дитячий медичний центр у Львові, Інститут кардіології ім. академіка М. Стражеска та Інститут педіатрії, акушерства і гінекології ім. О. Лук’янової у Києві.
«Така біологічна терапія — найсучасніша проти різних форм артриту. Чимало пацієнтів отримували цей препарат через державні закупівлі. З початком війни процеси ускладнилися. Воно й зрозуміло. Тому компанія-виробник вирішила передати ліки гуманітарною допомогою, за що ми їй вдячні», — прокоментувала завідувачка ревматологічного відділення Хмельницької обласної клінічної лікарні Наталія Урсол.
У МОЗ повідомляють, що це не перший жест підтримки. Зокрема, днями вперше Україна безоплатно отримала лікарський засіб Spinraza — для пацієнтів, які страждають на СМА (спінальну м’язову атрофію). Препарат уже розвезено в регіони.
«Іноземні компанії віддавна демонструють культуру соціальної відповідальності, приносячи її в країни, де працюють. Очевидно, сьогодні суспільна відповідальність компаній спрямована на збереження здоров’я та якість життя українців — навіть в умовах війни, за що ми висловлюємо свою вдячність», — зазначила заступниця міністра охорони здоров’я Марія Карчевич.
Як повідомлялося, раніше міністр охорони здоров’я Віктор Ляшко заявив, що Україна готується до можливого зростання кількості випадків COVІD-19.
Фото: unimed.zp.ua