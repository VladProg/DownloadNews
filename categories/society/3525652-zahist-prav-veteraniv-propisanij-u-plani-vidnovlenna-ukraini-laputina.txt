У Плані відновлення України окремим пунктом винесений “Захист прав ветеранів війни”.

Як передає Укрінформ, про це повідомляє пресслужба Мінветеранів з посиланням на міністра у справах ветеранів Юлію Лапутіну.
“Наразі більшість наших ветеранів знову захищають країну на фронті. І ми маємо створити всі необхідні умови, щоб зі здобуттям Україною військової перемоги наші захисники змогли долучитись до відновлення країни, стати в стрій на економічному фронті – стати “Воїнами відновлення”, – сказала Лапутіна.
Зазначається, що у Плані передбачено запровадити таку систему соціальної підтримки ветеранів, яка допоможе після закінчення служби бути реалізованим у соціально-економічному житті держави. Також передбачено проведення комплексного огляду системи соціальної підтримки ветеранів, членів сімей загиблих захисників та розроблення "мапи потреб" ветеранів з огляду на пріоритетні запити різних категорій ветеранів.
Зокрема, План містить перелік пропонованих загальнонаціональних проєктів, серед яких: створення системи переходу з військової кар’єри до цивільного життя; трансформація мережі госпіталів ветеранів війни у сучасні реабілітаційні центри; створення Національного військового меморіального Кладовища та інші.
Як повідомляв Укрінформ, 4-5 липня в Лугано (Швейцарія) відбулася Конференція з питань відновлення України після військової агресії російської федерації.
5 липня представники понад 40 країн і близько 20 міжнародних організацій за результатами Міжнародної конференції схвалили Декларацію Лугано і пообіцяли підтримувати Україну.
За даними уряду, план відновлення України вже зараз оцінюється у 750 млрд доларів.
Фото: Мінветеранів