Верховна Рада ухвалила закон про впорядкування надання та використання різних видів відпусток.

За відповідний законопроєкт № 8313 "Про внесення змін до деяких законодавчих актів України щодо впорядкування надання та використання відпусток, а також інших питань" проголосували 273 депутати, повідомив у Телеграмі народний депутат із фракції "Голос" Ярослав Железняк, передає Укрінформ.
Метою ухвалення закону було уточнення та осучаснення окремих норм законодавства, що регулюють питання надання та використання відпусток.
Документ, зокрема, передбачає, що порядок та умови надання відпусток для підготовки та участі в спортивних змаганнях регулюються трудовим та/або колективним договором.
Відпустки при народженні дитини, згідно з законом, надаються в чітко визначений термін – не пізніше трьох місяців з дня народження дитини. Батьку дитини, який не перебуває у зареєстрованому шлюбі з матір'ю дитини, така відпустка надається після отримання відповідного рішення суду.
Окрім того, документ передбачає збільшення загального максимального терміну надання працівнику відпустки без збереження зарплати за сімейними обставинами та з інших причин з 15 до 30 календарних днів на рік.
Зазначається, що в разі призову працівника на військову службу під час мобілізації, на особливий період, призову працівника на військову службу за призовом осіб із числа резервістів в особливий період йому виплачується грошова компенсація за всі не використані ним дні щорічної відпустки у строк до його увільнення на час військової служби від займаної посади (виконання обов’язків).
Також документом регламентується, що в період дії воєнного стану роботодавець може відмовити працівнику в наданні будь-якого виду відпусток (крім відпустки у зв'язку вагітністю та пологами та відпустки для догляду за дитиною до досягнення нею трирічного віку), якщо такий працівник залучений до виконання робіт на об'єктах критичної інфраструктури, до виконання робіт, виробництва товарів оборонного призначення або до виконання мобілізаційного завдання (замовлення).
Крім цього, закон передбачає виключення педагогічного та науково-педагогічного персоналу з переліку осіб, за якими під час проходження військової служби за призовом під час мобілізації, на особливий період, або військової служби за призовом осіб із числа резервістів в особливий період, зберігається попередній середній заробіток.
Очікується, що новий закон сприятиме юридичній визначеності в окремих питаннях надання та використання відпусток, що зменшить адміністративне навантаження на роботодавців, працівників та органи державної влади, а також передачі питань надання окремих видів відпусток на рівень колективно-договірного регулювання та більш ефективній діяльності Національної служби посередництва і примирення.
Як повідомлялося, Верховна Рада у першому читання ухвалила законопроєкт "Про внесення змін до деяких законодавчих актів України щодо впорядкування надання та використання відпусток, а також інших питань" у травні 2023 року.
Фото: pon.org.ua