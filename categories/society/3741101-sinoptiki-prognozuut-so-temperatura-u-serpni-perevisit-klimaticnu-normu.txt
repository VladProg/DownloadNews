Середньомісячна температура серпня буде на 1,5-2 градуси вищою за кліматичну норму.

Про це в ефірі телемарафону «Єдині новини» повідомила синоптик Українського гідрометцентру Наталія Птуха, передає кореспондент Укрінформу.
«Щодо серпня, то прогнозується, що його середньомісячна температура буде на 1,5-2 градуси вищою за кліматичну норму», - сказала вона.
Птуха зазначила, що це, скоріше за все, пов’язано із посиленням певних процесів у південній частині Тихого океану. За її словами, там температура поверхневих вод тепер стала теплою (до цього вона 3 роки була прохолодною).
«Відповідно, в атмосферу виділяється більше енергії, і її треба кудись дівати... Очікується, що у другій половині 2023 року у певних регіонах і у 2024 році температурні показники можуть бути вищими, подекуди – рекордними», - додала вона.
Як повідомляв Укрінформ, в Україні завтра, 28 липня, очікуються дощі, грози, місцями зі шквалами до 20 м/с, вночі 15-20°, вдень 21-26°, у східних та південно-східних областях вночі 20-25°, вдень 31-36°.