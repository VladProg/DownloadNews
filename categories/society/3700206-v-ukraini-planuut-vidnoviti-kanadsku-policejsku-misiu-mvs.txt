Представники Канадської поліції сподіваються якнайшвидше розпочати навчання для українських правоохоронців, відновивши місію CUPDP.

Як передає Укрінформ, про це повідомляє Міністерство внутрішніх справ України.
У понеділок, 24 квітня, заступниця міністра внутрішніх справ Катерина Павліченко обговорила із представниками Канадської поліції можливості відновлення Канадської поліцейської місії в Україні (CUPDP).
CUPDP - проєкт, який підтримує реформу поліції шляхом надання консультацій, тренінгів та обладнання для підвищення професійного розвитку та стандартів і створення більш ефективних поліцейських послуг, орієнтованих на громаду.
«Ми розуміємо, що важливою складовою підтримки українських поліцейських сьогодні є зокрема проведення тренінгів. Наразі ми б виділили три ключові напрями, які варто було врахувати при підготовці відповідних планів навчань. Зокрема, це тактична підготовка, робота поліції на деокупованих територіях та підтримка ментального здоров’я», - заявила Павліченко.

Своєю чергою представники Канадської поліції зауважили, що сподіваються якнайшвидше розпочати навчання для українських правоохоронців. До тренінгів планують залучити близько 45 інструкторів, які зможуть поділитися своїми знаннями й досвідом з українськими колегами.

Як повідомляв Укрінформ, у Великій Британії військовослужбовці Збройних сил України проходять інженерну підготовку з мінної безпеки щодо особливих ознак місць встановлення вибухівки.
Фото: МВС