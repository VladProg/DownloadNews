З територій, де ведуться чи велися бойові дії, евакуювали близько 4 000 засуджених та ув’язнених.

Про це в інтерв’ю Укрінформу сказала заступниця міністра юстиції Олена Висоцька.
Вона зазначила, що евакуація засуджених та ув’язнених від лінії бойових дій стала складним викликом через наявність небезпеки продовження відсування лінії фронту і подальшої окупації територій, а також – небезпеки руйнувань установ, оскільки бойові дії відбувалися дуже близько до них.
“До прикладу, дві колонії, які ми евакуювали, повністю знищені – Торецька і Оріхівська. Значних пошкоджень зазнав і Херсонський слідчий ізолятор, який ми евакуювали вже після деокупації”, - повідомила Висоцька.
Заступниця міністра наголосила, що “евакуація – виправданий інструмент, але юридично і технічно це дуже складний процес”.
“Від мене вимагалося ухвалення рішення про евакуацію засуджених та ув’язнених, щоб урятувати їхнє життя, але при цьому – не порушити право тих, хто утримувався в колоніях, куди ми збиралися евакуйовувати цих людей. Запасних установ для цього не було і немає, тож доповнювали ті, що є. Станом на зараз, ми евакуювали близько 4 000 людей у, так би мовити, більш безпечні місця. Але ж ми знаємо, що в Україні зараз не існує більш безпечного місця, тому в цьому випадку говоримо про установи, віддалені від лінії бойових дій”, - розповіла Висоцька.
Як повідомляв Укрінформ, із тюрем на тимчасово захоплених територіях Херсонщини та Запоріжжя російські окупанти вивезли 3,5 тисячі ув’язнених до тимчасово окупованого Криму, де їх вербують вагнерівці.