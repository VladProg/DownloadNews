Радник міністра внутрішніх справ Вадим Денисенко закликав українців серйозно ставитися до сигналів повітряної тривоги через посилення обстрілів території України російськими військовими.

Про це він сказав у ефірі телемарафону, передає Укрінформ.
“Хотілося б ще раз всім нагадати, що коли ми чуємо сирену, треба ховатися в укриття. Треба розуміти, що це серйозно, що це реально загроза життю будь-кого із українців, тому що, на жаль, зараз росіяни посилюють обстріли протягом минулого тижня і вчора-сьогодні , напевне, і завтра будуть посилені. Це пов’язано не лише з 9 травня. Просто ми всі забуваємо, що 7 травня день входження на президентський престол володимира путіна. І , власе кажучи, я думаю, крім 9 травня, багато хто б хотів би зробити подарунок на його річницю, на жаль, не роковини, приходу до влади в російській федерації”, - сказав Денисенко.
Водночас він наголосив, що війна продовжується навіть у тих регіонах, де її нібито немає, фронт нібито за сотні кільметри.
“Ми ловимо ДРГ фактично по всій території України. На жаль, ми повинні говорити про те, що ворог неймовірно цинічний”, - наголосив радник міністра.
Як повідомлялося, раніше Центр протидії дезінформації при Раді національної безпеки і оборони України закликав напередодні та під час 8 - 9 травня бути особливо уважними до сигналів повітряної тривоги.