Студенти, які з 2019 року скористалися механізмом «польського вступу» та уникнули складання зовнішнього незалежного оцінювання, не отримають документи про вищу освіту, адже вони не відповідають вимогам Закону України «Про вищу освіту».

Як передає Укрінформ, про це Міністерство освіти та науки повідомляє у Телеграмі.
«Польський вступ» - це неофіційна назва схеми, за якою студенти мали змогу обійти ЗНО. Спочатку вони зараховувались до іноземного закладу вищої освіти, вчилися там рік (можливо, навіть дистанційно), а після цього поновлювалися до українського закладу вищої освіти на старший курс.
Як зазначили у МОН, у 2019 році було внесено зміни до Закону України «Про вищу освіту»: додали норму про те, що здобувачі освіти, які хочуть поновитися до українських ЗВО, мають виконати ті самі вимоги, що виконували студенти під час вступу на цю освітню програму в рік вступу.
Однак у деяких закладах вищої освіти все одно продовжували поновлювати студентів за цією схемою.
«Ми не можемо допустити, щоб ці студенти отримали документи про здобуття вищої освіти, адже хочемо бути впевненими в їхній доброчесності та кваліфікованості», - зазначили у МОН.
Саме тому після 4 років набуття чинності відповідною нормою Закону Міністерство освіти та науки заблокувало понад 450 здобувачам замовлення документів про вищу освіту, що не відповідають вимогам Закону України «Про вищу освіту». Ці здобувачі отримають можливість узяти перерву в навчанні та завершити здобуття освіти у наступному році, виконавши усі необхідні вимоги.
Як повідомляв Укрінформ,Українці, які вимушено перебувають за кордоном через повномасштабну війну, допомагатимуть реформувати систему освіти в Україні.
Фото ілюстративне