Заступник керівника Офісу Президента Кирило Тимошенко засудив публікацію у соцмережі відео з матір'ю загиблої від ракетного удару у Вінниці дівчинки, зроблене «журналістом» у лікарні в гонитві за сенсацією.

Як передає Укрінформ, про це Тимошенко заявив у ефірі телемарафону.
"У соцмережах я бачу, як один з журналістів чи блогерів, не знаю хто це, заходить до Ірини - поки що встановлюється, як він туди (до лікарні - ред.) потрапив, розповідає жінці про цю подію, про те, що вона втратила дитину, знімає це і викладає в соцмережу. Я всіх закликаю бути людяними і не робити те, що робиться зараз, це дуже важка і трагічна ситуація для будь-якої матері, для будь-якого українця. Не треба так, будь ласка, робити, давайте будемо просто людяними, тому що жінка втратила свою дитину", - сказав він.
Тимошенко також зазначив, що раніше головний лікар розповідав, що жінку не сповістили про те, що її дитина померла, і застерігав, що не треба цього робити, тому що вона у дуже важкому стані.
Крім того, Тимошенко у Телеграмі зауважив, що в перегонах за сенсацією втрачається людяність, і назвав випадок з публікацією відео неприпустимим.
Раніше Детектор медіа повідомив, що фіксер італійської громадської телекомпанії RAI News 24 Антон Кудінов опублікував на своїй приватній фейсбук-сторінці низку відеороликів із Іриною Дмитрієвою — жінкою, яка втратила дочку й зазнала тяжких поранень під час ракетного удару по Вінниці 14 липня. Публікація викликала критику в соцмережах: Кудінова звинувачують, що він знехтував принципами професійної етики, які не дозволяють користатись шоковим станом постраждалих, а його дії могли травмувати матір загиблої дівчинки. Зокрема, на одному з відео жінка в сльозах дивиться відео зі своєю ще живою дочкою.
Як повідомлялося, під час ракетного удару по Вінниці 14 липня загинула дівчинка Ліза. Її мама Ірина потрапила в реанімацію.
14 липня війська рф з акваторії Чорного моря завдали удару по центру Вінниці трьома ракетами «Калібр». Унаслідок обстрілу загинули 24 особи, з них три дитини. Звернулося по допомогу 202 особи, з них 68 госпіталізовано, у тому числі чотири дитини.