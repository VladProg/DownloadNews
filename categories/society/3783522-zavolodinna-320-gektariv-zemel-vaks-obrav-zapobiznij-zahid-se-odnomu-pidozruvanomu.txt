Вищий антикорупційний суд застосував запобіжний захід у вигляді застави розміром 1,342 млн грн директору приватного товариства, підозрюваному у незаконному заволодінні 320 га землі.

Як передає Укрінформ, про це Спеціалізована антикорупційна прокуратура повідомляє у Телеграмі.
“6 листопада за клопотанням детективів НАБУ, погодженим прокурором САП, слідчий суддя ВАКС застосував до ще одного підозрюваного у справі щодо заволодіння земельними ділянками площею понад 320 га, що завдало державі збитків на понад 123 млн грн, а саме директора приватного товариства, запобіжний захід у вигляді застави у розмірі 1,342 млн грн”, - ідеться у повідомленні.
Крім того, на вказаного підозрюваного покладено процесуальні обов’язки прибувати за кожною вимогою до детектива, прокурора та суду; не відлучатись за межі Закарпатської області без дозволу детектива, прокурора або суду; повідомляти детектива, прокурор чи суд про зміну свого місця проживання та місця роботи; утримуватися від спілкування з іншими підозрюваними у справі та свідками; здати на зберігання до відповідних органів державної влади паспорт для виїзду за кордон та інші документи, що дають право на виїзд з України та в’їзд в Україну; носити електронний засіб контролю.
Як повідомляв Укрінформ, 6 листопада ВАКС обрав запобіжний захід у вигляді застави розміром 26,840 млн грн народному депутату, підозрюваному у незаконному заволодінні 320 га землі.
Як повідомлялося, 24 жовтня народному депутату оголосили підозру у заволодінні земельними ділянками площею понад 320 га, що завдало державі збитків на понад 123 млн грн.
Також 24-25 жовтня детективи НАБУ повідомили про підозру ще трьом особам, причетним до вчинення цього злочину, а саме: колишньому керівнику Головного управління Держгеокадастру однієї з областей, ексдиректору державного підприємства та директору приватного підприємства.
У межах досудового розслідування встановлено, що у 2016-2019 роках народний депутат, маючи вплив на службових осіб Головного управління Держгеокадастру однієї з областей, розробив злочинну схему заволодіння державними земельними ділянками.
Так, директор держпідприємства відмовився від права користування ділянками загальною площею 323 га та звернувся з відповідною заявою до ГУ Держгеокадастру області. Після припинення права користування цими землями, відповідно до злочинної схеми, керівник ГУ Держгеокадастру області передав ці ділянки наперед визначеним фізособам, які в подальшому продали їх компанії, підконтрольній організатору схеми.
У результаті реалізації цієї схеми інтересам держави завдано понад 123 млн грн збитків.
За даними джерел Укрінформу у правоохоронних органах, ідеться про народного депутата Роберта Горвата (депутатська група "Довіра").