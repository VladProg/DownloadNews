У Медіацентрі Україна – Укрінформ відбулася орієнтаційна сесія для представників іноземних медіа “Висвітлення війни в Україні”, на якій обговорювались особливості роботи ЗМІ в умовах воєнного стану.

Під час сесії пройшли чотири панелі: “Висвітлення війни в Україні”, “Медіа та безпека”, історичний брифінг, воєнний брифінг.
На першій панелі зустрічі були присутні заступник міністра культури та інформполітики Тарас Шевченко, представник Міністерства оборони Олександр Гайн, представник ЗСУ Юзеф Венскович, речниця Міністерства внутрішніх справ Олеся Червінська, речниця Національної поліції Оксана Блищик, речник Національної гвардії Руслан Музичук, речник Державної прикордонної служби Андрій Демченко, речниця ДСНС Ольга Козак, представник Генерального штабу ЗСУ Олексій Соколов, представник організації «Репортери без кордонів» Олександр Квері та модератор Андрій Шевченко.
Представники органів державної влади України поінформували іноземних журналістів, зокрема, щодо питань акредитації для роботи в Україні, комунікації з органами влади в умовах воєнного стану, напрямків та особливостей роботи різних структур МВС та МОУ, торкнулися особливостей висвітлення російської агресії в Україні та її наслідків. Окремо розглянули питання забезпечення безпеки іноземних журналістів під час воєнних дій.
Історичний брифінг провів історик, голова Українського інституту національної пам'яті з 2014 по 2019 роки, народний депутат, зараз боєць ТРО Володимир В’ятрович, який розповів про причини війни росії проти України та розглянув європейський та глобальний контексти війни.

В ході орієнтаційної сесії відбувся воєнний брифінг за участю представниці Центру оборонних стратегій, заступниці міністра оборони у 2019-2020 роках Аліни Фролової, співробітника Національного інституту стратегічних досліджень Миколи Бєлєскова. Серед іншого експерти обговорили з іноземними медійниками поточну ситуацію у зоні бойових дій, питання постачання зброї в межах міжнародної допомоги Україні, а також використання цієї зброї Україною. Окрім цього, обговорили географію війни в Україні.






Висвітлення війни в Україні. Орієнтаційна сесія для представників іноземних медіа в Укрінформі / Фото: Євген Котенко, Укрінформ



































































Як повідомлялося, Медіацентр Україна – Укрінформ є партнерською мережею медійних майданчиків у Києві, Львові та Харкові.
Медіацентр був створений як громадська ініціатива фахівців у галузі комунікацій, за підтримки центральної і місцевої влади. Фокусом його діяльності є робота з іноземними журналістами, налагодження ефективної комунікації влади, бізнесу та громадського сектору. А також – створення експертного середовища для напрацювання ефективних комунікаційних стратегій, що мають допомогти Україні перемогти у війні та відновитися після її завершення.