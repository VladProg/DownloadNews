Священний Синод Православної церкви України 27 липня схвалив лист до Вселенського патріарха, архієпископа Константинополя Варфоломія із закликом засудити діяльність московського патріарха кирила, який проповідує расистське вчення про "русскій мір", та позбавити його права посідати патріарший престол.

Як передає Укрінформ, про це повідомляє пресслужба ПЦУ.
Зокрема, у листі наголошується, що моральна відповідальність за скоєні російськими військами в Україні злочини "лягає не лише на безпосередніх виконавців, але і на їх ідейних натхненників — московського патріарха кирила та однодумних з ним ієрархів, які впродовж десятиліть пропагували етнофілетичне і расистське вчення про "русскій мір" і зараз благословляють напад на Україну".
У ПЦУ переконані, що єдиним реальним досягненням кирила є концентрація влади в одних руках в умовах повної деградації реальної церковної соборності, а також повна залежність Церкви від російської держави.
Як зауважили в ПЦУ, заперечення свободи цілих народів поєднується у світогляді патріарха Кирила та його однодумців з расистською за своїм духом теорією, відповідно до якої росія та "русскій мір" є чимось принципово кращим та вищим за інші народи, а історичні сусіди росії — українці та білоруси — мають право на існування та майбутнє винятково як частина російської дійсності.
Серед іншого наголошується, що ідеологія сучасної російської православної церкви містить загрозу не лише для України, але й для цілого православного світу.
У ПЦУ пропонують розглянути діяльність Кирила, пов’язану з його протистоянням Вселенському Патріархату та багатьом помісним православним церквам, і в разі виявлення ознак схизми притягнути главу рпц до канонічної відповідальності.
"Від імені архієреїв нашої Церкви та численних жертв війни Росії проти України, яку патріарх московський відкрито і однозначно публічно схвалює та підтримує, звертаємося до Вашої Всесвятості та предстоятелів помісних православних церков з проханням: засудити доктрину "русского міра" та визнати її єретичною; кваліфікувати дії патріарха Кирила на канонічній території Олександрійського Патріархату як схизматичні; позбавити Кирила Гундяєва права посідати московський патріарший престол", – ідеться в листі.
Як повідомляв Укрінформ, на початку травня під час патріаршої проповіді в Архангельському соборі московського кремля патріарх рпц Кирил заявив, що "росія ніколи ні на кого не нападала".
Водночас з інтерв'ю Папи Римського Франциска газеті Coriera della Sera стало відомо, що патріарх Кирил під час нещодавньої розмови по відеозв'язку протягом перших 20 хвилин (із 40 хвилин розмови) "з картою в руках" наводив аргументи, що виправдовують війну росії проти України.
Наприкінці травня ПЦУ закликала Вселенського патріарха Варфоломія та предстоятелів помісних автокефальних церков осудити духовні злочини глави російської православної церкви Кирила та позбавити його престолу.