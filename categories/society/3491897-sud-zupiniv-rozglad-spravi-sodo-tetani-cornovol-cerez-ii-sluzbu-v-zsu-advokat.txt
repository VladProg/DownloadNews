Дарницький районний суд Києва зупинив розгляд справи щодо колишнього народного депутата Тетяни Чорновол у зв'язку з тим, що вона проходить службу у Збройних силах України.

Про це адвокат екснардепа Ірина Кузіна поінформувала у Фейсбуці, передає Укрінформ.
“Дарницький районний суд міста Києва зупинив кримінальне провадження щодо Чорновол Тетяни Миколаївни по справі «захоплення офісу Партії Регіонів 18 лютого 2014 року» (кваліфікація за п.п.2,5 ч.2 ст.115 КК). Підстава - клопотання захисника за статтею 335 КПК (проходження служби у ЗСУ за мобілізацією)”, - заявила Кузіна.
За її словами, те, що провадження зупинили, а не закрили, означає, що після перемоги це провадження буде відновлено.
Як повідомлялося, Чорновол у квітні 2020 року оголосили підозру в умисному вбивстві в результаті підпалу офісу Партії регіонів. За версією слідства, 18 лютого 2014 року Чорновол влаштувала підпал будинку на вулиці Липській, у якому був офіс партії. У результаті пожежі загинув 57-річний комп'ютерник, який перебував у будівлі.
16 квітня Печерський районний суд обрав Чорновол запобіжний захід у вигляді цілодобового домашнього арешту з носінням електронного браслета, проте 24 квітня Київський апеляційний суд змінив його на нічний домашній арешт.
1 червня суд продовжив Чорновол запобіжний захід у вигляді нічного домашнього арешту, але також дозволив Чорновол перебувати вдень не тільки в селі, де вона проживає, але і в межах Києва та Київської області.
Наприкінці лютого 2020 року ДБР повідомило про підозру Чорновол у перешкоджанні законній професійній діяльності журналіста.
У ДБР поінформували, що 18 жовтня 2019 року ексдепутат перешкоджала роботі журналіста під час висвітлення ним подій у залі судового засідання. За інформацією ДБР, Чорновол відібрала у журналіста телефон та припинила здійснення відеозапису.
За даними ЗМІ, мова йде про Дмитра Кучера, якого ЗМІ пов’язують з порталом «Шарій.нет», а також виданням «Правовий контроль».
Пізніше адвокат Чорновол Ірина Кузіна повідомила, що ці два провадження потім були об'єднані у одну справу.
7 червня 2021 року у Печерському районному суді Києва троє суддів, які мали розглядати справу щодо Чорновол, взяли самовідвід.
23 червня 2021 року Київський апеляційний суд визначив підсудність кримінального провадження за Дарницьким районним судом Києва.
Чорновол - народний депутат України VIII скликання, український журналіст і громадський діяч, екскореспондент інформаційно-аналітичних видань «Лівий берег», «Українська правда», «Обозреватель».
Фото: Фейсбук Тетяна Чорновол