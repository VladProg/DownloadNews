Вища рада правосуддя відтермінувала до 1 травня поточного року початок відновлення роботи судів Херсонської області.

Як передає Укрінформ, відповідне рішення було ухвалене під час засідання у четвер, 30 березня, повідомляє пресслужба ВРП.
“Через безпекові загрози, які продовжують існувати в Херсонській області, Вища рада правосуддя ухвалила рішення відтермінувати до 1 травня 2023 року початок відновлення роботи Херсонського апеляційного суду, Білозерського, Великоолександрівського та Нововоронцовського районних судів”, - йдеться у повідомленні.
У ВРП нагадали, що уже приймали рішення про відтермінування строку відновлення територіальної підсудності судових справ вказаних судів до 1 березня 2023 року та до 1 квітня 2023 року.
Як зазначається, голова Херсонського апеляційного суду повідомив, що безпекові загрози, які унеможливлюють належне функціонування судів у Херсонській області, продовжують існувати. Є загрози для суддів та учасників процесу в разі відновлення роботи вказаних судів.
Тому голова Верховного Суду вніс до Ради відповідне подання до Вищої ради правосуддя.
Таким чином Одеський апеляційний суд, Київський, Малиновський, Приморський, Суворовський районні суди міста Одеси, Біляївський, Комінтернівський районні суди Одеської області, Теплодарський міський суд Одеської області продовжать розгляд переданих справ до 30 квітня 2023 року включно, повідомили у ВРП.
Також під час засідання 30 березня Вища рада правосуддя вирішила поновити роботу двох районних судів у Миколаївській області: з 1 квітня - Снігурівського і з 3 квітня - Березнегуватського.
Раніше справи Снігурівського райсуду були передані на розгляд Бобринецькому районному суду Кіровоградської області, а Березнегуватського райсуду – Добровеличківському районному суду.
Таким чином, Бобринецький та Добровеличківський районні суди продовжуватимуть до 31 березня і 2 квітня відповідно розгляд справ, які надійшли їм згідно з рішеннями про територіальну підсудність.
ДСАУ також має вжити заходів щодо дострокового закінчення відрядження суддів Снігурівського та Березнегуватського районних судів у зв’язку з відновленням їх роботи.
Крім того, ВРП ухвалила рішення звільнити у зв’язку з поданням заяв про відставку Валерія Линника з посади судді Ірпінського міського суду Київської області, Оксану Льон з посади судді Канівського міськрайонного суду Черкаської області та Любомиру Сливку з посади судді Тернопільського міськрайонного суду Тернопільської області.
Як повідомлялося, у судовій системі понад дві тисячі вакантних посад суддів.