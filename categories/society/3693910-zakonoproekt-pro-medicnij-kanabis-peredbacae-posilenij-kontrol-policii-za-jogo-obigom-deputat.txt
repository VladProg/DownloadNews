Оновлена редакція законопроєкту про легалізацію медичного канабісу в Україні передбачає посилений контроль Національної поліції за обігом відповідних препаратів.

Про це в інтерв’ю Укрінформу повідомив голова Комітету Верховної Ради з питань здоров'я нації, медичної допомоги та медичного страхування Михайло Радуцький.
“З особливостей (оновленої редакції проєкту закону - ред.): посилений контроль Національної поліції за обігом препаратів, які містять канабіс”, - зауважив він.
Парламентарій наголосив, що препарати з медичним канабісом відпускатимуться тільки за електронним рецептом, щоб Національна поліція могла це контролювати. Депутат уточнив, що електронний рецепт на медичний канабіс зможуть виписувати сімейні лікарі, невропатологи та онкологи, які мають відповідне право. “Також медичний канабіс має вирощуватися тільки в теплиці, де має бути відеоспостереження, GPS навігація при перевезенні - таким чином Нацполіція матиме можливість відслідковувати переміщення сировини до виробника”, - додав він.
Радуцький підкреслив, що законопроєкт міститиме положення щодо врегулювання, вирощування та використання медичного канабісу, а також технічних конопель.
У цьому контексті депутат зазначив, що відповідно до проєкту закону, підтвердження вмісту тетрагідроканабінолу в медичному канабісі мають відбуватися лише в державних лабораторіях Міністерства охорони здоров'я або Міністерства внутрішніх справ.
Водночас, за його словами, для підтвердження вмісту канабінолу в технічному канабісі можна звернутися до будь-якої сертифікованої лабораторії.
“Технічний канабіс має інше насіння, тобто з нього неможливо виростити медичний канабіс, це зовсім різні сорти”, - уточнив голова медичного парламентського комітету.
Підсумовуючи, Радуцький висловив переконання, що легалізація медичного канабісу позитивно вплине на економіку України.
Як повідомляв Укрінформ, у лютому цього року Комітет Верховної Ради з питань здоров'я нації, медичної допомоги та медичного страхування рекомендував парламенту ухвалити в першому читанні законопроєкт №7457 “Про регулювання обігу рослин роду коноплі (Cannabis) в медичних, промислових цілях, науковій та науково-технічній діяльності для створення умов щодо розширення доступу пацієнтів до необхідного лікування онкологічних захворювань та посттравматичних стресових розладів, отриманих внаслідок війни”.