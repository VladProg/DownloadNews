1 червня о 12:30 відбудеться пресконференція на тему: “Українські діти під контролем Росії: як захистити їхні права і майбутнє?”.

Організатори: Коаліція “Україна. П’ята ранку”; Медіацентр Україна — Укрінформ.
Спікерки:

Онисія Синюк – правова аналітикиня Центру прав людини ZMINA;
Валентина Потапова – керівниця напрямку національної адвокації у сфері освіти Центру громадянської просвіти “Альменда”;
Ксенія Корнієнко – юристка Регіонального центру прав людини;
Анастасія Пантелєєва – керівниця напрямку документування Медійної ініціативи за права людини;
Євгенія Капалкіна – адвокатка Ukrainian Legal Advisory Group.

Актуальні питання:

Яка поточна ситуація з депортацією дітей? Як захистити майбутнє дітей на окупованих територіях, а також тих, кого росіяни примусово перемістили за межі України?
Хто і як може порятувати Тіграна Оганнісяна та Микиту Ханганова і чому ця історія потребує максимального розголосу?
Чому «виховні» та «освітні» процеси на окупованих територіях є нічим іншим, як тактикою знищення української ідентичності, і не мають нічого спільного ані з освітою, ані з вихованням?
Яким є значення міжнародної адвокації для повернення депортованих Росією дітей та як дотримуватися балансу у висвітленні проблеми, зважаючи на можливі ризики?

Коротко. Напередодні Міжнародного дня захисту прав дитини Росія вкотре показала своє реальне ставлення до дітей – 24 травня 2023 року двоє підлітків Тігран Оганнісян та Микита Ханганов, обидва 2006 року народження, у тимчасово окупованому Бердянську отримали обвинувачення від Слідчого комітету РФ у нібито підготовці диверсії на залізниці. Їм загрожує арешт та строк від 10 до 20 років ув’язнення.
Світ визнає злочином дії Росії стосовно українських дітей – про це йдеться, зокрема, у звіті Московського механізму ОБСЄ. Міжнародний кримінальний суд видав ордер на арешт російського президента Владіміра Путіна та уповноваженої з прав дитини Марії Львової-Бєлової за незаконну депортацію українських дітей. І хоч повернення викрадених дітей – питання номер один на порядку денному у міжнародній адвокації українських правозахисників, його вирішення впирається у небажання Росії повертати українських дітей.
Крім того, РФ провадить федеральні освітні програми та цілу низку так званих виховних патріотичних заходів, щоб стерти українську ідентичність дітей та «денацифікувати» їх. Результати такого «виховання» та мілітаризації можна вже спостерігати в окупованому Криму.
В рамках заходу буде представлено аналітичну доповідь Центру прав людини ZMINA “Примусове переміщення та депортація до РФ дітей із тимчасово окупованих територій України”.
Довідково: Коаліція «Україна. П'ята ранку» почала роботу 25 лютого 2022 року, наступного дня після повномасштабного вторгнення РФ в Україну. На сьогодні Коаліція об'єднує 34 неурядові організації та чотирьох індивідуальних експертів. Вони поєднали свої зусилля для системного документування воєнних злочинів і злочинів проти людяності, скоєних у ході російської збройної агресії проти України. Також Коаліція займається захистом жертв російсько-української війни через існуючі державні та міжнародні механізми правосуддя. Ці зусилля спрямовані на досягнення справедливості через притягнення до відповідальності владної верхівки РФ за скоєння злочину агресії проти України.
Формат заходу – офлайн (Зала 1).
Дивіться на YouTube-каналі Укрінформу, YouTube-каналі Ukraine Media Center Ukrinform, на Фейсбук-сторінці Ukraine Media Center Ukrinform, українською та англійською мовами, а також на Фейсбук-сторінках Коаліція «Україна. П’ята ранку» та Центру прав людини ZMINA.