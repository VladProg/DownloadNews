Правоохоронці, які спеціалізуються на розслідуваннях злочинів геноциду, проти людяності та воєнних злочинів взяли участь у щорічному засіданні представників слідчих підрозділів різних країн у Штаб-квартирі Європолу у м. Гаага (Нідерланди).

Про це повідомляє портал Міністерства внутрішніх справ, передає Укрінформ.
Як зазначається, Національну поліцію України на міжнародному заході представляли перший заступник начальника Головного слідчого управління Сергій Пантелеєв, перший заступник начальника Департаменту захисту інтересів суспільства і держави Олександр Шаповалов та представник Нацполіції України в Європолі Віталій Касап.

"Представники української делегації поділилися з іноземними колегами досвідом щодо розслідування воєнних злочинів, а також розповіли про ініціативу міністра внутрішніх справ України щодо посилення взаємодії, спрямованої на розслідування воєнних злочинів, вчинених на території України. Йшлося про шляхи побудови в архітектурі безпеки ЄС комплексної міжнародної платформи з підтримки України у розслідуванні воєнних злочинів для зацікавлених міжнародних партнерів при координації Європолу", - йдеться у повідомленні.

Своєю чергою іноземні колеги поділилися результатами щодо збору інформації та доказової бази вчинення воєнних злочинів на території України, зокрема отриманої від неурядових організацій, свідків і потерпілих. Усі ці факти передаються для подальшого опрацювання до Європолу.

Крім того, ще у березні минулого року на базі своїх серверів Європол створив Єдину платформу для збору, зберігання та аналітичної обробки інформації (оперативних даних) щодо воєнних злочинів. У разі збігу інформація буде використовуватися в національних та міжнародних розслідуваннях, зокрема у тих, які проводяться Міжнародним Кримінальним Судом та під юрисдикцією Євроюсту.

«Наразі Національна поліція України активно співпрацює із Європолом щодо обміну відповідними даними, а також використовує можливості Європолу щодо встановлення російських воєнних злочинців. Адже всі правоохоронні органи України працюють над тим, аби окупанти відповіли за свої злочини як в українських, так і міжнародних судах», - повідомив Пантелеєв.
У рамках міжнародного заходу представники Нацполіції України провели низку зустрічей із правоохоронцями Сполучених Штатів Америки, Великої Британії, Канади, Нідерландів, Німеччини, Італії тощо. Також відбулася зустріч із заступником Виконавчого Директора Європолу з оперативної роботи паном Жан-Філіп Лакуфом. Сторони обговорили подальші кроки співпраці України з Європолом.
До заходу долучилися представники понад 30 країн - слідчі підрозділів країн Європи, США, Канади й Австралії, які спеціалізуються на розслідуваннях основних міжнародних злочинів, а також представники Євроюсту та міжнародних неурядових організацій.
На міжнародну зустріч прибули правоохоронці, які, зокрема, спеціалізуються на розслідуваннях злочинів геноциду, проти людяності та воєнних злочинів. Захід організовано у рамках Аналітичного проєкту Європолу із розслідування основних міжнародних злочинів.
Фото: МВС