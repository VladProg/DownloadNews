Вища рада правосуддя задовольнила подання Спеціалізованої антикорупційної прокуратури про надання дозволу на утримання під вартою ексголови Верховного Суду Всеволода Князєва.

Як повідомляє кореспондент Укрінформу, за відповідне рішення проголосували 14 членів ВРП, проти – нуль.

"Подання заступника генерального прокурора Клименка Олександра Васильовича від 17 травня 2023 року про надання дозволу на утримання під вартою Князєва Всеволода Сергійовича задовольнити", – оголосив член ВРП Віталій Саліхов.
На розгляді цього подання був присутній Князєв разом зі своїм адвокатом, а також прокурор САП.
Як повідомляв Укрінформ, 17 травня Вищий антикорупційний суд відмовився задовольнити скаргу захисту Князєва на його затримання.
Раніше, 15 травня, НАБУ і САП заявили про викриття схеми одержання неправомірної вигоди керівництвом та суддями Верховного Суду. Правоохоронці затримали голову ВС Князєва та вилучили 2,7 млн дол.
16 травня 2023 року під час пленуму Верховного Суду 140 суддів підтримали висловлення недовіри чинному голові ВС Князєву. Судді також ухвалили постанову пленуму ВС про припинення повноважень голови ВС Князєва.