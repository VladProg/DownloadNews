В Україні з початку доби станом на 12:00 четверга, 22 листопада, внаслідок дорожньо-транспортних пригод, що стались через негоду, загинули троє людей і 57 були травмовані.

Як передає Укрінформ, про це перший заступник начальника департаменту Патрульної поліції України Олексій Білошицький повідомив у Фейсбуці.
"Сніг. Статистика ДТП. Зима завжди приходить "неочікувано та несподівано", - підкреслив він.
"Тож станом на 12:00 зареєстровано: на території України - всього викликів 356, з яких 46 повідомлень щодо ДТП із загиблими та/або травмованими, внаслідок чого 3 особи загинуло та 57 травмовано", - зауважив Білошицький.

За його словами, замінити літню гуму на зимову встигають не всі свідомі керманичі, а деякі свідомо цього не роблять.
"Як я вже казав неодноразово, серед 5 автівок на слизькій дорозі один водій на авто з лисою/літньою гумою може спричинити як мінімум ДТП з механічними пошкодженнями, як максимум - забрати життя та здоров'я в усіх учасників дорожнього руху, що рухаються тією ж дорогою", - заявив Білошицький.
Як повідомляв Укрінформ, за 10 місяців 2023 року в Україні зареєстрували понад 19,7 тисячі ДТП, унаслідок яких загинули 2492 людини, а 24 774 травмувалися.
Фото: Фейсбук Олексій Білошицький