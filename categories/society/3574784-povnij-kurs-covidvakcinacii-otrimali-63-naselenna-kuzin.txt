Базовий курс вакцинації проти COVID-19 та першу бустерну дозу в Україні отримали 6,3% населення.

Про це під час брифінгу сказав заступник міністра охорони здоров’я, головний державний санітарний лікар Ігор Кузін, передає кореспондент Укрінформу.
“Зараз одну дозу вакцини проти COVID отримало 52% громадян України, дві дози — 50%, перший бустер — 6,3%. На жаль, 720 тисяч українців не отримали другої дози, у них неповний курс щеплень , і 13,3 млн осіб не отримали першої бустерної дози. Тобто, по суті, вони не мають повноцінного захисту”, - сказав Кузін.
Він додав, що відповідно до рекомендацій ВООЗ, для створення колективного імунітету потрібно вакцинувати щонайменше 70% громадян України. Він нагадав, що ці плани були в уряду на початку року, але через військові дії реалізувати їх не вдалося.
Нині, за словами Кузіна, попит на вакцинацію проти COVID зростає. За даними МОЗ, минулого тижня першою дозою провакциновано було майже 20 тис. людей, другою - 4 935 людей, першу бустерну дозу отримали 35 370 людей, другу бустерну дозу - 1 633. Загалом за тиждень було зроблено 62 617 щеплень, що на 20 тис. менше від попереднього тижня.
Головний держсанлікар зауважив, що якщо людина пропустила терміни вакцинації проти COVID, то має зробити щеплення якнайшвидше.
“Людина продовжує вакцинацію, робить ще одне щеплення, яке вважатиметься бустерною дозою. Якщо людина пропустила мінімальні або максимально рекомендовані терміни, вакцинальна сесія не поновлюється, і наступні дози вакцин використовуються як бустерні дози, попри те, що (вакцинація) рахуватиметься з порушенням термінів”, - сказав Кузін.
Він додав, що ефективність цієї вакцинації буде меншою, але захист від хвороби все одно буде.
Як повідомляв Укрінформ із посиланням на заступника міністра охорони здоров’я – головного державного санітарного лікаря Ігоря Кузіна, Міністерство охорони здоров'я своїм наказом дозволило робити другу бустерну дозу всім охочим, а також вакцинувати від коронавірусу дітей віком 5-11 років.