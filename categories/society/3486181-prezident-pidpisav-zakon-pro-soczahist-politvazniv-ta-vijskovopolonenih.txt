Президент України Володимир Зеленських підписав закон про про соціальний і правовий захист політв’язнів та військовополонених та членів їхніх сімей.

Як передає Укрінформ, про це Президент заявив у відеозверненні, під час якого і підписав закон.
“Сьогодні, саме у цей день, я підписую ухвалений Верховною Радою закон "Про соціальний і правовий захист осіб, стосовно яких встановлено факт позбавлення особистої свободи внаслідок збройної агресії проти України, та членів їхніх сімей”, - сказав Зеленський і підписав документ.

Він наголосив, що “цей закон для захисту всіх тих звичайних мирних цивільних людей, хто зазнав репресій від окупантів і хто був захоплений ними у полон”.
“Цей закон, зокрема, і для Нарімана Джелялова, і багатьох інших, хто у Криму, у своєму рідному домі, позбавлений чужинцями волі. Для тих, хто утримується в тюрмах на півострові і хто вивезений в росію. Цей закон для рідних і близьких усіх бранців кремля – в Донецьку, Луганську, в усіх тих районах, і – в Криму. Для всіх, хто зазнав знущань від ворога. Це допомога і захист. І ми обовʼязково відновимо справедливість. Кирим сербєст оладжак! Вічна пам'ять усім жертвам геноциду кримськотатарського народу!”, - сказав глава Української держави.
Як зазначає пресслужба Президента, серед іншого документ визначає порядок ухвалення рішень із питань встановлення факту позбавлення особистої свободи внаслідок збройної агресії проти України та підстави для встановлення такого факту.
У законі передбачено порядок виплати грошової допомоги вказаним особам, яка може бути щорічною чи одноразовою.
Також закріплено гарантії на медичну, реабілітаційну та психологічну допомогу, порядок здійснення правового захисту, реалізацію житлових, трудових, освітніх прав, право на пенсійне забезпечення, загальнообов’язкове державне соціальне страхування.
Крім того, документом передбачається створення спеціального постійного органу – Комісії з питань встановлення факту позбавлення особистої свободи внаслідок збройної агресії проти України, а також Єдиного реєстру осіб, стосовно яких встановлено факт позбавлення особистої свободи внаслідок збройної агресії проти України.
Як повідомлялося, у січні 2022 року Верховна Рада України ухвалила закон “Про соціальний і правовий захист осіб, стосовно яких встановлено факт позбавлення особистої свободи внаслідок збройної агресії проти України, та членів їх сімей”.
Сьогодні в Україні відзначається День боротьби за права кримськотатарського народу та вшановується пам'ять жертв депортації кримських татар.