До процесу повернення українця Богдана Єрмохіна, якого незаконно вивезли з тимчасово захопленого Маріуполя у РФ, були долучені посередники - Катар і ЮНІСЕФ.

Про це повідомив уповноважений Верховної Ради з прав людини Дмитро Лубінець в ефірі телемарафону «Єдині новини», передає Укрінформ.
За словами омбудсмена, вже під час першої розмови він сказав Богданові, що для його повернення з Росії будуть задіяні посередники.
«Тоді у нас публічно не звучало про Катар, але Богдану я вже сказав про те, що Катар буде цим займатись. У поверненні брали участь багато людей. Вперше ми залучили ЮНІСЕФ. Я не можу розповідати багато деталей, але можу сказати, що присутність Катару і міжнародних організацій допомогли нам повернути Богдана», – сказав омбудсмен.
Зокрема, за його словами, ЮНІСЕФ допомагав із верифікацією, встановленням місця перебування підлітка та переданням документів російській стороні.
«Я маю всі підстави казати, що це був перший, але точно не останній випадок, коли працівники ЮНІСЕФ із різних місій на території різних країн були долучені. І сподіваюся, що це нам дозволить збільшити кількість повернених українських дітей», - зазначив Лубінець.
Водночас він зауважив, що медійна активність напередодні повернення підлітка не допомагала процесу, а навпаки.
«Бо російська сторона звертала увагу, що "ми його ще не повернули, а ви вже публічно показуєте, що він має розповідати про те, наскільки погано з ним поводились". На майбутнє – я хочу це зупинити. Коли нам треба публічність, ми про це кажемо, коли не треба - ми теж кажемо. Це стосується всіх питань повернення українських дітей», – наголосив Лубінець.
Як повідомлялося, 19 листопада викрадений росіянами в Маріуполі Богдан Єрмохін повернувся в Україну. Сьогодні йому виповнилося 18 років.
Богдан Єрмохін – сирота з Маріуполя Донецької області. Коли місто перейшло під контроль загарбників, хлопця незаконно вивезли до Росії й передали прийомній родині у Підмосков'ї.
Єрмохіну був призначений прийом у підмосковному військкоматі на грудень, після того як йому виповниться 18 років.
Підліток записав звернення до Президента Володимира Зеленського із проханням допомогти йому повернутися в Україну.