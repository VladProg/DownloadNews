Підозру голові Верховного Суду Всеволоду Князєву, якого викрили на корупції, ще не вручено, її планують вручити упродовж 24 годин.





Про це під час брифінгу керівників НАБУ і САП щодо викритої схеми одержання неправомірної вигоди керівництвом та суддями Верховного Суду повідомив начальник відділу Спеціалізованої антикорупційної прокуратури Олександр Омельченко, передає кореспондент Укрінформу.
«Зараз на цей час дві особи затримані за підозрою у вчиненні вказаного кримінального порушення. Ми будемо звертатися до Вищої ради правосуддя з певними клопотаннями про забезпечення заходів кримінального провадження щодо голови суду», - сказав Омельченко, додавши, що зараз вживаються заходи щодо перевірки інших осіб у причетності до кримінального правопорушення.

Відповідаючи на запитання Укрінформу, чи вручили Князєву підозру, прокурор повідомив: «На цей час ще не вручили, оскільки Кримінальний процесуальний кодекс дозволяє і дає нам 24 години для вручення повідомлення про підозру. Воно готується і буде вручено».
Учасники брифінгу також зазначили, що слідчі дії ще тривають із суддями, а також з тими, хто виступав в цій схемі посередниками.
Як повідомлялося, 15 травня НАБУ і САП заявили про викриття схеми одержання неправомірної вигоди керівництвом та суддями Верховного Суду.
Правоохоронці затримали чинного голову Верховного Суду Всеволода Князєва та вилучили 2,7 млн дол.
З приводу цієї ситуації у Верховному Суді скликали позачерговий пленум, який розпочнеться о 14 годині.