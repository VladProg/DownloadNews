За даними Всесвітньої організації охорони здоров'я, за час повномасшабного вторгнення рф вчинила 620 атак на медичні заклади України.

Про це заявив у п’ятницю директор Регіонального європейського бюро ВООЗ Ганс Клюге на пресконференції щодо впливу війни на здоров’я населення України, повідомляє Укрінформ із посиланням на CNN.
За його словами, ключовим пріоритетом ВООЗ є термінове реагування на ці численні атаки. Серед інших проблем, пов'язаних з ескалацією війни, Клюге назвав майбутні виклики, які принесе зима.
«Виклики в зимовий період і нещодавня ескалація бойових дій можуть призвести до значного внутрішнього переміщення, ймовірно, двох-трьох мільйонів людей у самій Україні, а також до чергового потоку біженців до сусідніх країн... Отже, буде ще більше навантаження на медичні заклади як в Україні, так і в країнах, що приймають біженців», – сказав він.
Крім того, за словами Клюге, ймовірно, будуть «загострюватися» проблеми психічного здоров'я.
«Десять мільйонів людей... перебувають під потенційним ризиком виникнення психічних розладів, включаючи гострий стрес, тривогу, депресію, зловживання психоактивними речовинами та посттравматичний стресовий розлад», – сказав він, зауваживши, що оцінка зроблена до нещодавньої ескалації в Україні.
Як повідомлялося, єврокомісар із внутрішніх справ Йлва Йоганссон заявила, що країни ЄС мають бути готовими до збільшення притоку українців, особливо із наближенням зими.