Понад 400 тисяч дітей уже повернулися на територію України.

Про це під час брифінгу у Медіацентрі Україна –Укрінформ поінформувала заступниця міністра внутрішніх справ України Катерина Павліченко.
"Більше 400 тисяч дітей вже були повернуті на територію України, тобто, в’їхали, повернулися назад", - уточнила Павліченко.
Окрім того, Павліченко поінформувала, що підрозділи Державної прикордонної служби контролюють законність процедури перетину кордону дітьми. За її словами, є випадки, коли батьки або опікуни, або діти самостійно намагаються перетнути кордон, і при цьому вони не мають відповідних документів.
За словами заступниці міністра, у таких ситуаціях прикордонники вживають відповідних заходів для того, щоб законодавство не було порушено.
За її даними, причинами відмов у перетині кордону можуть бути відсутність доручення батьків, недійсні документи або взагалі відсутність документів.
Окремо представниця МВС зазначила, що в умовах повномасштабного вторгнення рф на територію України фіксуються значні порушення прав людини і значні порушення прав дитини.
"Ці цифри (щодо порушень - ред.) є жахливими, оскільки це - дійсно скалічені долі маленьких українців. Але я впевнена, що спільними зусиллями нам вдасться відновити і відбудувати Україну і також повернути усіх дітей, які були змушені покинути територію України", - заявила Павліченко.
Як повідомляв Укрінформ, з 24 лютого Україна дає відсіч повномасштабній агресії, яку розпочала проти неї росія.