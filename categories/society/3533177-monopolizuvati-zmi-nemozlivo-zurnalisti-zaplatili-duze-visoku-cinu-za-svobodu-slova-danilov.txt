В Україні неможливо монополізувати ЗМІ, адже українські журналісти заплатили надто високу ціну за свободу та за можливість вільно висловлювати свої думки у демократичній країні.

Як передає Укрінформ, про це заявив Секретар РНБО Олексій Данілов в інтерв’ю Українському радіо.
«Коли говорили, що в нашій країні припиниться існування засобів масової інформації і що буде їх монополізація, я можу сказати, що в нашій Україні це неможливо. Наші журналісти заплатили дуже високу ціну за свою свободу, за те, що вони можуть працювати, за те, що вони висловлюють в нашій демократичній країні ті чи інші думки, і щоб хтось монополізував це середовище — це неможливо. Крім того, на сьогоднішній день шаленими темпами відбувається розвиток комунікаційних систем, які не мають відношення вже до ліцензування», - заявив Данілов, додавши, що йдеться про соціальні мережі і для держави це у певних питаннях може стати проблемою.
На думку Секретаря РНБО, вже через 10-15 років не існуватиме класичного телебачення, «воно все піде у вільний простір, і той, хто створюватиме цікавий продукт, той і матиме глядача».
Як повідомляв Укрінформ, інвестиційна компанія SCM заявила про вихід із медіабізнесу в Україні. Медіа Група Україна складається з 10 ефірних і супутникових телевізійних каналів, інтернет-ресурсів, друкованих ЗМІ.
У листопаді 2021 року Президент Володимир Зеленський підписав Закон "Про запобігання загрозам національній безпеці, пов'язаним із надмірним впливом осіб, які мають значну економічну або політичну вагу в суспільному житті (олігархів)".
Документ забезпечує правові рамки для відокремлення великого бізнесу від політичної боротьби та для обмеження деструктивного впливу привілейованих (олігархічних) інтересів на економічне життя України. Також встановлює критерії для визначення олігархів та вимоги до прозорості контактів політичних діячів і посадових осіб з олігархами або їхніми представниками.