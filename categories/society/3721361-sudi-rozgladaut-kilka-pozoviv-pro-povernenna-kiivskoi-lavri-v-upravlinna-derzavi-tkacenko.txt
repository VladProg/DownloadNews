На розгляді судів перебуває кілька позовів щодо повернення в управління і користування держави Національного заповідника "Києво-Печерська лавра".

Про це повідомив міністр культури та інформаційної політики Олександр Ткаченко в ефірі телемарафону "Єдині новини", передає кореспондент Укрінформу.
"Зараз кілька судових позовів перебувають на розгляді - як від монастиря УПЦ (МП) проти нас, проти заповідника, проти держави, так і наші позови щодо виконання рішень, які були прийняті урядом щодо повернення управління Лаври до держави", - зазначив очільник МКІП.
Він нагадав, що минулого тижня МКІП подало вимогу монастирю УПЦ (МП) передати всі 79 будівель, які оглянула комісія, і чекає на відповідь.
Міністр також висловив сподівання, що Верховна Рада розгляне проєкт закону про релігійні організації, центри яких розташовані в країні-агресорі.
"Це дозволить рухатися в межах закону, в цивілізований спосіб, для того, щоб у першу чергу повернути всі будівлі, які розташовані на території Нижньої лаври, у власність і користування держави, якій вони і так належать. І вже потім будемо вирішувати питання, яким чином ми бачимо у XXI столітті перетворення Лаври в культурний і духовний історичний центр України", - сказав Ткаченко.
Як повідомляв Укрінформ, Національний заповідник "Києво-Печерська лавра" оголосив про розірвання договору про оренду з Українською православною церквою московського патріархату з 29 березня 2023 року, проте тривалий час невідомі особи зачиняли приміщення Лаври зсередини та перешкоджали початку діяльності комісії з інвентаризації майна.
Комісія МКІП з приймання-передачі державного майна Лаври 5 червня завершила свою роботу та підписала із заповідником акт приймання-передачі державного майна, яким підтвердила передачу державного майна у користування заповіднику.