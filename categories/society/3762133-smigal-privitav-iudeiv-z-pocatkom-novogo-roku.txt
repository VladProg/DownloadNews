Прем'єр-міністр України Денис Шмигаль привітав іудеїв з Рош га-Шана — початком нового року.

Як передає Укрінформ, Шмигаль у Телеграмі зауважив: "У ці дні іудеї відзначають Рош га-Шана — початок нового 5784 року за єврейським календарем".
"Як і мільйони наших співвітчизників, послідовники іудаїзму в Україні демонструють силу духу, патріотизм і сміливість у боротьбі за свободу і незалежність нашої держави", - підкреслив очільник уряду.
Шмигаль побажав, щоб прийдешній рік приніс перемогу над російськими загарбниками та був щедрим на добрі справи в ім’я процвітання української землі.
Як повідомлялося, свято Рош га-Шана у 2023 році починається ввечері 15 вересня і закінчується ввечері 17 вересня. Свято відзначається на честь створення світу. У Рош га-Шана Бог визначає долю людини на наступний рік, проте це рішення не остаточне, і протягом наступних 10 днів може бути змінене. Тож, з початком нового року починаються 10 днів каяття, протягом яких віряни сподіваються отримати сприятливе рішення, яке буде остаточно затверджене на десятий день – Йом-Кіпур.
Рош га-Шана та Йом-Кіпур – найважливіші єврейські свята. Характерною рисою святкування Рош га-Шана є сурміння у шофар – єврейський ритуальний музичний інструмент, зроблений з рогу тварини (зазвичай барана). У шофар сурмлять у синагогах (це одна із заповідей Тори), щоб спонукати євреїв до каяття напередодні Дня Суду.