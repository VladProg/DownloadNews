Внутрішньо переміщені особи, які подавали заяви на отримання допомоги через застосунок «Дія» до 30 квітня 2022 року, але не отримали виплати, можуть звернутися повторно.

Як передає Укрінформ, про це повідомляє Мінреінтеграції в Телеграмі.
“Внутрішньо переміщені особи, які подавали заяви через Дію до 30 квітня 2022 р., але не отримали допомогу, зможуть додаткового звернутися із заявою до органу соцзахисту населення та отримати виплату. Відповідне рішення прийнято сьогодні на засіданні уряду”, - ідеться в повідомленні.

Зазначається, що для отримання допомоги людина повинна прийти до органу соцзахисту населення та написати заяву.
Також треба додатково подати інформацію, збережену на носіях, що підтверджує факт подання заяви через застосунок «Дія».
Повідомляється, що допомога призначається протягом 10 робочих днів після надходження заяви. Звернутися з відповідною заявою можна до 1 жовтня 2022 року.
Як повідомлялося, українці, які вимушено перемістились через активні бойові дії, можуть отримати допомогу у розмірі 2000 грн, на дітей – 3000 грн.