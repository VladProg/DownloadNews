Приєднання України до європейського співтовариства не означає відмову від української національно-культурної ідентичності.

Про це зазначив виконувач обов'язків міністра культури та інформаційної політики Ростислав Карандєєв у коментарі Укрінформу.
«Інтеграція України до європейських інституцій передбачає низку заходів, що визначені відповідною дорожньою картою. Переважно це заходи імплементації європейського законодавства, приведення у відповідність до європейських норм певних економічних чинників, але немалозначною є і гуманітарна складова», - зазначив він.
Очільник МКІП пояснив, що мова йде про встановлення норм європейського права, які визначають права людини, створюють умови для розвитку розмаїття в Україні.
«Водночас ми говоримо про те, що вхід України до європейського співтовариства не означає відмову від української ідентичності, адже європейська культура сьогодні є багатою за рахунок логічної співпраці культур тих народів, які населяють Європу», - акцентував виконувач обов’язків міністра.
Карандєєв зауважив, що, беручи участь у певних глобалізаційних процесах, українці мають бути і будуть унікальними в своїх культурних рішеннях і проявах.
Як повідомляв Укрінформ, виконувач обов'язків міністра культури та інформаційної політики України Ростислав Карандєєв та Уповноважений із захисту державної мови Тарас Кремінь взяли участь у написанні Всеукраїнського радіодиктанту до Дня української писемності та мови.
Фото: ФБ