Переміщення військовополонених може відбуватися лише після інформування країни, звідки вони походять, і Угорщина у цьому контексті порушила міжнародне гуманітарне право.

Про це в ефірі телемарафону «Єдині новини» заявив уповноважений Верховної Ради з прав людини Дмитро Лубінець, передає кореспондент Укрінформу.
«Ми запрошуємо всіх партнерів, у яких є можливість повертати наших громадян з території РФ або з тимчасово окупованої території України, приєднуватися до наших мирних ініціатив. Угорщина робила це абсолютно таємно, без жодного інформування української сторони, що вже є порушенням міжнародного гуманітарного права та Женевських конвенцій», - сказав омбудсмен.
Він наголосив, що переміщення військовополонених може бути тільки після того, як була поінформована країна, звідки вони походять.
«Коли російська сторона передала, за нашими даними, 11 військовополонених – громадян України, на територію Угорщини, без інформування України… Ми звикли, що росіяни порушують все, що тільки прийнято у світі. Але що це настільки відкрито і свідомо може зробити країна, яка входить до складу ЄС і НАТО – напевно, для нас це стало здивуванням і несподіванкою», - сказав омбудсмен.
Лубінець зазначив, що звернувся до угорського омбудсмена, щоб він перевірив умови перебування українців, але "відповіді поки не надійшло". Крім того, до переданих Угорщині полонених не допускають українських дипломатів, їм обмежили коло спілкування, не дають мобільних телефонів, щоб повідомити рідних, що вони перебувають у безпеці.
"Тобто, запитань дуже багато", - сказав омбудсмен.
За його словами, українській владі відомо, де перебувають 8 військовослужбовців, але публічно про це не оголошується. Україна хоче, щоб Угорщина офіційно прокоментувала ситуацію.
«Ви, напевно бачили, що вже двічі зробили заяву в угорському уряді, що вони не мають до цього стосунку, що це нібито якась ініціатива окремого віцепрем’єра. Я думаю, що від самого початку це планувалося як інформаційна спецоперація проти України спецслужбами РФ, у тому числі із залученням угорської сторони», - переконаний уповноважений.
Однак, за його словами, миттєва реакція України розбила всі плани ворога.
«Але це не означає, що вони зупинилися. Я думаю, що вони будуть продовжувати шукати нові можливості для дискредитації української влади, так і України у цілому як держави», - додав Лубінець.
Він закликав уповноважену з прав людини РФ Тетяну Москалькову з'ясувати ситуацію.
На переконання Лубінця, Угорщині варто уникати маніпулятивних заяв у стилі РФ і "проявити більше конструктиву".
«Також звертаюся до Міжнародного інституту омбудсмена (IOI) з тим, щоб вони проаналізували та надали оцінку діям угорського омбудсмена», - заявив Лубінець.
Як повідомляв Укрінформ, 9 червня до Міністерства закордонних справ України запросили тимчасового повіреного у справах Угорщини і передали йому звернення з вимогою надати детальну інформацію про переданих Росією Будапешту українських військовополонених і негайно забезпечити до них доступ консула.
Український уряд не був поінформований про відповідні переговори між угорською та російською сторонами. Про те, що Росія передала Будапешту одинадцять українців угорського походження, українська сторона дізналася з публічних заяв віцепрем‘єр-міністра Угорщини Жолта Шем’єна угорському ЗМІ.
20 червня речник МЗС Олег Ніколенко поінформував, що дипломати вивезли з Угорщини трьох українських військовополонених на українську територію.