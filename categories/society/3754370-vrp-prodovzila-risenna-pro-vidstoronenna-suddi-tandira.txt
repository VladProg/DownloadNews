Вища рада правосуддя на своєму засіданні продовжила рішення про тимчасове відсторонення судді Макарівського районного суду Київської області Олексія Тандира від здійснення правосуддя у зв’язку з притягненням його до кримінальної відповідальності.

Як повідомляє Укрінформ, таке рішення ВРП ухвалила, розглянувши відповідне клопотання заступника генерального прокурора Антона Войтенка.
«Пропоную Вищій раді правосуддя ухвалити рішення про задоволення клопотання заступника генерального прокурора Войтенка Антона Борисовича й тимчасово відсторонити суддю Макарівського районного суду Київської області Тандира Олексія Віталійовича від здійснення правосуддя у зв’язку з притягненням його до кримінальної відповідальності до набрання законної сили вироку або закриття кримінального провадження», – сказала член Вищої ради правосуддя Олена Ковбій.
Рішення члени ВРП ухвалили одноголосно.
Підозрюваний до 9 вересня перебуватиме у СІЗО, але, на думку прокурора, у разі зміни запобіжного заходу або в разі здійснення ним у подальшому правосуддя ризик того, що Тандир зможе певним чином впливати на цю справу, є значним.
Раніше ВРП відсторонювала Тандира від здійснення правосуддя до 25 липня у зв’язку з притягненням його до кримінальної відповідальності, а потім – продовжила до 26 серпня.
Як повідомляв Укрінформ, у ніч проти 26 травня голова Макарівського районного суду Тандир збив на смерть 23-річного нацгвардійця на блокпосту в столиці. Правоохоронці його затримали.
Суддя відмовився від освідування на вміст алкоголю та наркотиків, проте мав візуальні клінічні ознаки сп’яніння. Суд надав дозвіл на примусове відібрання в нього біологічних зразків.
За фактом ДТП розпочали кримінальне провадження за ч. 3 ст. 286-1 (порушення правил безпеки дорожнього руху або експлуатації транспорту особами, які керують транспортними засобами в стані сп'яніння) Кримінального кодексу України.
27 травня 2023 року Вища рада правосуддя надала згоду на арешт Тандира. Цього ж дня Печерський районний суд на засіданні обрав запобіжний захід Тандиру – тримання під вартою до 21 липня без можливості внесення застави. 29 травня на зборах суддів Макарівського районного суду Київської області звільнили суддю Тандира з посади голови, наразі виконуючою обов’язки голови суду є Альона Косенко.
Фото: Getty Images / «Бабель»