В іспанському місті Валенсія у тестовому режимі розпочав роботу українській "Паспортний сервіс".

Як передає Укрінформ, про це повідомляє Міністерство внутрішніх справ.
Після початку повномасштабної війни в Україні, за даними Управління Верховного комісара ООН у справах біженців, понад 170 тисяч українців знайшли тимчасовий захист на території Іспанії.
“Для покращення умов життя наших громадян Державна міграційна служба України у співпраці з МВС розширює географію надання послуг ДП “Документ”. В іспанському місті Валенсія у тестовому режимі розпочинають свою роботу спеціально облаштовані мікроавтобуси білого кольору із символікою “Паспортного сервісу”, - ідеться у повідомленні.
Українці зможуть оформити необхідні паспортні документи, що дасть можливість отримати фінансову та гуманітарну допомогу, навчатися у місцевих навчальних закладах і безперешкодно перетинати кордони інших країн.

Мобільні комплекси розташовані за адресою: Xàtiva, 46007 Valencia, Іспанія.
Графік роботи центру: понеділок - субота, з 9:00 до 18:00.
Обслуговування відвідувачів у Валенсії на період технічного старту здійснюється за “живою чергою”.
Запис до електронної черги здійснюватиметься після успішного тестування систем, про що буде повідомлено додатково на сайті ДП “Документ”.


Громадяни України можуть отримати у Валенсії такі послуги:

оформлення ID-картки чи закордонного паспорта (у тому числі замість втраченого або викраденого);
обмін ID-картки чи закордонного паспорта (у зв’язку з закінченням строку дії, зміною інформації, непридатністю до використання);
обмін паспорта зразка 1994 року на ID-картку (за бажанням чи у разі непридатності);
одночасне оформлення закордонного паспорта та ID-картки;
страхування.

Також згодом буде доступна послуга з обміну водійського посвідчення, про запуск якої буде повідомлено додатково.
У МВС звертають увагу, що станом на 27 квітня ДП “Документ” не має повноважень на оформлення документів громадянам, які виїхали за кордон на постійне проживання і мають відповідну відмітку в паспорті. Їхніми питаннями займаються виключно у закордонних дипломатичних установах.
Всю актуальну інформацію щодо роботи “Паспортного сервісу” у Валенсії та консультацію з будь-яких питань можна отримати у Фейсбуці.
Окрім Іспанії, підрозділи “Паспортного сервісу” вже доступні у чотирьох містах Польщі (Варшава, Краків, Ґданськ і Вроцлав), у Туреччині (Стамбул), Словаччині (Братислава), Чехії (Прага) та двох містах Німеччини (Кельн і Берлін).
Як повідомляв Укрінформ, у німецькому Кельні розпочав роботу відокремлений підрозділ державного підприємства ”Документ", який допомагатиме вимушено переміщеним українцям у вирішенні питань з паспортними документами.
Фото: vice.com