Близько 40% усіх звернень громадян до Уповноваженого із захисту державної мови стосуються мови інтернет-представництв.

Як передає Укрінформ, про це повідомляє пресслужба Уповноваженого.
"Станом на сьогодні більшість інтернет-представництв, функціонування яких не відповідає вимогам закону про державну мову, після попередження з боку Уповноваженого про відповідальність оперативно усувають порушення: створюється версія українською мовою, забезпечується завантаження україномовної версії, усувається подання інформації недержавною мовою на україномовній версії тощо", - йдеться у повідомленні.
Однак, як зазначається, ефективність реагування на повідомлення про порушення ускладнюється тим, що: у переважній більшості випадків на інтернет-представництвах не вказуються відомості про суб’єкт господарювання, який вони представляють; близько 90% звернень про порушення щодо мови інтернет-представництв не містять відомостей про відповідний суб’єкт господарювання; встановлення відомостей про суб’єкт господарювання часто передбачає офіційне листування, зокрема з іншими державними органами та потребує значних витрат часу.
У Секретаріаті Уповноваженого закликають громадян подавати у своїх зверненнях інформацію про відповідний суб’єкт господарювання (найменування юридичної особи чи фізичної особи-підприємця, реєстраційні дані з державних реєстрів (ЄДРПОУ/ІН), контактні дані тощо).
"Для цього закликаємо громадян скористатися правом на отримання інформації про продавця (виконавця), як це визначено законодавством про захист прав споживачів. Необхідні відомості як правило містяться в рахунках-фактурах, накладних, фіскальних чеках, інших платіжних документах. Також ці відомості мають надавати споживачам представники відповідних суб’єктів господарювання безпосередньо в комунікації при замовленні продукції", - додають у мовного омбудсмена.
Як повідомляв Укрінформ, Верховна Рада 25 квітня 2019 року ухвалила закон "Про забезпечення функціонування української мови як державної". Його статті впроваджуються в дію поетапно. Переважна більшість його норм набула чинності 16 липня 2019 року.