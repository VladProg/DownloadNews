ПриватБанк розпочав емісію пенсійних карток для військових пенсіонерів.

Як передає Укрінформ, про це повідомляє пресслужба банку.
"ПриватБанк розпочав емісію пенсійних карток для військових пенсіонерів, які відтепер, згідно з новою редакцією Закону України "Про пенсійне забезпечення осіб, звільнених з військової служби, та деяких інших осіб", можуть отримувати пенсію напряму через ПриватБанк та користуватися зручними сучасними послугами найбільшого державного банку", - йдеться в повідомленні.
Для оформлення пенсійної картки, військовим пенсіонерам треба лише один раз звернутись до найближчого відділення ПриватБанку з паспортом та кодом платника податків. Після відкриття картки залишається лише підписати заяву на перерахування пенсії на картку банку, за якою банк візьме на себе всі формальності щодо оформлення відповідних документів у Пенсійному фонді.
У банку зазначають, що наразі обслуговують понад 4 мільйонів пенсіонерів України.
Як повідомляв Укрінформ, станом на 1 липня в Україні зареєстровано 10,8 млн пенсіонерів. Середній розмір пенсійних виплат складає 4 437 гривень.