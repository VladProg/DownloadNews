Україна та Хорватія й надалі співпрацюватимуть у боротьбі з російською пропагандою та дезінформацією.

Як передає Укрінформ, про це йшлося під час зустрічі представників Міністерства культури та інформаційної політики з експрезиденткою Хорватії Коліндою Грабар-Кітаровіч та Надзвичайним і Повноважним Послом Республіки Хорватія в Україні Аніцою Джаміч, повідомляє пресслужба МКІП.
«Боротьба з дезінформацією - це пріоритетне завдання нашого міністерства. Центр стратегічних комунікацій та інформаційної безпеки використовує свої інформаційні ресурси для цілодобового оперативного поширення офіційної інформації. А телеканал FREEDOM виробляє якісний контент із доступом до глядачів Європи, США та Азії. Через ініціативу «Інформаційний Рамштайн» закликаємо міжнародну спільноту спільними та скоординованими діями боротися проти кремлівських наративів», - сказав заступник міністра культури та інформаційної політики Тарас Шевченко.

Як зазначається, хорватська сторона вітає вже розроблені українським міністерством напрямки та результати роботи в сфері боротьби з російською дезінформацією.
«Інформаційна війна в Україні стає все складнішою і набуває масштабів. Після мого візиту в Україну я відвідаю Сполучені Штати і зустрінусь із представниками американської адміністрації та членами Конгресу США, а також із впливовими політиками у Вашингтоні, Нью-Йорку та Бостоні. Тож новий погляд на ситуацію був би дуже корисним для посилення підтримки у боротьбі з російською дезінформацією», - сказала Колінда Грабар-Кітаровіч.

Сторони домовилися про співпрацю у боротьбі з російською пропагандою та дезінформацією у сферах інформаційної політики, культури, охорони культурної спадщини та діджиталізації.
Як повідомлялося, Міністерство культури та інформаційної політики на виконання Закону України «Про медіа» оприлюднило перелік осіб, які створюють загрозу національній безпеці.
Фото: МКІП