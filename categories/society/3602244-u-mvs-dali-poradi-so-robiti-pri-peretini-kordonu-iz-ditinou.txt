Після того, як особа виїхала за кордон із дитиною, не можна у жодному разі нікому віддавати свої документи або документи дитини.

Про це у Телеграмі поінформувала пресслужба Міністерства внутрішніх справ України, передає Укрінформ.
Зазначається, що особа при перетині держкордону з дитиною має обов’язково звернутися до Інформаційного центру допомоги українцям, - його телефон та координати зазначені в усіх пунктах перетину.
“Збережіть контакти консульства України в країні тимчасового перебування та служб соціальної допомоги дітям. Дізнайтеся про фахівців, які займаються наданням допомоги переміщеним українцям з дітьми, яким у визначений проміжок часу будете повідомляти про своє місцеперебування та стан справ”, - заявили у МВС.
Як повідомляв Укрінформ, уряд вдосконалив процедуру продовження строку дії закордонних паспортів і вклеювання до них фотокарток дітей.