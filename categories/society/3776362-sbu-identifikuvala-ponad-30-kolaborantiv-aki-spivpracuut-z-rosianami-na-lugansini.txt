З початку цього року СБУ ідентифікувала та задокументувала діяльність понад 30 зрадників і колаборантів, які у складі «силових структур» співпрацюють з окупаційним режимом на Луганщині.

Як передає Укрінформ, про це СБУ повідомила у Фейсбуці.
Серед них є колишні представники цивільних професій, які сприйняли окупацію як можливість «вдалого працевлаштування». Є й ті, хто в умовах воєнного часу зрадив присязі й перейшов на бік ворога.
Так, встановлено, що у березні 2022 р. очільником створеної загарбниками незаконної поліцейської структури – «Троицкого РОВД МВД ЛНР» призначено експрацівника органів внутрішніх справ Луганщини.
У 2014 році він підтримав агресора і далі служив у «МВД ЛНР», зокрема, на керівних посадах у «центральному апараті» псевдоміністерства.
Наступним етапом «кар’єри» стала начальницька посада - фігурант допомагав ворогу утримувати під контролем ситуацію на Троїщині, виявляв проукраїнськи налаштованих громадян та здійснював їх «кримінальне переслідування».
Йому повідомлено про підозру за ч. 7 ст. 111-1 Кримінального кодексу України (колабораційна діяльність).
В СБУ додали, що у вересні до 13 років позбавлення волі з конфіскацією усього майна було заочно засуджено його «колегу» – «начальника оперативного отделения Станично-Луганського РОВД МВД ЛНР».
Як повідомляв Укрінформ, у вересні СБУ затримала депутата Шевченківської селищної ради Харківської області, який добровільно співпрацював із російськими загарбниками та забезпечував пальне для їхньої військової техніки.