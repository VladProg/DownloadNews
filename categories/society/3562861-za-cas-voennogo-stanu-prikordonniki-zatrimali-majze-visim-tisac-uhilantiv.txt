У ДПСУ фіксують зростання кількості порушників кордону на західному напрямку, загалом за час дії воєнного стану затримано близько 8 тисяч ухилянтів.

Про це повідомив директор Департаменту охорони державного кордону ДПСУ Леонід Баран, передає кореспондент Укрінформу.
«Щодо кордону з країнами Євросоюзу та Молдовою. Тут відмічаємо зростання пасажиро-транспортних потоків. Упродовж останнього тижня щоденно фіксуємо середньодобовий показник 100-105 тисяч осіб та близько 23 тисяч транспортних засобів в обох напрямках. В окремі дні пасажиропотік зростає до 120 тисяч. При цьому показник в’їзду наших громадян в останній період переважає - зокрема, за минулий тиждень це понад 60 тисяч осіб плюс», - розповів Баран.
Він пояснив, що рух на кордоні досить динамічний, і певний час на окремих ділянках можуть створюватись «незначні скупчення легкових автомобілів». У цьому зв’язку посадовець рекомендував громадянам перед плануванням поїздки відстежувати завантаженість пунктів пропуску. Така інформація що три години оновлюється на Фейсбук-сторінці Західного регіонального управління ДПСУ.
Водночас доволі значною залишається кількість громадян, яким прикордонники відмовляють у пропуску на виїзд. Так, за минулу добу повернуто 228 осіб з категорій, які підпадають під обмеження, ще 11 намагалися виїхати за підробленими документами.
Також Баран зауважив, що відчутно зросла кількість порушників кордону поза пунктами пропуску, особливо в Чернівецькій та Закарпатській областях.
«У серпні прикордонники припинили 278 спроб незаконного перетину кордону, затримавши 460 порушників з категорії так званих ухилянтів. Загалом же за час дії воєнного стану нами затримано близько 8 тис. таких правопорушників, з яких понад 5300 - на зеленій ділянці кордону», - додав директор Департаменту охорони державного кордону ДПСУ.
Фото: ДПСУ