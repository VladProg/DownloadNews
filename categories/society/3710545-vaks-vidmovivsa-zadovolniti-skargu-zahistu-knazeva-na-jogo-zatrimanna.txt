Вищий антикорупційний суд відмовився задовольнити скаргу захисту ексголови Верховного Суду Всеволода Князєва на його затримання до надання на це згоди Вищої ради правосуддя.

Відповідну ухвалу оголосив слідчий суддя Олег Федоров, передає Укрінформ.
“Суд постановив: у задоволенні скарги на затримання Князєва Всеволода Сергійовича відмовити. Ухвала оскарженню не підлягає”, - зачитав суддя резолютивну частину.

Повний текст ухвали буде оприлюднений 19 травня, повідомив суддя.
Нагадаємо, адвокат Володимир Клочков наполягав у суді, що правоохоронці не мали права затримувати Князєва без згоди Вищої ради правосуддя, і просив звільнити його.
Водночас прокурор Олександр Омельченко просив суд відмовити у задоволенні цього клопотання. Серед іншого, через те, що правоохоронці знайшли не всю суму хабаря, а тому, на думку слідства, ексголова ВС може перешкоджати пошуку речових доказів.
Ексголова ВС Всеволод Князєв після затримання його 15 травня і проведення у нього вдома і на роботі обшуків перебуває в ізоляторі тимчасового тримання. Прокурори САП підготували до Вищої ради правосуддя подання про надання дозволу на утримання його під вартою.
ВРП розгляне це подання 18 травня об 11 год. У разі надання згоди на утримання Князєва під вартою, САП направить до ВАКС клопотання про обрання йому запобіжного заходу.
15 травня НАБУ і САП заявили про викриття схеми одержання неправомірної вигоди керівництвом та суддями Верховного Суду. Правоохоронці затримали Голову ВС Князєва та вилучили 2,7 млн дол.