В Україні організовано роботу 5 474 “пунктів незламності”, відкриваються також “пункти незламності відповідального бізнесу”.

Про це повідомив заступник керівника Офісу Президента Кирило Тимошенко на брифінгу, передає Укрінформ.
"Загалом по Україні – 5 474 пункти незламності", - сказав він.
Тимошенко поінформував також, що понад 4 тис. об’єктів мереж рітейлу, АЗС, банків, аптек, супермаркетів тощо стали «пунктами незламності відповідального бізнесу», і ця цифра, за його словами, щодня зростає.
"Разом готуємося до будь-яких провокацій з боку підступного ворога, який не припиняє тероризувати нашу країну", - підкреслив заступник очільника ОП.
Він нагадав, що внаслідок сьогоднішньої ракетної атаки росії по всій Україні ввели аварійні відключення електроенергії, є тимчасові обмеження водо- та теплопостачання.
У цьому зв'язку Тимошенко закликав у разі потреби скористатись “пунктами незламності”, знайти найближчий можна на сайті nezlamnist.gov.ua або у Телеграм-боті @nezlamnistbot.
Як повідомлялося, у п’ятницю, 16 грудня, російська федерація здійснила новий масований ракетний обстріл України. Пошкоджено енергооб'єкти у кількох областях.
Сили протиповітряної оборони збили 60 ракет із 76, випущених росією.