Електронні рецепти будуть потрібні на ті лікарські засоби, що мають наркотичну дію, та обіг яких є суворо обмеженим.

Про це повідомляє Міністерство охорони здоров’я, передає Укрінформ.
«Йдеться про лікарські засоби, які мають наркотичну дію та обіг яких є суворо обмеженим. Такі препарати застосовуються виключно за рецептом лікаря, виписаним на спеціальному рецептурному бланку форми №3, та за конкретними медичними показаннями. З листопада для відпуску цієї групи препаратів додається новий цифровий інструмент — електронний рецепт», - зазначили у відомстві.
За інформацією МОЗ, паперові рецепти діятимуть ще деякий час, тому медичні заклади, які поки не працюють з електронною системою охорони здоров’я, матимуть можливість виписувати їх на паперових бланках. Ідеться про спеціальні рецептурні бланки форми №3, які виготовляються на рожевому папері та підлягають суворій звітності й обліку.
Електронний рецепт на наркотичні (психотропні) лікарські засоби, як і паперовий рецепт на спеціальних бланках форми №3 дійсний протягом десяти днів від дня виписування. Його можна отримати безпосередньо в того лікаря, який відповідає за лікування пацієнта. Для цього пацієнт має бути зареєстрованим в електронній системі охорони здоровʼя. Придбати наркотичні (психотропні) лікарські засоби за е-рецептом, як і раніше, можна в тих аптеках, що мають відповідну ліцензію на відпуск наркотичних засобів, психотропних речовин і прекурсорів.
Як повідомлялося, з листопада в Україні замість паперових рецептурних бланків запрацює електронний рецепт на відпуск наркотичних (психотропних) лікарських засобів. Це важливе рішення для пацієнтів, які проходять складне лікування, а також - іще один етап посилення контрольованого та відповідального відпуску рецептурних препаратів в Україні.