Оприлюднено шістнадцятий академічний рейтинг українських закладів вищої освіти «ТОП-200 Україна 2022».

Про це повідомляє пресслужба Міністерства освіти і науки, передає Укрінформ.
Як зазначається, рейтинг оприлюднили Центр міжнародних проєктів «Євроосвіта» у партнерстві з міжнародною групою експертів IREG Observatory on Academic Ranking and Excellence.
При його складанні експерти враховували сучасні тенденції розвитку вищої освіти, що зазнає глибинних змін у результаті впливу пандемії COVID-2019 і повномасштабного воєнного вторгнення рф.
У десятку вишів-лідерів увійшли: Київський національний університет імені Тараса Шевченка; Національний технічний університет України «Київський політехнічний інститут імені Ігоря Сікорського»; Харківський національний університет імені В. Н.Каразіна;Національний університет «Львівська політехніка»; Національний технічний університет «Харківський політехнічний інститут»; Сумський державний університет; Львівський національний університет імені Івана Франка; Національний університет біоресурсів і природокористування України; Харківський національний університет радіоелектроніки; Дніпровський національний університет імені Олеся Гончара.
У МОН зауважили, що рейтинг університетів України базується на таких принципах, як забезпечення відкритості, прозорості, об’єктивності та незалежності ранжування університетів; врахування всебічної діяльності університетів; пріоритетність євроінтеграційних процесів.
Як повідомлялося, міністр освіти і науки Сергій Шкарлет заявляв, що в Україні внаслідок збройної агресії російської федерації повністю зруйновано 182 заклади освіти.