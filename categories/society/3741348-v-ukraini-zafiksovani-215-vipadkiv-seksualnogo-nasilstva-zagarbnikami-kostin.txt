В Україні зафіксовані 215 випадків сексуального насильства російськими військовими, з них 143 випадки – це насильство щодо жінок.

Такі дані навів генеральний прокурор Андрій Костін під час участі онлайн у слуханнях Гельсінської комісії США “Порятунок українських дітей та жінок від російської агресії”, передає Укрінформ із посиланням на Офіс генпрокурора.
Під час слухань говорили про злочини, які чинить Росія проти українських дітей та жінок.
“Розповіді з перших вуст дають найчіткіше уявлення про ситуацію. Слухання розпочалися з відеосвідчень українки, чийого онука, талановитого підлітка, російські військові вбили у перші дні повномасштабної війни”, - повідомив Костін.

Він нагадав, що “наразі задокументовано 498 вбивств дітей та понад 19 000 випадків примусової депортації”.
Генпрокурор зазначив, що “жертвами сексуального насильства, пов'язаного з конфліктом, переважно стають жінки: 143 з 215 зафіксованих випадків. Серед них зґвалтування, каліцтво або тортури статевих органів, примусове оголення та погрози зґвалтуванням”.

Він додав, що “це лише задокументовані випадки, реальні цифри можуть бути значно вищими”.
“Ми впроваджуємо підхід, орієнтований на допомогу постраждалим від воєнних злочинів. Для цього ми створили Координаційний центр підтримки потерпілих і свідків. Жінки та діти – в центрі уваги”, – поінформував Костін.
Також він подякував усім, хто підтримує зусилля України на цьому напрямі: послу США з особливих доручень Бет Ван Скаак, Atrocity Crimes Advisory Group, спеціальній представниці ООН Прамілі Паттен, міжнародним організаціям та організаціям громадянського суспільства, а також усім, хто підтримує зусилля України на цьому напрямі.


Як повідомляв Укрінформ, Костін підтвердив, що США передадуть Міжнародному кримінальному суду (МКС) в Гаазі докази воєнних злочинів Росії в Україні.