Влада на всіх рівнях робить усе, щоб урятувати людей і забезпечити питною водою тих, хто отримував її з Каховського водосховища.

Про це Володимир Зеленський сказав у відеозверненні до співвітчизників, передає Укрінформ.
«Влада на всіх рівнях робить усе, щоб врятувати людей і забезпечити питною водою тих, хто отримував її з Каховського водосховища. Кривий Ріг та вся Дніпропетровщина, міста і села Херсонщини, Миколаївщини, Запоріжжя – як би не було важко, маємо допомогти людям», - зазначив Президент.

Відео: Офіс Президента

Глава держави подякував усім рятувальникам, військовим, представникам місцевих громад, кожному регіону, які допомагають людям із південних районів, затоплених внаслідок російського теракту.
«Я вдячний усім, хто наразі проводить і допомагає з евакуацією людей з міст і сіл, які затопило водою з Каховського водосховища. Дуже важливо зараз – дбати одне про одного і по максимуму допомагати», - додав глава держави.
Як повідомляв Укрінформ, російські війська 6 червня здійснили підрив Каховської ГЕС. Внаслідок підриву машинної зали зсередини станцію повністю зруйновано.


Генеральний директор ПрАТ «Укргідроенерго» Ігор Сирота заявив, що Північнокримський канал внаслідок підриву Каховської ГЕС залишиться без води.