У понеділок, 4 вересня, о 20:00 на Ютуб-каналі Ukrinform TV вийде чергова програма "Укрінформ: Вечірній стрім". Її темою буде: "Як брешуть росіяни, і що з цим робити?".

Росія десятиріччями потужно інвестувала у пропагандистську інфраструктуру, вливаючи кошти у створення культурних та наукових фондів, телеканалів та інших медіа по всьому світу.
Одна з найпопулярніших соцмереж в Україні – Телеграм – має російське коріння та часто є джерелом анонімної інформації. Водночас 57% українців довіряють інформації із соціальних мереж.
Згідно з дослідженням VoxCheck, меседжі, які з’явилися після початку повномасштабного вторгнення Росії, українці ідентифікують краще та відкидають найбільш одностайно. Натомість тези про "нацизм" та "державний переворот", уже вкорінені в український інформаційний простір, відкидаються не так однозначно. Лише 14% опитуваних зуміли правильно відрізнити фейкові новини від правдивих. У 2021 році таких людей було 24%.
Учасники програми: керівник Центру стратегічних комунікацій та інформаційної безпеки Ігор Соловей та керівниця проєкту VoxCheck Світлана Сліпченко.
Під час стріму обговорюватимуть: як боротися з російською пропагандою в Україні та світі, як Росія використовує україномовний патріотичний контент для поширення своїх меседжів, чи потрібно цитувати російські фейки, а також у яких країнах найбільше російської пропаганди та як їй протистояти.
Ведучий – журналіст Василь Самохвалов.
"Укрінформ: вечірній стрім" виходить в ефір на Ютуб-каналі Ukrinform TV. Це програма, де провідні експерти країни обговорюють актуальні події України та світу.