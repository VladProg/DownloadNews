У рамках ІІ етапу Тижня безпеки дорожнього руху з 13 по 19 листопада в Україні пройде щорічна національна благодійна акція "Здай крові - врятуй життя", метою якої є популяризація донорства та допомога постраждалим у ДТП.

Про це на круглому столі з нагоди початку проведення ІІ етапу Тижня безпеки дорожнього руху в Україні, який відбувся в Укрінформі, повідомив директор відокремленого підрозділу «Київська міжрегіональна філія» ДП «Український науково-дослідний інститут медицини транспорту» МОЗ України Юрій Чорний.
"Загальнонаціональна акція "Здай кров - врятуй життя", яка організована міжнародним благодійним фондом "Допомога постраждалим внаслідок ДТП" відбувається по всій країні. У Києві відбудеться 16 листопада в усіх центрах крові, в "Охматдиті", а також з понеділка по неділю в усіх центрах крові. Всі, хто небайдужий, долучаються до цієї акції", - сказав Чорний.
Він додав, що у травні під час першого етапу акції небайдужі громадяни здали понад 1000 літрів крові.
Здати кров в рамках акції в Києві можна з 13 по 16 листопада на базі Київського міського центру крові з 8 до 16 години за адресою: Київ, вуд Берлінського, 12, та з 8 до 15 години за адресою: проспект Алішера Навої,1 (Лівий берег).
Також усі небайдужі можуть долучитися до акції в усіх містах України в регіональних Центрах переливання крові.
Дорожньо-транспортний травматизм є найпоширенішою причиною смертності в Україні. Щорічно внаслідок ДТП в Україні гине понад 3 тис. осіб, понад 30 тис. отримують важкі травми. Значні крововтрати є основною причиною летальності або важких станів постраждалих у ДТП.
Наразі в Україні з початку повномасштабного вторгнення потреба в крові зросла на 40%.
Окрім цього, впродовж тижня пройдуть заходи, присвячені безпеці дорожнього руху. Зокрема, єдиний національний урок на тему "Безпечна дорога додому" в рамках національного проєкту "Безпечна країна" та навчально-виховний захід для дітей на базі НДСЛ "Охматдит", соціальні заходи для батьків та дітей, заходи для водіїв транспортних засобів та керівників автотранспортних підприємств, заходи з підвищення безпеки дорожнього руху на автошляхах України, майстер-класи з надання першої домедичної допомоги тощо.
Як повідомляв Укрінформ, за даними Патрульної поліції України, за 10 місяців 2023 року сталося майже 19,8 тис. ДТП з постраждалими та загиблими. В цих ДТП загинули 2 492 особи, серед них 155 дітей, отримали травми 24 774 особи, серед них 3 993 дитини.