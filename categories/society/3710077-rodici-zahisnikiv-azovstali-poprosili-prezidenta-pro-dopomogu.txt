Сестра полоненого захисника «Азовсталі» звернулася до Президента України з проханням посилити заходи із повернення оборонців з російського полону.

Своє звернення Софія Черепанова оголосила під час брифінгу «Рік виходу з «Азовсталі»: кричати, немає сил мовчати», що відбувся в Медіацентрі Україна-Укрінформ.
«Шановний Володимире Олександровичу! Героїзмом захисників «Азовсталі» захоплювався цілий світ. Їхня самовідданість надихала та мотивувала військових і простих людей зробити більше та вийти за межі своїх можливостей. Однак дивлячись на їхню трагічну долю в полоні, втрачається надія на людяність та справедливість, що унеможливлює появу нових героїв. Повернення з полону наших героїв - наш спільний обов'язок. Допоможіть, щоб гарні новини отримав кожен, хто на них чекає. Держава має потроїти зусилля, щоб захисники «Азовсталі» якнайшвидше повернулися додому живими», - наголосила Черепанова.
Матір двох бійців полку «Азов» (один з яких загинув, а другий перебував у полоні) Неля Шастун також додала, що питання звільнення полонених «повинні вирішуватися конкретними діями цивілізованого світу».
У зв'язку із цим голова ГО «Рада жінок і матерів «Жінки зі Сталі» Наталка Зарицька зауважила, що в умовах, коли росія нехтує нормами міжнародного гуманітарного права та Женевської конвенції, для визволення полонених необхідно об'єднатися з міжнародними організаціями, зокрема з Червоним Хрестом. Однак, за словами експертки, зусиль міжнародних організацій зараз не вистачає.
Як наголосила дружина звільненого з полону бійця полку "Азов" Наталка Зарицька, закріплення статусу звільненого з полону військовослужбовця у законодавстві сприятиме становленню в Україні культури поводження з військовополоненими та порядку їхньої реабілітації.
"Ми зараз наполягаємо на тому, щоб був законодавчо закріплений статус звільненого з полону військовослужбовця. Ми працюємо над ідеєю державної політики й розбудови культури поводження зі звільненими військовополоненими. У нас є і психологічна лінія, і юридична лінія. Зокрема, адвокат Тамила Алексик допомагає родинам, підтримує їх юридично і знає весь цей пул проблем", – зазначила вона.
Водночас Зарицька підкреслила, що такий статус зумовить наявність окремих протоколів ревізії стану здоров'я звільнених з полону, а також протоколи їхнього лікування, "тому, що це – особлива категорія, особливий стан". За її словами, в Україні також має бути вибудувана архітектура процесу реінтеграції й реабілітації.
Як повідомляв Укрінформ, протягом року до України вдалося повернути близько 500 захисників “Азовсталі”, ще близько 2000 залишаються в російському полоні.