В Україні триває вступна кампанія до навчальних закладів для осіб з тимчасово захоплених та особливо небезпечних територій.

Як передає Укрінформ, про це повідомляє Міністерство освіти і науки.
“МОН інформує, що вступна кампанія для вступників із тимчасово окупованих територій та особливо небезпечних територій України триває. Відповідний лист надіслано керівникам закладів фахової передвищої та вищої освіти 13 вересня 2022 року”, - ідеться в повідомленні.
Відповідно до Порядку прийому на навчання для здобуття вищої освіти цього року, завершальний етап надання рекомендацій до зарахування за квотою-2 для здобуття ступеня молодшого бакалавра, бакалавра (магістра медичного, фармацевтичного або ветеринарного спрямувань) на основі повної загальної середньої освіти та освітньо-кваліфікаційного рівня молодшого спеціаліста, освітньо-професійного ступеня фахового молодшого бакалавра, освітнього ступеня молодшого бакалавра відбувається не пізніше 12:00 години 29 вересня.
У МОН пояснили, що прийом заяв, проведення вступних випробувань (зокрема індивідуальних співбесід і творчих конкурсів) для вступників цієї категорії може проводитись упродовж усієї вступної кампанії. Вступні випробування можуть проводитися в терміни, погоджені між закладами освіти й абітурієнтами, в межах граничних строків, які визначає Порядок прийому.
Закладам освіти надано технічну можливість створити відповідні небюджетні конкурсні пропозиції зі встановленням статусу “Особливий вступ”, які не потребуватимуть додаткового погодження МОН.
Реалізація завершального етапу здійснюється шляхом переведення на вакантні місця державного, регіонального замовлення осіб, які зараховані на навчання за кошти фізичних та, або юридичних осіб. Переведення цієї категорії вступників відбувається не пізніше 15:00 30 вересня.
Як повідомлялося, станом на 13 вересня на основі повної загальної середньої освіти до закладів вищої освіти на бакалаврат зараховано понад 131 тис. осіб.