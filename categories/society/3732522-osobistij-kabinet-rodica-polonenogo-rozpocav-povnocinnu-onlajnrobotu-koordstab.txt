Відтепер родичі полонених та зниклих безвісти військових зможуть отримувати консультації та надавати додаткову інформацію в Особистому кабінеті.

Як передає Укрінформ, про це повідомляє Координаційний штаб з питань поводження з військовополоненими в Телеграмі.
Під час візиту до штабу керівника Офісу Президента Андіря Єрмака офіційно стартувала робота Особистого кабінету родича, ідеться у повідомленні.
“Відтепер рідні військовополонених та зниклих безвісти зможуть отримувати інформацію про облікову категорію захисників, консультації та надавати додаткову інформацію онлайн”, - зазначили у Коордштабі.
Особистий кабінет, який функціонував у тестовому режимі, уже дозволив сотням родичів та близьких військовослужбовців отримати й надати необхідну інформацію, дістати допомогу та відповіді на розповсюджені запитання.
В Особистому кабінеті можна авторизуватися за допомогою сервісу ID.GOV.UA, використовуючи Дія.Підпис, Bank ID чи електронний підпис. Спершу необхідно подати заявку про полон або зникнення особи та прикріпити документ, який підтверджує спорідненість.
Після верифікації даних можна побачити поточну облікову категорію особи, а також надати додаткову інформацію, наявну в родини, та отримати онлайн-консультацію.
Особистий кабінет має адаптивний інтерфейс та працює з будь-якого пристрою: смартфона, комп’ютера чи планшета.
Для зручності на Youtube каналі Координаційного штабу розміщена покрокова інструкція користувача.
Як повідомляв Укрінформ, Верховна Рада розширила перелік підстав для встановлення факту позбавлення особи особистої свободи внаслідок збройної агресії Росії проти України.