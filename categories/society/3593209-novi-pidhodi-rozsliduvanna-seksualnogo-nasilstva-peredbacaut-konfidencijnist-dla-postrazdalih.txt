Нові підходи до розслідування злочинів сексуального насильства російських військових передбачають повну конфіденційність для постраждалих, а також пакет сервісу, куди входить психологічна, юридична і матеріальна допомога.

Про це розповіла під час брифінгу Ірина Діденко - начальник Управління Офісу генпрокурора, яке спеціалізується на розслідуванні відповідної категорії справ.
“Якщо постраждалі готові говорити про цю категорію злочинів, ми готові їм гарантувати конфіденційність. За бажанням постраждалої особи, ми знеособлюємо її, змінюємо анкетні дані, місце проживання”, - сказала вона.
За словами Діденко, такий підхід передбачає нова стратегія розслідування справ сексуального насильства, яка орієнтована у першу чергу на постраждалих та свідків цих злочинів.
“Тема сексуального насильства табуйована, люди не готові говорити про цю категорію злочинів. А коли це робить окупант, людина ще більше закривається. Тому ми зрозуміли, що маємо повністю змінити наші підходи до розслідування злочинів цієї категорії. Прокурор тепер - захисник постраждалих у цій категорії злочинів”, - зазначила начальник Управління ОГП.
Діденко розповіла, що відтепер прокурори разом з профільними громадськими організаціями забезпечуватимуть постраждалим від сексуального насильства також психологічну, медичну, юридичну і матеріальну допомогу.
“Згвалтування, як правило, поєднане з пограбуванням, убивством рідних і людина може залишитися без засобів до існування на уже деокупованій території, тому ми надаємо допомогу психолога і матеріальну допомогу. Ми здатні забезпечити повний пакет сервісів”, - повідомила вона.
Водночас слідство працюватиме над покаранням злочинців, яких чекає або справедливий суд і в’язниця в Україні, або “в’язниця під назвою російська федерація без права виїзду з цієї країни”, - додала Діденко.
Як повідомляв Укрінформ, 6 вересня поточного року в Офісі Генпрокурора створили Управління процесуального керівництва досудовим розслідуванням та підтримання публічного обвинувачення у кримінальних провадженнях про злочини, пов’язані із сексуальним насильством.
Також невдовзі в Києві має запрацювати Офіс спеціальної представниці Генерального секретаря ООН з питань сексуального насильства в умовах конфліктів Праміли Паттен.
З 24 лютого росія веде повномасштабну війну проти України.