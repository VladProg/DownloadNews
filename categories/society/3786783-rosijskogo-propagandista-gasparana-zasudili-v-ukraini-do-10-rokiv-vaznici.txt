Шевченківський райсуд столиці визнав російського пропагандиста Армена Гаспаряна винним у публічних закликах до геноциду українського народу і призначив йому покарання у вигляді десяти років позбавлення волі.

Відповідне рішення 14 листопада ухвалив суддя Вадим Ковтуненко, повідомив у коментарі Укрінформу прокурор Офісу генпрокурора Олександр Сафарян, який представляв державне обвинувачення у цій справі.
“Суд визнав винуватим Армена Гаспаряна у публічних закликах до геноциду українського народу, насильницької зміни конституційного ладу, зміни меж території та державного кордону України. Йому призначено покарання у вигляді десяти років позбавлення волі з конфіскацією майна”, - сказав прокурор.
За його словами, у ході судового розгляду справи Гаспаряна було доведено, що він у своїй книзі «Денацификация Украины. Страна невыученных уроков» просував твердження про неспроможність Української держави до подальшого існування, неповноцінність та другосортність української нації.
Автор закликав владу РФ провести так звану «денацифікацію» України. В тому числі шляхом проведення воєнних дій на її території та забезпечення повного зовнішнього контролю. Обвинувачений вказав на необхідність початку «денацифікації», а по суті геноциду українського народу з кордонів так званих «ДНР» та «ЛНР», просуваючись далі по всій території України. Серед його ідей – фільтраційні і концентраційні табори для українців та навіть їх повне знищення, підкреслив прокурор.
У подальшому ідеї книги Гаспаряна використовувало найвище політичне та військове керівництво РФ для виправдовування збройної агресії проти України, а Управління справами президента РФ закупило її для вивчення та використання посадовими особами.
Державне обвинувачення вважає, що публічні заклики автора книги до геноциду українського народу перебувають у причинно-наслідковому зв’язку з діями військових та збройних формувань РФ в Україні.
Гаспарян перебуває під санкціями Заходу. У березні 2022 року ЄС вніс його прізвище у четвертий пакет обмежувальних заходів проти Росії через вторгнення в Україну.
Раніше суд заочно обрав Гаспаряну запобіжний захід у вигляді тримання під вартою.
Досудове розслідування у кримінальному провадженні здійснювали слідчі Головного слідчого управління Служби безпеки України.
Як повідомляв Укрінформ, 12 квітня 2022 року Офіс генпрокурора оголосив російському пропагандисту Армену Гаспаряну підозру у публічних закликах до геноциду українського народу. Влітку 2022 року ОГП направив обвинувальний акт відносно Гаспаряна на розгляд Шевченківського райсуду столиці. Однак через відставку навесні 2023 року судді Шевченківського райсуду столиці Лідії Щебуняєвої справа Гаспаряна була відправлена на новий розгляд. Після авторозподілу вона потрапила до судді Вадима Ковтуненка, який почав її слухати спочатку.