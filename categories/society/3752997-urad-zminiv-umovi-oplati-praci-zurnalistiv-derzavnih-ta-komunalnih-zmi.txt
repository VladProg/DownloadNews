Кабінет міністрів вніс зміни до постанови від 28.12.2016 №1038 «Про умови оплати праці журналістів державних і комунальних засобів масової інформації».

Про це повідомив у Телеграмі постійний представник Кабміну у Верховній Раді Тарас Мельничук, передає Укрінформ.
«Приведено термінологію постанови у відповідність до ЗУ «Про медіа» та ЗУ «Про державну підтримку медіа, гарантії професійної діяльності та соціальний захист журналіста», - написав Мельничук.


За його словами, розширено перелік посад журналістів державних і комунальних засобів масової інформації, які прирівнюються до посад керівних працівників, спеціалістів секретаріату (апарату) відповідного органу державної влади або органу місцевого самоврядування розділу «Субʼєкти у сфері друкованих медіа та онлайн-медіа, засновниками (співзасновниками) яких є Верховна Рада України, Кабінет Міністрів України» та Міноборони.
Як повідомлялося, 31 березня набув чинності Закон "Про медіа". Документ визначає правові засади діяльності в Україні суб’єктів у сфері медіа, а також засади державного управління, регулювання та нагляду у цій сфері. Згідно із законом, органом державного регулювання діяльності медіа, а також органом нагляду у цій сфері є Національна рада з питань телебачення і радіомовлення.
Законодавчий акт конкретизує вимоги до прозорості структури власності та контролю медіа.
Окрім того, документ визначає особливості правового регулювання діяльності медіа в умовах збройної агресії.
У зв‘язку з набранням чинності Закону "Про медіа" втрачають чинності закони "Про друковані засоби масової інформації (пресу) в Україні", "Про телебачення і радіомовлення", "Про інформаційні агентства", "Про Національну раду України з питань телебачення і радіомовлення", "Про порядок висвітлення діяльності органів державної влади та органів місцевого самоврядування в Україні засобами масової інформації" та "Про захист суспільної моралі".
Водночас у прикінцевих і перехідних положеннях закону зазначено окремі норми, які набирають чинності в різний час. Зокрема, йдеться про положення щодо обсягів мовлення державною мовою, кількості національного та європейського продуктів, особливості застосування заходів реагування на порушення у сфері медіа, а також про особливості і строки перереєстрації друкованих медіа.
Верховна Рада ухвалила Закон "Про медіа" 13 грудня 2022 року.