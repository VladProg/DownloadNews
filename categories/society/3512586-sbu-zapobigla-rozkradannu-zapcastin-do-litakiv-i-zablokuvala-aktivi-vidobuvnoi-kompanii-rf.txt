У чотирьох областях України співробітники СБУ запобігли розкраданню комплектуючих до літаків ЗСУ і заблокували мільйонні активи видобувної компанії рф.

Як передає Укрінформ, про це в Телеграмі повідомляє пресслужба СБУ.
«В Одесі на одному з держпідприємств зловмисники намагались незаконно реалізувати партію запчастин до авіадвигунів на загальну суму понад 10 млн грн. Завдяки реагуванню контррозвідки СБУ у власність держави повернули більше пів тисячі найменувань продукції», - йдеться в повідомленні.

Крім того, у Житомирській області за матеріалами СБУ накладено арешт на активи російського та білоруського промислових підприємств на суму понад 30 млн грн. Їх кінцевими бенефіціарами є представники кремлівських бізнес структур.
На Закарпатті військова контррозвідка СБУ знешкодила злочинне угруповання, яке нелегально переправляло чоловіків призовного віку через кордон.
У Полтавській області за матеріалами СБУ до 15 років ув’язнення засуджено 9 бойовиків так званої «днр», які воювали проти України.
Як повідомляв Укрінформ, Служба безпеки України викрила у співпраці з ворогом одного з керівників Укренерго.