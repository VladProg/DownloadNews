ВООЗ намагається забезпечити потреби українських лікарень у медикаментах і витратних матеріалах для травматології, які значно зросли після початку війни.

Про це заявила представниця Всесвітньої організації охорони здоров’я Маргарет Гарріс на пресконференції на тему: «Гуманітарна криза в Україні під час війни та дії ООН у напрямку її подолання», повідомляє кореспондент Укрінформу
Гарріс поінформувала, що ВООЗ разом з міжнародною спільнотою зараз тісно співпрацює з Міністерством охорони здоров’я, щоб забезпечити підтримку мобільних бригад медичної допомоги у тих регіонах, де вони мають змогу надавати допомогу цивільному населенню.
«Ми також підтримуємо людей у лікарнях, надаючи ті медикаменти і витратні матеріали, в яких раніше навіть не було потреби. Наприклад, зараз дедалі більші потреби у витратних матеріалах для травматології, інфузійних розчинах, на зовнішні фіксатори для поламаних кінцівок теж зараз істотно збільшився попит», - сказала представниця Всесвітньої організації охорони здоров’я.
Вона також поінформувала, що ВООЗ наразі проводить різноманітні навчання для українських медиків.
«В Україні чудові хірурги, але вони не мали стільки досвіду військово-польової хірургії, відповідно, ми проводимо тренінги, щоб допомогти їм надавати допомогу людям, травмованим через бойові дії або через руйнування інфраструктури. Також ми допомагаємо підготуватися до застосування хімічних речовин», - наголосила Гарріс.
Представниця ВООЗ також зазначила, що Україна у часи війни має діючий уряд, який адекватно реагує на виклики, зокрема, й у системі охорони здоров’я.
«Ми тут надаємо підтримку і робимо все можливе, щоб заповнити існуючі прогалини. Але з того, що я бачу, українці дуже добре, просто геніально уміють підтримати одне одного і швидко знаходити рішення», - підкреслила вона.
Як повідомляв Укрінформ, ВООЗ підтвердила 226 атак на систему охорони здоров’я в Україні, через які загинули щонайменше 75 осіб.