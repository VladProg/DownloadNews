Унаслідок російської агресії в Україні зруйновано 177 медзакладів, понад 1,4 тис. було пошкоджено.

Про це в ефірі загальнонаціонального телемарафону "Єдині новини" сказав перший заступник міністра охорони здоров’я Сергій Дубров, передає Укрінформ.
"Було пошкоджено 1433 об’єкти медичних закладів, якщо говорити про повністю зруйновані лікарні, то на сьогодні від початку вторгнення повністю зруйновано 177 медичних закладів. Ми відбудовуємо, і в першу чергу відбудовуються ті медичні заклади, які отримали незначні пошкодження, — це заміна віконних блоків, заміна покриття, покрівлі і відбудова тих лікувальних закладів, які зазнали ушкоджень, в тих місцях, де громадяни потребують медичної допомоги", – сказав Дубров.
Натомість, як наголосив заступник міністра, відбудова великих лікувальних закладів, які росія зруйнувала вщент, потребує багато часу.
Тому в тих місцях, де медзаклади були зруйновані, у невеликих населених пунктах, одразу після деокупації розпочинають роботу служби екстреної медичної допомоги, медицини катастроф, які надають не лише невідкладну допомогу, а й забезпечують первинну ланку меддопомоги.
"Потім питання вирішується шляхом тимчасових рішень, це встановлення модульних пунктів здоров’я, або модульних лікарень. Розглядається питання побудови модульних шпиталів, деякі з них вже були побудовані на перспективу. За допомогою французького уряду плануємо також розширювати мережу мобільних госпіталів", – додав Дубров.
Як повідомлялося, у квітні цього року міністри охорони здоров'я України та Франції підписали декларацію про співпрацю у сфері здоров’я та профілактики між міністерствами. Зокрема, домовлено про реалізацію низки проєктів з розвитку системи охорони здоров'я України, технічної експертизи та обміну досвідом. Також домовлено про реалізацію проєкту щодо відбудови лікарень за модульним принципом. Попередньо йдеться про 10 модульних лікарень загальною вартістю 30 млн євро, які планується побудувати коштом державної позики від уряду Франції.