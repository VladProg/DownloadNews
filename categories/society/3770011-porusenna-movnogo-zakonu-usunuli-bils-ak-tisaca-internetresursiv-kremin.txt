За зверненням Уповноваженого із захисту державної мови понад 1000 інтернет-ресурсів усунули порушення мовного закону, водночас 510 не виконали вимогу.

Про це повідомляє пресслужба мовного омбудсмена, передає Укрінформ.
"Протягом 13 місяців дії відповідних положень закону про державну мову (16.07.22 - 17.08.23) Уповноважений надіслав 1266 звернень з вимогою усунути порушення статей 27 та 30 закону, які стосувалися 1518 інтернет-ресурсів. Станом на 1 жовтня 2023 року встановлено, що 1008 інтернет-ресурсів (66%) усунули порушення, тоді як 510 (34%) не виконали вимогу Уповноваженого", - йдеться у повідомленні.
При цьому, як зазначається, понад 70% сайтів-порушників всупереч вимогам законодавства не вказують відомості про суб’єкти, представництвами яких вони є.
"Оновлений перелік інтернет-представництв, де не вдалося встановити суб’єкт господарювання, буде направлений до Національної поліції та Державної податкової служби для встановлення даних порушників та притягнення їх до відповідальності. Щодо сайтів-порушників, які містять необхідні дані про суб’єкт господарювання, вживаються додаткові заходи реагування, у тому числі щодо притягнення власників до відповідальності на підставі Кодексу України про адміністративні правопорушення”, - зауважив Уповноважений із захисту державної мови Тарас Кремінь.
Як повідомлялося, з 16 липня 2022 року всі ресурси, що використовуються як інтернет-представництва суб’єктів господарювання, зареєстрованих в Україні, у тому числі інформаційні інтернет-ресурси, повинні мати версію українською мовою.