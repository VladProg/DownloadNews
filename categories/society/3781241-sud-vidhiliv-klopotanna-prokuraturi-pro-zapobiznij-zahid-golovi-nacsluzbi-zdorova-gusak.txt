Печерський районний суд м. Києва не задовольнив клопотання прокуратури про запобіжний захід голові НСЗУ Наталії Гусак у вигляді особистого зобов'язання.

Як повідомляє кореспондент Укрінформу, рішення суду оголосив суддя Печерського суду Сергій Вовк.
Під час засідання суду сторона обвинувачення звернулася до суду з проханням обрати запобіжний захід голові НСЗУ у вигляді особистого зобов'язання з вимогою утримуватися від спілкування зі свідками у кримінальному провадженні.
У свою чергу, сторона захисту зауважила, що слідство не вивчило всі документи.
Як зазначила під час засідання суду Гусак, під час обшуку всі необхідні документи надавалися і в паперовій, і в електронній формі.
Як зауважив під час засідання суду адвокат Гусак Володимир Лящовський, запобіжний захід матиме репутаційні наслідки для НСЗУ в цілому, у тому числі у міжнародних партнерів. За його словами, не доведено також наявність підстав, що підозрювана у справі переховується від слідства, не визначено коло осіб-свідків, з якими при обранні запобіжного заходу не має права спілкуватися підозрювана тощо.
Як повідомлялося, Офіс генерального прокурора оголосив голові НСЗУ підозру за ч. 2 ст. 367 Кримінального кодексу України – невиконання або неналежне виконання службовою особою своїх службових обов'язків через несумлінне ставлення до них, що спричинило тяжкі наслідки.
В НСЗУ заявили, що обшуки правоохоронців є тиском на Нацслужбу здоров'я з метою заблокувати роботу установи. Зокрема, наголосили, що обшуки розпочалися в той день, коли розпочалися перші позапланові моніторингові візити НСЗУ в медичні заклади згідно з оновленою процедурою, затвердженою нещодавно урядом.