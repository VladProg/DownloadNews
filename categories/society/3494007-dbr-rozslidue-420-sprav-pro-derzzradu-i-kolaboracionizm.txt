Слідчі ДБР від початку повномасштабної війни, розв’язаної росією, порушили стосовно правоохоронців та державних посадовців 420 кримінальних справ за фактами держзради і колабораціонізму.

Про це повідомила в ефірі телемарафону речниця ДБР Тетяна Сап’ян.
“З початку повномасштабних воєнних дій і до сьогоднішнього дня - це понад 420 кримінальних проваджень, які відкриті слідчими ДБР. На цьому етапі вручені підозри, і в деяких кримінальних провадженнях обвинувальні акти невдовзі будуть направлені до суду”, - сказала вона.
Сап’ян уточнила, що фігурантами цих справ є державні посадовці, правоохоронці та судді, які свідомо пішли на співпрацю з ворогом.
За її словами, слідчі ДБР також продовжують фіксувати злочини рф на звільнених територіях - у містах Ірпінь, Тростянець і Чернігів. “Все документується. Потім це переросте у кримінальні провадження”, - зазначила Сап’ян.
24 лютого президент росії путін розпочав повномасштабне вторгнення в Україну. Війська рф обстрілюють і знищують ключові об'єкти інфраструктури, здійснюють масовані обстріли житлових районів українських міст та сіл. Вони розв’язали масовий терор проти цивільного населення на тимчасово захоплених територіях.