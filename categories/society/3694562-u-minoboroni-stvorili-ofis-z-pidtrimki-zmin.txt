У системі Міністерства оборони України створений консультативно-дорадчий орган — Офіс з підтримки змін, очільницею його призначена громадська й політична діячка Юлія Марушевська.

Як передає Укрінформ, про це повідомило Міноборони.
До команди Офісу також увійшли Арсен Жумаділов, Сергій Карпенко, Артур Переверзєв, Тетяна Харченко й Олег Шиманський. Положення про нього затверджене наказом міністра оборони Олексія Резнікова.
Зазначається, що Офіс з підтримки змін – це команда незалежних експертів, які будуть флагманом у врегулюванні, спрощенні та втіленні в Міноборони пріоритетних реформ.
Основними завданнями новоствореного органу визначені наступні:

підготовка пропозицій до проєктів нормативно-правових актів з питань впровадження змін для вдосконалення процесів оборонного менеджменту в системі Міноборони та планів заходів з їх реалізації;
надання пропозицій щодо визначення пріоритетів використання/спрямування донорської та технічної допомоги, що надається для впровадження змін;
методологічна підтримка та залучення партнерів у виконанні заходів, спрямованих на впровадження змін;
надання пропозицій щодо організації моніторингу результатів імплементації змін тощо.

"Створення Офісу – це про транспарентність. Як для громадянського суспільства, так і для органів місцевого самоврядування, бізнесу, донорів", – зауважили в Міноборони.
За словами глави міністерства, до діяльності органу залучатимуться кращі експерти й фахівці, які надаватимуть комплексну підтримку Міноборони та Збройним силам України, супроводжуючи заходи із впровадження змін.
"В Україні неймовірно багато фахівців, які можуть допомогти державі вибудувати правильні напрямки розвитку. І я вірю, що ініціатива створення Офісу сприятиме якісним та успішним трансформаціям в Міноборони", – наголосив Резніков.
Діяльність Офісу з підтримки змін буде відкритою. Про свою роботу команда інформуватиме громадськість публічно.
Як повідомляв Укрінформ, у березні Міноборони створило Департамент з питань запобігання та виявлення корупції у разі виявлення зловживань чи корупційних ризиків у сфері оборонних закупівель і закликало громадськість звертатися до цього органу.