Цьогорічні випускники 9-х та 11-х класів отримають документи про освіту до 1 липня.

Як передає Укрінформ, про це міністр освіти і науки України Сергій Шкарлет повідомив у Телеграмі.
"В окремих регіонах України добігає кінця 2021/2022 навчальний рік. Випускники 9 і 11 класів ЗЗСО, освітній процес у яких завершився, уже можуть отримувати документи про освіту", - ідеться у повідомленні.
За словами міністра, державне підприємство "Інфоресурс" виготовило 415 тис. 350 свідоцтв про базову середню освіту для дев'ятикласників і 224 тис. 521 свідоцтво про загальну середню освіту для одинадцятикласників. Нині їх доставляють до шкіл, аби вручити випускникам.
"До 1 липня кожен учень ЗЗСО отримає свій документ про освіту державного зразка", - запевнив Шкарлет.
Випускники шкіл, які перебувають за кордоном, можуть отримати свідоцтва в закордонних дипломатичних установах України в країні перебування.
Свідоцтва тих випускників, які не змогли виїхати із тимчасово захоплених росіянами територій, зберігатимуть протягом року після завершення воєнного стану.
Як повідомляв Укрінформ, в Україні освітній процес завершили понад 9 200 шкіл, навчальний рік закінчили більше 2 млн 900 тис. дітей.