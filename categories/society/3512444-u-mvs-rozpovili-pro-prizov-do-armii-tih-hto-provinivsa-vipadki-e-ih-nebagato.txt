Радник міністра внутрішніх справ Вадим Денисенко запевнив, що призов до Збройних сил України чоловіків, які провинилися, не є масовим явищем.

Про це він сказав у телеефірі, передає кореспондент Укрінформу.
"Це навряд чи є настільки масовим і навряд чи є тією частиною, яка може покращити бойовий дух армії і різко збільшити кількість тих, хто іде у армію. У нас, у принципі, достатня кількість добровольців, у всякому разі, накладки з цим немає", - сказав Денисенко.
Він також висловив думку, що, ймовірно, у деяких регіонах це роблять для того, щоб уплинути на настрої людей, які почали забувати, що йде війна.
"Але це не є масовим", - наголосив радник очільника МВС.
Як повідомлялося, на Вінниччині двом засудженим у справі про хабар за незаконний виїзд за кордон вручили повістки про виклики до районного територіального центру комплектування та соціальної підтримки з метою вирішення питання щодо призову їх на військову службу за мобілізацією.