Посольство України в Ізраїлі організувало евакуацію за спонсорські кошти шести громадян України, наразі дипломати опрацьовують таку можливість ще для 20 фінансово неспроможних співвітчизників.

Про це заявив посол України в Ізраїлі Євген Корнійчук в ефірі телемарафону «Єдині новини», передає Укрінформ.
«Ми зараз зосереджуємося на роботі з найбільш вразливими верствами населення, яке потребує евакуації. За останні декілька днів надано безкоштовні квитки завдяки допомозі спонсорів шістьом громадянам, ще приблизно 20 – це особи похилого віку, фінансово неспроможні люди, інваліди, з якими ми працюємо. Я сподіваюсь, що ми їх також зможемо евакуювати за рахунок благодійників ближчими днями», - сказав дипломат.
Корнійчук нагадав, що вже було організовано три чартерних рейси, якими евакуйовано близько 450 громадян України. Сьогодні увечері відбудеться черговий евакуаційний рейс до Румунії, який заплановано на 11 год. На нього вже зареєструвалося 80 громадян, а загалом у літаку - 150 місць, повідомив він.
Посол зазначив, що люди, які реєструвалися на сайті посольства, підтвердили, що можуть оплатити вартість квитка, яка для українських громадян на сьогоднішній чартерний рейс становить 399 євро.
«Але людям, які звертаються до нас і доводять, що не мають фінансових можливостей, – таких небагато, - ми допомагаємо і знаходимо для цього можливості», - сказав дипломат.
Він додав, що сьогодні, зокрема, посольство підписало угоду про спонсорську допомогу з американським благодійним фондом «Нова Україна», її надає також український бізнес та місцеві благодійники, які співпрацюють з посольством.
Як повідомляв Укрінформ, третій евакуаційний рейс з 74 громадянами України, більшість з яких жінки та діти, відлетів з Ізраїлю до Румунії в понеділок, 16 жовтня.
Вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. В результаті цієї атаки загинули понад 1300 ізраїльтян, сотні людей бойовики захопили у заручники. Ізраїль офіційно оголосив стан війни та мобілізував 300 тисяч резервістів для відповіді на терористичну атаку і вторгнення ХАМАС, та почав знищувати військові об’єкти цього руху.
Ізраїльські військові в ніч на 13 жовтня попередили ООН, що все населення Гази на північ від Ваді Газа має переселитися до південної частини протягом наступних 24 годин. У згаданому регіоні проживають близько 1,1 мільйона людей. Наразі виїзд людей із цього регіону триває. Бойовики ХАМАС чинять перешкоди для евакуації мирного населення.
США, ЄС, Україна та низка інших держав засудили атаки по Ізраїлю.