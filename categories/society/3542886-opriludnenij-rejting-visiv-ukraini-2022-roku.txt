​Інформаційний освітній ресурс «Освіта.ua» склав консолідований рейтинг закладів вищої освіти України 2022 року.

Про це повідомляє пресслужба Міністерства освіти і науки, передає Укрінформ.
Зазначається, що у двадцятку лідерів увійшли університети Києва, Львова, Харкова, Одеси, Сум, Тернополя, Чернівців, Вінниці, Кропивницького та Дніпра.

Інфографіка: МОН

Згідно з оприлюдненою інфографікою, лідерами ЗВО по регіонах є: на Заході - Львівський національний університет ім. Франка, на Півдні - Одеський національний університет ім. Мечникова, на Півночі - Сумський державний університет, на Сході - Харківський національний університет ім. Каразіна, у Центрі - Донецький національний університет імені Василя Стуса (зараз працює у Вінниці).
Як наголошується, шостий рік поспіль лідером серед вишів України залишається Київський національний університет імені Тараса Шевченка. Список аграрних ЗВО очолює Національний університет біоресурсів і природокористування, серед педагогічних лідером є Дрогобицький державний педагогічний університет імені Франка. Найкращим медичним закладом освіти в Україні визнано Львівський національний медичний університет імені Данила Галицького, а ЗВО в категорії "мистецтва" очолює Київський національний університет культури і мистецтв.
Складений рейтинг ґрунтується на національних рейтингах закладів освіти України, а саме«Топ-200 Україна», «Scopus» і «Бал ЗНО на контракт», кожен із яких послуговується різними критеріями оцінювання ЗВО.
Як повідомляв Укрінформ, станом на 30 липня в Україні внаслідок повномасштабного вторгнення рф пошкоджено 2199 закладів освіти, із них 225 – зруйновані повністю.