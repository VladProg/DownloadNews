У Національному музеї Голодомору-геноциду до століття завершення першого масового штучного голоду 1921–1923 рр. відкрилась виставка «Марки УСРР: запізніла допомога голодуючим».

Про це повідомляє кореспондент Укрінформу.

В експозиції представлені філателістичні матеріали України, Азербайджану, Грузії, Росії, США з колекції історика Андрія Іванця і фондів Музею Голодомору. Експонати розказують як про реальні спроби допомогти голодуючим, так і про спекуляції на трагедії, історії окремих людей, які намагалися вижити в екстремальних умовах.

«При підготовці виставки ми орієнтувалися не на вузькофілателістичні підходи, а прагнули поглянути на марку та інші філателістичні матеріали як джерело історичної інформації про безпрецедентний на той момент для України голод. Історія випуску сто років тому перших і, як потім з’ясувалася, єдиних марок УСРР може чимало розповісти не лише про поштовий обіг, а й про становище України у складі комуністичної імперії, про трагедію українців, які проживали тоді в окупованій совєтською Росією Наддніпрянщині», - зазначив кандидат історичних наук Андрій Іванець.

Він звернув увагу на якість цих марок, на український колорит і використання української мови: номінал вказаний не в рублях, а в карбованцях.
"Ці марки мають подвійну сутність. З одного боку, вони випущені комуністичним режимом, який повністю контролювався Москвою, але з іншого боку, сам факт їх появи засвідчив, що ніби є українська державність, і це відігравало роль для філателістів і для національного самоусвідомлення українців”, - зауважив історик.
Як відомо, українці у ХХ сторіччі пережили три голодомори: 1921-1923, 1932-1933 і 1946-1947 рр.
Фото: golos.com.ua