Науково-дослідне судно “Ноосфера” через війну в Україні не може повернутися у порт приписки – Одесу, тому наступні місяці криголам базуватиметься у Кейптауні (Південно-Африканська Республіка).

Як передає Укрінформ, про це Національний антарктичний науковий центр повідомляє у Фейсбуці.
“Через війну в Україні наш криголам поки що не може повернутися в порт приписки – Одесу. Тож наступні місяці судно базуватиметься у Кейптауні: тут проходитиме технічне обслуговування та готуватиметься до нових подорожей, про які ми скоро розкажемо”, - ідеться в повідомленні.
Вчора “Ноосфера” зайшла у порт Кейптауна, завершивши перший антарктичний сезон. Таким чином, вперше за 20 років Україна здійснила антарктичну експедицію власним науковим флотом.

Шлях із Фолклендських островів зайняв 19 днів і був досить складним. Як жартує команда, “за спокійний прохід протокою Дрейка туди й назад ми "заплатили" поганою погодою через Атлантичний океан”.
Українські моряки перебувають на судні вже чотири місяці (“Ноосфера” вирушила в перший рейс під державним прапором з Одеси до Антарктики 28 січня). Загалом з України до Антарктики, а потім звідти до Чилі і через Фолкленди до ПАР подолано 16 тисяч миль (26 тисяч км). Це удвічі більше, ніж довжина Північної і Південної Америки разом.
“Наразі ми дуже втішені, що навіть в далекому Кейптауні українських моряків зустрічали їхні земляки, що нині мешкають у ПАР”, - ідеться в повідомленні.
За перший рейс до Антарктики флагман українського науково-дослідного флоту забезпечив ротацію зимівників на українській станції “Академік Вернадський”, перезмінку полярників на польській станції “Арцтовський” та проведення унікальних досліджень з вивчення Південного океану.
Як повідомляв Укрінформ, у квітні “Ноосфера” перезмінилв полярників польської антарктичної експедиції замість російського судна.
Польща попросила “Ноосферу” обслуговувати її антарктичну станцію замість російського судна після повномасштабного вторгнення російської федерації в Україну.
Фото: Фейсбук Національного антарктичного наукового центру