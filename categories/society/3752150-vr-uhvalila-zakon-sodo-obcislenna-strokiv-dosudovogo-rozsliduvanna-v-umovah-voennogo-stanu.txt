Верховна Рада України ухвалила закон «Про внесення змін до Кримінального процесуального кодексу України щодо особливостей обчислення строків досудового розслідування в умовах воєнного стану».

Про це повідомив народний депутат України від парламентської фракції «Голос» Ярослав Железняк у Телеграмі, передає Укрінформ.
Він уточнив, що законодавча ініціатива №9314-д була підтримана 278 голосами народних депутатів.
Метою закону є забезпечення ефективного здійснення досудового розслідування кримінальних проваджень в умовах воєнного стану, зокрема шляхом виключення обчислення строків досудового розслідування у кримінальних провадженнях щодо воєнних злочинів та злочину геноциду, по яких особі не повідомлено про підозру, а також удосконалення порядку обчислення строків досудового розслідування кримінальних проваджень, зареєстрованих в умовах воєнного стану.
Підготовленим до другого читання законом пропонується внести зміни до частини другої статті 219 Кримінального процесуального кодексу України, відповідно до яких строк досудового розслідування, з моменту внесення відомостей про кримінальне правопорушення до Єдиного реєстру досудових розслідувань або винесення постанови про початок досудового розслідування до дня повідомлення особі про підозру не буде обчислюватися у кримінальних провадженнях щодо злочинів, що стосуються планування, підготовки, розв’язування та ведення агресивної війни, порушення законів та звичаїв війни, застосування зброї масового знищення чи геноциду.
Крім того, корегується первинне нормативне регулювання питання обчислення під час дії воєнного стану строків досудового розслідування у кримінальних провадженнях, в яких жодній особі не було повідомлено про підозру на дату введення воєнного стану.
Зокрема, у кримінальних провадженнях, в яких з моменту внесення відомостей про кримінальне правопорушення до ЄРДР та на дату введення в Україні воєнного стану жодній особі не повідомлено про підозру, строк від дати введення воєнного стану до дати його припинення чи скасування не включатиметься до загальних строків, передбачених частиною другою статті 219 КПК України.
Також, у кримінальних провадженнях, в яких відомості про кримінальне правопорушення, крім злочинів, передбачених статтями 437-439 чи частиною першою статті 442 КК України, внесено до ЄРДР або винесена постанова про початок досудового розслідування від дати введення воєнного стану і до дати його припинення чи скасування строку досудового розслідування до дня повідомлення особі про підозру становитиме тридцять місяців. При цьому, строк досудового розслідування може бути продовжений.
Очікується, що ухвалення законопроєкту дозволить забезпечити ефективне здійснення досудового розслідування кримінальних проваджень в умовах воєнного стану, у тому числі тих по яких жодній особі не повідомлено про підозру, дозволить забезпечити збір доказів та належну фіксацію воєнних злочинів та злочинів геноциду.