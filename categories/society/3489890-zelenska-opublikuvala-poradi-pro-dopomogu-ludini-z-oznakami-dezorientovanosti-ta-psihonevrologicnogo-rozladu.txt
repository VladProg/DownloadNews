Дружина Президента Олена Зеленська опублікувала поради, як допомогти людині з ознаками дезорієнтованості, психоневрологічного розладу, що можуть виникнути через шок.

Як передає Укрінформ, про це вона повідомила в Телеграмі.
“Доросла людина або ж дитина блукає сама на вулиці. Вигляд у неї безпомічний та розгублений. Просить про допомогу чи навпаки не може говорити. Усе це — ознаки дезорієнтованості, психоневрологічного розладу, який може виникнути через шок. А тому, хто пережив обстріли, для цього інколи достатньо почути травневий грім”, - написала Зеленська.
Щоб допомогти такій людині, слід встановити з нею контакт, залучити до взаємодії, сказати: “Кивніть, якщо мене чуєте”, “Мене звати (назвати своє ім’я). Як звуть вас?”. Якщо це дитина, то слід запитати: “Як звати твою маму, тата, брата?” або ж сказати: “Я зараз стискаю твою руку, стисни у відповідь мою”.
У такій ситуації варто сказати людині, що вона не сама: “Я тут”, “Я поруч”, “Ми разом”.
Також слід звернутися до людини по імені та запитати, який сьогодні день, число, місяць, що сталося, чи є поблизу рідні, адресу, телефон.
Людині з ознаками дезорієнтованості треба допомогти повернути зв’язок із реальністю. Для цього слід описати довкілля та подальші дії. Наприклад, якщо неподалік пролунав вибух, спокійно сказати: “Поруч вибухнув снаряд, нам треба встати і йти в укриття”.
Якщо людина доросла, важливо, щоб вона робила те, що може сама. Тому варто використовувати замість прохань наказовий спосіб: “Налий собі води та випий”, “Візьми дитину за руку”.
Зеленська додала, що кваліфіковано допомогти людині, яка перебуває у такому стані, можуть лише лікарі-психіатри або психологи.
“Але ви можете надати первинну психологічну підтримку та допомогти знайти близьких. Якщо не вдається це зробити самостійно, повідомте поліцію за номером 102 (людина/дитина вже може перебувати в розшуку) або швидку допомогу за номером 103”, - зауважила вона.
Кваліфіковану допомогу також можна отримати за телефонами: 0-800-50-02-02 (телефон довіри Міністерства внутрішніх справ ), 044-254-91-02 (кол-центр МВС).
Більше порад щодо взаємодії з дітьми, літними людьми та людьми з інвалідністю у воєнний час є у спеціальному розділі Довідника безбар‘єрності.
Як повідомляв Укрінформ, 21 травня Зеленська заявила про започаткування нею Національної програми психологічного здоров’я українців. Програма має на меті допомогти дітям, літнім людям, особам, які втратили близьких, домівки, а також військовим, які повертаються з війни та часто мають посттравматичний розлад.
Наразі Україна має підтримку ВООЗ, отримує експертизи та протоколи зі США, Ізраїлю, які працюють з військовою травмою.