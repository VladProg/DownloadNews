Голова Верховної Ради Руслан Стефанчук закликав голів парламентів країн Європейського Союзу визнати Голодомор 1932-1933 років геноцидом українського народу.

Відповідний заклик він висловив під час Конференції спікерів парламентів країн-членів Європейського Союзу в Празі, повідомляє кореспондент Укрінформу.
«На жаль, український народ пережив чимало трагедій, за які винні не понесли справедливого покарання, але одна з них — особливо болюча», – сказав він, зазначивши, що йдеться про Голодомор 1932-1933 років.
Він нагадав, що в результаті штучно організованого сталінським режимом голоду Україна втратила до 10 мільйонів своїх громадян.
«Це геноцидне явище ми називаємо Голодомором», - зауважив Голова ВР.
«Я щиро вдячний тим країнам, які уже визнали Голодомор геноцидом. І закликаю інші держави долучитися до цього «кола історичної справедливості», – підсумував він.
Як повідомляв Укрінформ, вже 26 країн визнали Голодомор геноцидом українців, 11 із яких — упродовж останнього року.