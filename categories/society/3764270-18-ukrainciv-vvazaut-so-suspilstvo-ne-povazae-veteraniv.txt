В Україні 18% громадян вважають, що суспільство не має поваги до ветеранів.

Як передає кореспондент Укрінформу, такі дані загальнонаціонального опитування «Образ ветеранів в українському суспільстві» від Українського ветеранського фонду Мінветеранів та соціологічної групи «Рейтинг», які були оприлюднені під час брифінгу.
«Довіра до ветеранів висока, але вже ця оцінка того, як буде ставитися суспільство, вона є. Це не означає, що 18% не поважає ветеранів. Це означає, що є люди, які думають, що суспільство вже не поважає ветеранів», - сказав заступник директора Соціологічної групи «Рейтинг» Любомир Мисів.
За його словами, в суспільстві зріє відчуття того, що про ветеранів забудуть, що вони зіткнуться з проблемами, які не вирішуються, і саме в цьому вбачається неповага суспільства до ветеранів.
Дослідження показало, що продовжує зменшуватися кількість тих, хто вважає, що держава виконує свої зобов’язання перед ветеранами російсько-української війни: у серпні 2022 року таких було 69%, у січні 2023 – 53%, у вересні 2023 – 33%.

Крім того, простежується збільшення рівня незадоволеності щодо виконання своїх зобов’язань державою перед ветеранами російсько-української війни. У липні 2022 року лише 19% опитаних вважали, що держава не виконує свої зобов’язання перед ветеранами. У вересні 2023 року так вважають 49% опитаних.
Загальнонаціональне опитування проведене Українським ветеранським фондом Мінветеранів та Соціологічною групою «Рейтинг». Фахівці проводили телефонне опитування однієї тисячі респондентів 5-7 вересня 2023 року.
Вибірка репрезентативна за віком, статтю і типом поселення. Помилка репрезентативності дослідження з довірчою ймовірністю 0,95: не більше 3,1%.