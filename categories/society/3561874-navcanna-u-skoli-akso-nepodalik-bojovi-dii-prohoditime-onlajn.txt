Освітній процес у школах, неподалік яких відбуваються активні бойові дії, буде здійснюватись в онлайн-форматі, незалежно від наявності чи відсутності укриттів.

Про це заявив голова Комітету Верховної Ради з питань освіти, науки та інновацій Сергій Бабак на брифінгу в Медіацентрі Україна – Укрінформ.
“Усе залежить від того, де розташований населений пункт. У Києві, напевно, більша частина спробує піти на офлайн-навчання, але в Харківській області, Запорізькій, Миколаївській областях розпочнеться процес онлайн. Будемо виходити (з того), наскільки школа далеко від лінії бойових дій, наскільки туди може долетіти (снаряд) системи залпового вогню тощо. Навіть якщо є (у школі — ред.) хороше укриття і хороше бомбосховище, але знаходиться умовно в 40-кілометровій лінії від лінії зіткнення, то, звісно, дітей туди ніхто не пустить, це питання безпеки”, - наголосив він.
Парламентарій також пояснив, що у школі на офлайн-навчанні не може одночасно перебувати більше дітей, ніж здатне вмістити укриття.
Загалом, за даними Бабака, в Україні 60% шкіл мають укриття, наразі працюють відповідні комісії з перевірки їх готовності та безпечності.
Голова парламентського комітету нагадав, що рішення про формат навчання у кожній школі приймає військова адміністрація в цій області.