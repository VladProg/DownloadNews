Представник Уповноваженого із прав людини в системі органів сектору безпеки і оборони Олександр Кононенко заявив, що не існує жодної черги і списків на повернення наших громадян з полону рф.

Про це у Фейсбуці поінформувала пресслужба Офісу Омбудсмана, передає Укрінформ.
“Списків по обміну не існує взагалі. Всі люди, які є безвісти зниклими за особливих обставин (а особливі обставини - це збройна агресія російської федерації проти України) є автоматично в списках на репатріацію на Батьківщину”, – сказав Кононенко.
Відповідаючи на запитання про те, куди звертатися для подання інформації про зниклу людину, він сказав, що рідним військовополоненого варто звернутися до Координаційного штабу з питань поводження з військовополоненими, до якого входять представники усіх центральних органів виконавчої влади, що розташований у Києві за адресою: вулиця Спаська, 37.
За його словами, там уже відпрацьовані всі процедури щодо подачі відповідних документів, звернень, участі представників відповідних відомств та органів державної влади, надання роз’яснень, допомоги та іншого.
Представник Уповноваженого з прав людини уточнив, що з початку повномасштабної війни в Україну вдалося повернути 1331-го громадянина України.
“Серед цих звільнених є і цивільні особи. Держава працює над поверненням всіх наших громадян як військовослужбовців, так і цивільних заручників та звільненням наших територій”, – поінформував Кононенко.
Як повідомлялося, 1 листопада український омбудсмен Дмитро Лубінець провів зустріч із родичами та організаціями родин політв’язнів кремля.