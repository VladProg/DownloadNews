Уповноважений Верховної Ради з прав людини Дмитро Лубінець і міністр закордонних справ Норвегії Аннікен Гуйтфельд під час зустрічі обговорили питання повернення українських дітей, депортованих до російської федерації.

Як передає Укрінформ, про це Лубінець написав у Фейсбуці.

“Продовжую роботу в Осло. Разом з командою провели зустріч з міністром закордонних справ Норвегії та з українською громадою, яка проживає в Осло. Розповіли про виклики в роботі інституції уповноваженого під час збройної агресії росії проти України”, - ідеться у повідомленні.

За його словами, “обговорили питання, що стосуються допомоги Україні. Зокрема проблематику повернення українських дітей, яких було депортовано до рф”.
Лубінець поінформував, що лише за офіційними даними їх 16 226. Також він звернув увагу на проблему повернення військовополонених та цивільних заручників.
Також під час зустрічі омбудсмен подякував за потужну допомогу й підтримку Норвегії.


Як, повідомляв Укрінформ, віцепрем’єр-міністр Ірина Верещук в ефірі єдиного телемарафону новин заявила, що питання повернення депортованих дітей перебуває під особистим контролем Президента Володимира Зеленського.