93% українців вважають, що Голодомор 1932-1933 років був геноцидом українського народу, лише 3% – заперечують це.

Як передає Укрінформ, про це свідчать результати опитування, проведеного Соціологічною групою “Рейтинг” у листопаді 2022 року.
“93% зазначили, що погоджуються з твердженням, що Голодомор 1932-1933 років був геноцидом українського народу. Лише 3% – заперечують це, вагалися з відповіддю – 4%”, - ідеться в повідомленні.

За останні десять років відбулося зростання у півтора рази кількості респондентів, які погоджуються з тезою про те, що Голодомор 1932-33 років є геноцидом українського народу.
Повідомляється також, що Голодомор 1932-33 рр. визнають геноцидом більшість жителів як західних, центральних, так і південно-східних областей України. Також не зафіксовано значимих відхилень у вікових розподілах у цьому питанні.

Опитування проводилося серед населення України віком від 18 років і старше в усіх областях, крім тимчасово окупованих Криму, Донецької, Луганської областей, а також територій, де на момент опитування відсутній український мобільний зв'язок. Результати зважені з використанням актуальних даних Державної служби статистики України.
Вибірка репрезентативна за віком, статтю і типом поселення. Вибіркова сукупність: 1000 респондентів. Метод опитування: CATI (Computer Assisted Telephone Interviewing – телефонні інтерв'ю з використанням комп'ютера). На основі випадкової вибірки мобільних телефонних номерів. Помилка репрезентативності дослідження з довірчою імовірністю 0,95: не більше 3,1%. Терміни проведення: 20-21 листопада цього року.
Як повідомлялося, в Україні у четверту суботу листопада вшановують пам'ять жертв Голодоморів. Українці у ХХ столітті пережили три голодомори: 1921-1923, 1932-1933 і голод 1946-1947 років. Наймасштабнішим був голод 1932-1933 років – саме його називають геноцидом українського народу, здійсненим сталінським режимом.