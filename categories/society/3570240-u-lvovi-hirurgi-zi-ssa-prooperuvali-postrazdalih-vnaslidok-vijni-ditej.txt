У львівській лікарні Святого Миколая американські лікарі провели складні операції та фахові консультації дітям, які постраждали внаслідок війни.

Про це Укрінформу повідомили у пресслужбі Першого медоб’єднання Львова.
«У нашу лікарню Св. Миколая з медичною місією завітали лікарі зі США. Це - щелепно-лицевий хірург Стів Ортен та пластичний хірург Крейг Хобар. Вони допомагали дітям із найскладнішими вродженими вадами, мінно-вибуховими травмами обличчя та післяопіковими дефектами. На рахунку лікарів у Львові - 15 консультацій, 3 операції та 2 естетичні процедури. Найменшому пацієнту було 5 років, найстаршій – 17», - поінформували у медзакладі.






У Львові хірурги із США провели консультації та операції дітям, які постраждали внаслідок війни / Фото: Першого ТМО Львова




























В лікарні розповідають, що одним з найважчих пацієнтів став 10-річний Кирило. Війна вже двічі зруйнувала його дім. Нещодавно - у Артемівську, вісім років тому - у Горлівці. Тоді, переховуючись у підвалі від обстрілів, Кирило із братом зачепили каструлю з окропом. Опіки залишилися по всьому тілу у обох. Дитячому тілу, яке росте, рубці заважають рухатися. Хлопчику важко згинати коліна, виникають проблеми при ходьбі. Єдиний вихід - пластична операція, під час якої хірурги відновлюють рухомість кінцівок.
«Війна понівечила тіло дитини, лишивши на ньому рубці та забираючи змогу повноцінно рухатися. Проте наші лікарі спільно з американськими колегами змогли це виправити. Операцію наші лікарі виконували разом з щелепно-лицевим хірургом Стівом Ортеном та пластичним хірургом Крейгом Хобаром зі США. Останній, зокрема, спеціалізується на вроджених вадах», - додали в лікарні.
Як повідомляв Укрінформ, у Львові планують відкрити Національний реабілітаційний центр «Незламні». Очікується, що за рік тут робитимуть 10 тисяч операцій та зможуть допомогти понад 50 тисячам українців, які постраждали від війни. Попередня вартість створення Національного реабілітаційного центру – 77 млн євро. Будівництво триватиме близько двох років.