Віцепрем’єр-міністр України Ірина Верещук закликає кожного українця зробити внесок у перемогу – здавати кров для наших захисників. Адже кожен день наші воїни ведуть жорстокі бої з ворогом.

Про це повідомляють у Телеграмі Міністерства з питань реінтеграції тимчасово окупованих територій, передає Укрінформ.
«Я долучилась до онлайн-реєстру донорів і закликаю кожного, хто має можливість та є придатним за станом здоров’я, приєднатися. Це наш обов’язок віддати невелику частку того, що рятує життя нашим воїнам, – своєї крові. Так ми разом боремося з ворогом, рятуємо життя та наближаємо нашу перемогу», – зазначила Верещук.
Як долучитися до донорства:
- стежити за оголошеннями центрів крові. Якщо раптом у них виникає нагальна потреба, медики кличуть донорів певних груп крові;
- зателефонувати до центрів крові свого міста й записатися в їхні бази донорів. У разі потреби з вами зв’яжуться;
- внести свої дані в онлайн-реєстри донорів.
Як повідомлялося, у Першому медичному об’єднанні Львова відкрили Центр ментального здоров’я, який є частиною Національного реабілітаційного центру "Незламні" (Unbroken), для психологічної допомоги військовим і цивільним, що постраждали від війни.