Уповноважений Верховної Ради з прав людини Дмитро Лубінець виступає за створення нової міжнародної організації, що буде альтернативною Міжнародному комітету Червоного Хреста.

Про це він заявив на пресконференції у Києві, повідомляє кореспондент Укрінформу.
"Відповідно до Женевської конвенції , міжнародні організації, безумовно, мають відігравати важливу роль у питанні поверення військовополонених. Безпосередню участь має брати Міжнародний комітет Червоного Хреста. Винятковий мандат по військовополонених у світі має саме МКЧХ, і це проблема. Бо завжди монополія призводить до того, що знижуються результати. Нема результативності і немає, ким замінити... Чи треба щось з цим робити? Звісно. І є пропозиція з української сторони, і ми неодноразово зверталися до наших міжнародних партнерів з ініціативою створення альтернативної організації", - сказав Лубінець.
За його словами, на даний час тільки МКЧХ має мандат на відвідування полонених, спілкування з ними, фіксацію умов утримання, забезпечення їхніх прав, зокрема, права на спілкування з рідними. І така організація з унікальним мандатом одна у світі, зазначив він.
"В України з МКЧХ непрості стосунки. Я неодноразово їх критикував. Адже виходить таким чином, що роль міжнародних організацій є на папері, але дуже часто ми її не бачимо в житті", - підкреслив уповноважений ВР.
На його переконання, сьогодні назріла нагальна потреба у створенні нової альтернативної організації такого типу. "Це може бути будь-яка оранізація, створена на базі ООН чи на базі світової організації омбудсменів. На базі кого завгодно, але альтернатива має бути", - наголосив Лубінець.
Третя Женевська конвенція зобов'язує сторони в міжнародному збройному конфлікті надати Міжнародному комітету Червоного Хреста (МКЧХ) негайний доступ до всіх військовополонених і право відвідувати їх, де б вони не утримувалися.
Як повідомлялося, у Координаційному штабі з питань поводження з військовополоненими наприкінці квітня 2023 року заявили, що представники Міжнародного комітету Червоного Хреста не мають можливості фіксувати стан здоров’я військовополонених.