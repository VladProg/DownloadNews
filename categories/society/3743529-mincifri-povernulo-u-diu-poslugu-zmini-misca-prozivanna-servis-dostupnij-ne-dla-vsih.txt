Мінцифри поновило послугу, яка дозволяє у застосунку та на порталі змінити місце проживання. Наразі сервіс доступний для жінок, дітей та чоловіків непризовного віку.

Про це повідомляє Укрінформ із посиланням на пресслужбу Мінцифри.
«Зміна місця проживання – одна з найзатребуваніших послуг у "Дії". Ми вдосконалили сервіс, прибрали людський фактор й автоматизували процеси. Українці зможуть швидко та зручно змінити місце проживання у своєму смартфоні. Без черг, паперів та походів до ЦНАП», - зазначив віцепрем’єр-міністр з інновацій, розвитку освіти, науки та технологій – міністр цифрової трансформації Михайло Федоров.
За його словами, раніше, щоб змінити місце проживання, необхідно було збирати документи, ходити до ЦНАП або профільної установи за місцем реєстрації. Спершу – щоб записатися на певний час, потім – щоб змінити місце реєстрації, а після цього – щоб отримати витяг про місце проживання. Весь процес займав декілька днів. Послуга спрощує цей процес.
Федоров також уточнив, що змінити місце проживання можна з будь-якої точки світу. Щоб зробити це у застосунку "Дія", потрібно бути старшим за 14 років або 18, якщо змінюється місце проживання дитини. Також потрібно мати податковий номер та ID-картку або закордонний паспорт у "Дії". Власники паспортів-книжечок можуть скористатися сервісом на порталі "Дія".
Змінити місце проживання на порталі Дія можна за цим посиланням. Після цього заява надійде на опрацювання, а результати з’являться у застосунку. Щоб задекларувати місце проживання в житлі іншого співвласника, потрібна згода всіх співвласників майна. Крім того, житло не має бути в іпотеці, а право власності на нього має бути внесено до Реєстру нерухомості з 2013 року.
Як повідомлялось, зараз команда Мінцифри спільно з Міноборони працює над відновленням послуги зміни місця проживання для чоловіків призовного віку.