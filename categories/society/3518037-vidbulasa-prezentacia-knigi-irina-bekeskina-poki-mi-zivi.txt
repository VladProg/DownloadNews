У Києві відбулася презентація книги «Ірина Бекешкіна. Поки ми живі...», присвячена пам’яті відомої соціологині та громадської діячки.

Захід, організований Фондом «Демократичні ініціативи» імені Ілька Кучеріва спільно з Міжнародним фондом «Відродження», відбувся в Укрінформі.
Участь у ньому взяли колеги Ірини Бекешкіної, соціологи, громадські діячі, журналісти.

«Ми презентуємо книжку, яка пройшла складний шлях, і війна сплутала всі наші плани. Але ми дуже раді, що вона таки з’явилася. Зроблена величезна робота. Дякуємо тим, хто долучився до її створення, а особливо Фонду «Демократичні ініціативи» імені Ілька Кучеріва, колегам-соціологам з Інституту соціології Національної академії наук України, Центру Разумкова, Київського міжнародного інституту соціології та інших соціологічних установ», - сказав комунікативний менеджер Фонду «Демократичні ініціативи» Юрій Горбань.
Як зазначалося, Бекешкіна поєднувала в собі талант науковця, громадського діяча, публіциста і хорошого спікера для журналістів, говорила коротко, влучно, доступно, образно і метафорично.

Редактор видання, науковий директор Фонду «Демократичні ініціативи» Олексій Гарань зауважив, що життя Ірини Бекешкіної було пов’язане з Інститутом соціології НАНУ і Фондом "Демініціативи", однією з засновниць якого вона була.
«Ірини немає з нами вже більш як два роки, але ми хотіли показати, що її праці актуальні досі. Те, що вона говорила, справді суголосне з тими подіями, які відбулися в нашому суспільстві», - сказав Гарань.
Він зазначив, що у книзі «Ірина Бекешкіна. Поки ми живі...» кілька частин: наукові праці і аналітика, публіцистика і спогади. Останній розділ найкоротший, але важливий — це її афоризми і цитати.
«Коли ми почали набирати наукові праці й аналітику, стало очевидно, що написано дуже багато, а ми хотіли показати різнобічність Ірини Бекешкіної. Довелося робити скорочення, щоб подати різні аспекти, щоб мати уявлення про все, що писалося. Починаючи з першого дослідження в 1993-му за книгою можна відслідкувати, як змінювалося суспільство в оцінках соціологів. Тому видання буде цікавим і для істориків», - переконаний Гарань.

Книга видана тиражем 500 примірників, вона не продається. Аби отримати її, слід звернутися до офісу Фонду «Демократичні ініціативи» імені Ілька Кучеріва.