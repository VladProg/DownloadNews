Протягом 2020-2022 років правоохоронці України, Німеччини і Литви провели спецоперацію, у результаті якої поклали край діяльності транснаціональної шахрайської групи.

Про це повідомляє пресслужба Офісу генпрокурора, передає Укрінформ.
За даними слідства, громадянин України та громадянин Молдови організували схему шахрайського заволодіння грошами жителів Євросоюзу, до якої залучили вихідців із різних країн.
Попередньо заволодівши даними викрадених банківських карток, вони замовляли в інтернеті товари на суму декілька тисяч євро.
Оплачували покупки за допомогою карток потерпілих осіб, а надалі через спеціально організовану мережу торгових агентів збували товари у східноєвропейських країнах.

За допомогою злочинної схеми її організатори заволоділи 600 тис. євро громадян ЄС, уточнюють в ОГП.
"У результаті скоординованих дій українських правоохоронців та іноземних колег організаторів схеми встановлено та затримано на території ЄС", - ідеться в повідомленні.
Як повідомляв Укрінформ, правоохоронці викрили учасників двох злочинних угруповань у привласненні 10 млн грн з банківських карток громадян.