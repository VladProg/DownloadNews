Український медіарегулятор планує підписати з Міністерством освіти і науки меморандум про співпрацю у галузі медіаграмотності.

Про це поінформувала голова Національної ради з питань телебачення і радіомовлення Ольга Герасим'юк в інтерв'ю Укрінформу.
«Національна рада співпрацюватиме з Міністерством освіти і науки. Передусім ми плануємо провести установчі зустрічі, обговорити порядок взаємодії, зокрема, у питаннях медіаграмотності. Також у планах – підписати меморандум про співпрацю», - сказала вона.
Водночас Герасим'юк повідомила, що у Нацраді розробляють проєкт, спрямований на визначення та підвищення рівня медіаграмотності серед співробітників регулятора.
«Цей проєкт також дасть практичні знання та певний алгоритм наших подальших дій, тому що раніше в нас такого досвіду не було», - зауважила голова Нацради.
Як повідомляв Укрінформ, в Україні планують запустити проєкт з медіаграмотності «Антидот», що об'єднає представників ЗСУ, бізнесу та медіаекспертів для протидії російській дезінформації.