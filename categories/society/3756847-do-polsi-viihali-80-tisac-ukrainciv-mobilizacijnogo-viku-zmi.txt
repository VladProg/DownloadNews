До Польщі після початку повномасштабного вторгнення Росії в Україну виїхали 80 тис. чоловіків з України віком 18-60 років, котрі не повернулися додому.

Про це пише польське видання Rzeczpospolita, яке також твердить, що Варшава вже видала Києву тих громадян України, які допомагали нелегальним мігрантам незаконно потрапити до ЄС, передає Укрінформ.
Як пише видання з посиланням на польських прикордонників, з 24 лютого 2022 року по 31 серпня цього року до Польщі в’їхали близько 2,87 млн громадян України віком 18-60 років, а повернулося додому з них близько 2,8 млн.
Як підкреслює Rzeczpospolita, якщо порівняти ці дані, то до України з Польщі не повернулися 80 тис. українців мобілізаційного віку. Між тим видання, зауважує, що невідомо, скільки з цих кількадесяти тисяч українців справді мали законні підстави виїхати за кордон і не повертатися додому.
У коментарі виданню член парламентського комітету з питань національної безпеки, оборони та розвідки Федір Веніславський зазначив, що це "велика кількість людей", які могли б бути мобілізовані до ЗСУ, посилюючи оборону і безпеку України. Він не виключив, що українська прокуратура на підставі розпочатих кримінальних проваджень може звертатися до інших країн про екстрадицію таких громадян додому.
Видання додатково зауважує, що частина українців утікає за кордон через так званий зелений кордон.
Речник польської поліції Маріуш Цярка повідомив польській газеті, що для переслідування в Польщі таких людей Україна має видати на них міжнародний ордер на арешт.
“Якщо ми затримаємо такого іноземця, наприклад, під час перевірки автомобіля на дорозі, то національна інформаційна система поліції (KSIP) покаже, що особа переслідується українською прокуратурою, оскільки там відображаються дані Інтерполу. Таких осіб ми затримуємо й інформуємо прокуратуру. Про те, чи особа екстрадуватиметься, вирішуватиме польський суд”,- повідомив Цярка.
Як зауважує Rzeczpospolita, на основі міжнародних домовленостей Варшава вже передала Києву тих українців, які займалися допомогою нелегальним мігрантам незаконно потрапити до ЄС.
Фото: PAP/Vitaliy Hrabar