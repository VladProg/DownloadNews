Шевченківський райсуд Києва 3 травня оголосить вирок колишньому народному депутату України та кандидату в президенти Олегу Царьову.

Про це повідомляє пресслужба суду у Фейсбуці, передає Укрінформ.
“...3 травня 2022 р. о 09:00 в приміщенні суду (м. Київ, вул. Дегтярівська, 31-А, 1 поверх, зал судових засідань №1) відбудеться проголошення вироку суду за обвинуваченням Царьова Олега Анатолійовича (колишнього народного депутата України та кандидата в Президенти України) у вчиненні кримінальних правопорушень, передбачених ч. 2 ст. 110 та ч. 3 ст. 109 КК України, тобто у публічних закликах до вчинення умисних дій з метою зміни меж території та державного кордону України на порушення порядку, а також у публічних закликах до насильницької зміни та повалення конституційного ладу з використанням засобів масової інформації”, - ідеться в повідомленні.
Зазначається, що головуючий суддя у справі Павло Слободянюк.
Як повідомляв Укрінформ, справа щодо Царьова слухається з 2016 року. Його звинувачують у тому, що у квітні-травні 2014 року, будучи народним депутатом і кандидатом на посаду Президента, він узяв участь у зборах проросійськи налаштованих громадян, де публічно закликав їх до активних дій, спрямованих на насильницьку зміну і повалення конституційного ладу, а також до зміни меж території й державного кордону України шляхом визнання самопроголошених «Донецької народної республіки» і «Луганської народної республіки» з використанням засобів масової інформації.
26 березня 2022 року генеральний прокурор Ірина Венедіктова повідомила колишньому народному депутату від Партії регіонів Олегу Царьову про підозру у вчиненні правопорушень, передбачених ч. 3 ст. 110 та ч. 1 ст. 111-1 КК України – заклики до вчинення умисних дій з метою зміни меж території та державного кордону України на порушення порядку, встановленого Конституцією, які призвели до загибелі людей та інших тяжких наслідків, а також до підтримки рішень та дій держави-агресора і її збройних формувань, до співпраці з державою-агресором і її збройними формуваннями.
Фото: Facebook / Ірина Венедіктова