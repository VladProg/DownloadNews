Україна спільно з ПРООН обговорили нові підходи до організації гуманітарного розмінування території.

Як передає Укрінформ, про це йшлось під час зустрічі першого віцепрем’єр-міністра – міністра економіки України Юлії Свириденко з Координатором з протимінної діяльності ПРООН в Україні Полом Хеслопом, повідомляє пресслужба Мінекономіки.
«Ми працюємо над створенням ринку розмінування, залученням більшої кількості неурядових операторів, а також над посиленням спроможностей урядових інституцій. Одним з ключових питань, вирішення якого дозволить нам прискоритись, є організація чіткої координації робіт, раціональне використання наявних ресурсів. ПРООН має значний досвід з організації процесів розмінування в різних країнах. І ми сподіваємося на допомогу та підтримку Програми розвитку в цьому питанні», - зазначила Свириденко.
Зазначається, що під час зустрічі сторін, йшлось про шляхи оптимізації роботи неурядових операторів, розв'язання поточних проблем, напрацювання рішень, що дозволять ефективніше використовувати потенціал піротехнічних підрозділів. Також сторони обговорили питання планування робіт з обстеження, розмінування чи очищення територій, зонування територій та пріоритети розмінування.
Як повідомлялось, нині за ініціативи ПРООН в Україні реалізується, зокрема, проєкт, покликаний залучити світові компанії, що мають передові технології в галузі протимінної діяльності, до розмінування території нашої держави. Компанії, які володіють сучасними технологіями дистанційного обстеження територій, мають змогу випробувати техніку в умовах, наближених до реальних.
За підсумками тестування техніка та технології, що доведуть ефективність, будуть залучені до роботи з гуманітарного розмінування території України.