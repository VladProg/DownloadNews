Спеціалізована антикорупційна прокуратура направила до Вищого антикорупційного суду справу стосовно 11 підозрюваних за фактом зловживань в Окружному адміністративному суді столиці.

Про це інформує пресслужба САП у Телеграмі, передає Укрінформ.
”Прокурор САП за матеріалами досудового розслідування НАБУ скерував до Вищого антикорупційного суду обвинувальний акт стосовно голови та суддів Окружного адміністративного суду міста Києва, які обвинувачуються у зловживаннях в ОАСК, вчинених у змові з низкою інших осіб, а саме: у вчиненні спроб захоплення державної влади, перешкоджанні роботи Вищої кваліфікаційної комісії суддів, а також участі у злочинній організації і зловживанні впливом”, - йдеться у повідомленні.
Серед обвинувачених: голова ОАСК; заступник голови ОАСК; заступник голови ОАСК; чотири судді ОАСК; голова Державної судової адміністрації України; фізична особа адвокат, ексчлен ВККСУ; суддя ВАСУ у відставці, ексчлен ВККСУ; фізична особа (адвокат).
Як зазначається, у ході досудового розслідування правоохоронці встановили, що заступники голови ОАСК, судді ОАСК, голова Державної судової адміністрації України та ще 2 адвокати діяли у межах злочинної організації на чолі з головою ОАСК, яка мала на меті захоплення державної влади шляхом встановлення контролю над Вищою кваліфікаційною комісією суддів, Вищою радою правосуддя та створення штучних перешкод у роботі ВККСУ.
За версією слідства, фактично зазначена організація ухвалювала замовні рішення у власних інтересах.
У САП зауважили, що під час слідства фігуранти справи неодноразово ухилялися від органу досудового розслідування, порушували процесуальні обов’язки, чим фактично перешкоджали завершенню розслідування.
Як повідомляв Укрінформ, 26 липня 2019 року детективи НАБУ спільно зі слідчими Управління спеціальних розслідувань ГПУ провели обшуки у приміщеннях Окружного адмінсуду Києва та Суворовського райсуду Одеси в межах розслідування можливого вчинення кримінальних правопорушень головою та окремими суддями ОАСК. Голові Окружного адмінсуду Києва та ще трьом суддям тоді було повідомлено про підозру.
Також 17 липня 2020 року детективи НАБУ провели чергові обшуки в приміщеннях Окружного адмінсуду міста Києва та Державної судової адміністрації.
За даними НАБУ, були оголошені підозри голові ОАСК Павлу Вовку, його заступнику та ще п’ятьом суддям цього суду, а також на той момент голові Державної судової адміністрації Зеновію Холоднюку.
За версією слідства, ці особи діяли у межах злочинної організації на чолі з головою ОАСК, яка мала на меті захоплення державної влади шляхом встановлення контролю над Вищою кваліфікаційною комісією суддів, Вищою радою правосуддя та створення штучних перешкод у їхній роботі.