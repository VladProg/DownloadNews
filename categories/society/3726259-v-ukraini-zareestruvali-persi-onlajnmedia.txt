Національна рада з питань телебачення та радіомовлення зареєструвала перші сім онлайн-медіа.

Про це повідомив член Національної ради з телерадіомовлення Олександр Бурмагін у Фейсбуці, передає Укрінформ.
"Сьогодні Нацрада зареєструвала перші онлайн-медіа. В тому числі одне онлайн, яке є каналом на платформі YouTube. Реєстрація онлайн-медіа є добровільною. Вітаю причетних, а також усіх, хто переживає за UA медіареформу, яка, між іншим, отримує постійно високу оцінку з боку ЄС та РЄ", - написав Бурмагін.
Він зазначив, що серед зареєстрованих є онлайн-медіа з міста Суми "Цукр".
Крім того, було зареєстровано: інформаційно-новинний портал «Репортер», м. Івано-Франківськ; локальне інформаційно-аналітичне онлайн-медіа «Краматорськ пост», м. Краматорськ Донецької області; інтернет-сайт «rai.ua», м. Бурштин Івано-Франківської області; «Канал МБ» на YouTube, м. Дніпро; електронний журнал «Економіка, Екологія, Соціум», м. Одеса; новинний сайт громадсько-політичного спрямування «versii.if.ua», м. Івано-Франківськ.
Як повідомлялося, Національна рада з питань телебачення та радіомовлення видала дозвіл на тимчасове мовлення в Херсоні військовому радіо "Армія FM" та радіо «Промінь» — у Краматорську та Миколаєві.