Сьогодні увесь світ дивиться на українців, і якщо модернізувати національний менталітет і реалізувати ті зміни, про які мріємо, то українці можуть стати взірцями майбутнього, на яких буде рівнятися світ.

Таку думку висловив голова Благодійного фонду «Омріяна країна», письменник Олексій Толкачов під час пресконференції «Особливості модернізації українського національного менталітету», що відбулась в Укрінформі.
«Я більш ніж переконаний, що вся наша дійсність є віддзеркаленням нашої ментальності, того, в що ми віримо, тих цінностей, на основі яких ми будуємо власну поведінку і вступаємо в взаємовідносини з навколишніми людьми. Відтак, наша державна, національна і народна дійсність є віддзеркаленням національного менталітету», - зазначив він.
За словами письменника, для того, щоб модернізувати український національний менталітет, потрібно «подивитися на власні недоліки, а для цього треба мати велику любов до себе, адже тільки велика любов до себе дозволяє бути щирим і відвертим із самим собою».
Водночас експерт виокремив основні проблеми, які є в українському менталітеті та заважають його розвитку. Першою проблемою, на його погляд, є інфантильність українців, як колективна, так і індивідуальна.
«Інфантильна людина ніколи не стратегує власного майбутнього, тобто не має амбітних планів на майбутнє. Чи є в українців така стратегія? Немає. І, відповідно українці ставали просто об'єктом чужих стратегій. І те ж саме стосується інфантильності на індивідуальному рівні - людина перекладає відповідальність на інших», - пояснив експерт.
Толкачов висловив думку, що друга проблема, яка виходить з першої - комплекс меншовартості. Експерт зауважив, що наразі війна допомагає українцям долати цей комплекс. «Купа людей усвідомили, що українці можуть більше. Але цей комплекс все ще потрібно долати», - додав він.
Ще однією проблемою українського менталітету, на думку експерта, є перекладення відповідальності та "синдром жертви".
«Насправді для деяких бути жертвою дуже зручно, тому що так ми не беремо на себе відповідальність за своє життя… Потрібно багато любові, щоб подивитися на своє життя, усвідомити, де ми перебуваємо, і вирішити взяти відповідальність, почати будувати те, що кожна людина хоче для себе в майбутньому», - наголосив він.
Водночас Толкачов відзначив, що в українців існує синдром «вивченої безпорадності, який виховується ще зі школи».
Зокрема, ключовою проблемою, за твердженням експерта, є відсутність любові. «Люди їдуть в Європу не тому, що там заробітні платні вищі, а тому, що там якість соціальних стосунків краща. В Україні цього не вистачає», - пояснив він.
Письменник зауважив, що за даними психологів, людина може ділитися з ближнім лише тим, що має сама, тобто «для того, щоб любити ближнього, нам треба навчитися любити самих себе».
Він акцентував, що саме нелюбов до себе не дозволяє українцям щиро і відверто подивитися на себе і сформулювати стратегію, як стати кращими та модернізувати свій національний менталітет.
«Сьогодні весь світ дивиться на українців. Ми можемо стати надлюдьми, взірцями майбутнього, і на нас будуть рівнятися. Мені дуже б хотілося, щоб саме українці повели європейську цивілізацію в майбутнє і вдихнули нове життя в світову історію. Але нам найперше треба стати тими змінами, про які ми мріємо», - резюмував він.
Захід було організовано Благодійним фондом «Омріяна країна» та громадською організацією «Агенція розвитку демократії та інформаційних свобод».