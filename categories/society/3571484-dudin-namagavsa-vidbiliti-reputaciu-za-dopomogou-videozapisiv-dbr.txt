У Державному бюро розслідувань вважають, що ексочільник Управління Служби безпеки у Харківській області Роман Дудін, розміщуючи у соцмережах відеозаписи зі своїми роздумами, намагався в такий спосіб відбілити свою репутацію.

Про це в ефірі українських телеканалів заявила радниця з комунікацій ДБР Тетяна Сапьян, передає кореспондент Укрінформу.

«Коли підозрюваний дізнався, що проти нього відкрито кримінальне провадження, і тоді ще готувалася підозра зокрема, він почав розміщувати у соцмережах відео зі своїми роздумами. ДБР вважає, що в таких діях криється спроба відбілити свою репутацію, знаєте, інколи – спрацювати на випередження і зманіпулювати свідомістю громадян, дискредитуючи органи влади», - сказала вона.
Сапьян уточнила, що у слідства є інформація про те, що саме він робив, але місце, час, дати і свідки є таємницею досудового розслідування.
При цьому представниця ДБР закликала ЗМІ та громадян в умовах воєнного стану довіряти офіційним джерелам інформації. «І ДБР робить усе, щоб у таких розслідуваннях і подібних були беззаперечні об’єктивні докази. Бо, згідно з правовими нормами нашої держави, в Україні є презумпція невинуватості», - поінформувала радниця з комунікацій ДБР.
При цьому, відповідаючи на питання, як часто подібні «дудіни» здають своїх спільників, Сапьян заявила, що інколи дійсно так складаються обставини, коли йде досудове розслідування, що підозрювані дають конкретні свідчення, і з’являється певна схема і певні інші люди, по яких, зокрема, знаходили зв'язок, що вони, наприклад, співпрацювали з рф ще до початку війни.
«Відповім узагальнено – такі дані є, але це є таємницею (слідства – ред.)», - уточнила Сапьян.
Окремо, говорячи про затриманого на звільненій території Харківщини військовослужбовця рф, вона сказала, що цього «воїна» затримали у закинутій хаті в Харківській області, і спротиву він не чинив. За її словами, по фігуранту загалом було видно, що його становище залишало бажати кращого.
Вона поінформувала, що співробітники ДБР припускають, що цей військовий рф кілька днів голодував, «і єдиним способом підтримувати у собі життя для нього було ходити на українські поля, зривати соняхи».
«Їх знайшли працівники ДБР у його речовому мішку. І далі ДБР передає затриманого військового рф СБУ», - заявила Сапьян.
У свою чергу радниця з комунікацій ДБР поінформувала, що наразі на звільнених від рф територіях Харківщини правоохоронці проводять стабілізаційні заходи. За її словами, ці території перевіряються і убезпечуються, щоб життя у цих містах і селищах якомога швидше було нормалізоване.
При цьому, відповідаючи на питання, чи цей «загублений» військовий не стане потім частиною обмінного фонду, Сапьян сказала, що не може дати на це питання ствердної відповіді.
«Я скажу так: питання можливого обміну – це більше політичне питання. Правоохоронна структура робитиме все, що відповідає міжнародним нормам і законам України, а яке буде ухвалене рішення на рівні влади – це вже більше питання до них.
При цьому Сапьян зазначила, що у ДБР завжди казали про те, що в Україні є більше тих, хто залишається вірним нашому народу і, навіть, незважаючи на надскладні ситуації, продовжують виборювати право на свободу до останнього.
«Але є й інші, - ті, хто ухвалив рішення умисно і свідомо співпрацювати з окупаційною владою. Вони обрали свій шлях. І наразі, коли завдяки ЗСУ йде звільнення захоплених територій, ми можемо з вами спостерігати кілометрові черги», - сказала вона.
Як повідомлялося, Президент Володимир Зеленський 29 травня звільнив очільника Служби безпеки України у Харківській області Романа Дудіна, який очолював управління з 25 березня 2020 року.
Президент мотивував це тим, що Дудін «не працював на захист міста з перших днів повномасштабної війни, а думав тільки про себе особисто».
Зі свого боку ексочільник Харківського управління СБУ спростував слова президента про свою відсутність. Він також зазначив, що навколо Харкова було створено два пояси оборони.
11 вересня у Державному бюро розслідувань підтвердили інформацію щодо затримання колишнього начальника СБУ Харківської області Романа Дудіна і висунення йому підозри.
12 вересня у ДБР заявили, що суд обрав запобіжний захід у вигляді арешту без можливості внесення застави ексочільнику Управління СБУ в Харківській області.