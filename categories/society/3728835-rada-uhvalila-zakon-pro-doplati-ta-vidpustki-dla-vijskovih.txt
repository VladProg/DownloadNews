Верховна Рада України ухвалила закон про нову систему доплат та відпусток для військовослужбовців.

Про це народний депутат із парламентської фракції «Голос» Ярослав Железняк повідомив у Телеграмі, передає Укрінформ.
За його словами, за законопроєкт № 9342 проголосували 311 народних депутатів.
Закон передбачає запровадження доплат строковикам у 6 тис. гривень щомісяця та курсантам у розмірі 2,35 тис. гривень. У ньому збережені норми про запровадження відпусток для військових на термін до 30 днів щорічних та до 10 днів на випадок сімейних обставин. Курсанти матимуть до 10 днів відпустки взимку та до 20 днів — влітку.
Документ забороняє участь у веденні бойових дій військових з числа мобілізованих, які не пройшли базовий курс військового вишколу тривалістю щонайменше один місяць.
Після першого читання в законопроєкт були внесені зміни, за якими пораненим, котрих визнали непридатними до військової служби та зарахованих у розпорядження відповідних командирів, у перші два місяці виплачуватимуть кошти, які отримували за останніми посадами. Починаючи з третього місяця і до завершення терміну розпорядження — додаткові виплати сягатимуть 20,1 тис. гривень. До внесення змін проєктом закону передбачалися доплати у розмірі 12 тис. гривень.
Також родини загиблих унаслідок поранення отримуватимуть одноразову виплату у розмірі 100 тис. гривень.
Тяжко поранені на лікуванні, полонені та зниклі безвісти отримуватимуть щомісячну додаткову винагороду у розмірі 100 тис. гривень.
Мінімальні доплати для інструкторів становитимуть 15 тис. гривень.
Також закон передбачає збільшення щорічної відпустки строковиків з 10 до 30 днів.
Водночас вони матимуть право переходити на службу за мобілізацією за власним бажанням. При цьому термін безперервної відпустки на лікування може становити не більше чотирьох місяців.
Як повідомляв Укрінформ, 30 травня Верховна Рада ухвалила в першому читанні законопроєкт, який передбачає врегулювання питання виплат та збільшення кількості відпускних днів військовослужбовцям.