Україна відзначає свято Великодня з непохитною вірою в перемогу, заявляє Президент Володимир Зеленський.

Як передає Укрінформ, про це він написав у Фейсбуці.

"Ми відзначаємо сьогодні свято Великодня з непохитною вірою в нашу перемогу", - зазначив Президент.
За словами Зеленського, "ми пройшли вже чималий шлях. Попереду чи не найважча з вершин. Ми подолаємо її. І разом зустрінемо свій світанок, коли над усією нашою країною зійде сонце. Це синьо-жовтий прапор. Він неодмінно підійметься на всій нашій Богом даній землі, на всіх тимчасово окупованих чортами територіях".
Як підкреслив глава держави, "сонце засяє на півдні, сонце засяє на сході, сонце засяє в Криму. Жовтогаряче сонце в мирному синьому небі, і це – світло справедливості. Христос Воскрес!".
Як повідомлялося, цьогоріч 16 квітня християни східного обряду відзначають найвеличніше свято – Світле Христове Воскресіння або Великдень.