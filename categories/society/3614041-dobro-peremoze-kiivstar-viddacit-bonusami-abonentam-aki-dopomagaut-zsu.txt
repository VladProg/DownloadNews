Мобільний оператор «Київстар» разом із фондом «Повернись живим» починає благодійний проєкт «Добро переможе». Всі абоненти компанії, які до кінця року підтримають збір коштів на авто для ЗСУ, отримають на знак вдячності від оператора 25 Гб мобільного інтернету або 250 хвилин для дзвінків на інші мережі.

Про це Укрінформу повідомили в пресслужбі телекомунікаційного оператора.
«Київстар уже 25 років працює, аби змінювати Україну та відкривати нові можливості для людей. <...> Наші інженери виїжджають у щойно звільнені населені пункти відразу за військовими. Ми на власні очі бачимо, як важливо людям там «відновити зв’язок з Україною». Тому ми не святкуємо чергову річницю, а продовжуємо працювати та допомагати захисникам, які щодня виборюють наше майбутнє. Для цього ми перераховуємо ще 25 000 000 гривень до «Повернись живим» та віддячимо бонусами нашим абонентам, які приєднаються до благодійного збору», – коментує Олександр Комаров, президент Київстарe.
Приєднатись до збору всі охочі абоненти Київстару можуть трьома способами.
По-перше, можна підключити Суперсилу «Допомога ЗСУ», яка тепер доступна у багатьох тарифах передплати. Підключивши її, наші абоненти регулярно передаватимуть до 50 гривень вартості пакета послуг на рахунок фонду «Повернись живим». При цьому вони отримуватимуть не лише повний обсяг послуг у тарифі, а ще й бонуси на подяку. Активувати Суперсилу можна в додатку Мій Київстар або набравши безкоштовний номер 500.
Другий спосіб - відправити SMS на короткий номер 2525. Клієнти передплати, яким не доступна Суперсила, можуть завдяки SMS перевести зі свого мобільного рахунку 25 грн фонду «Повернись живий» і також отримати подяку.
Третя можливість долучитися до благодійного проєкту - через додаток «Мій Київстар». Нею можуть скористатися контрактні та бізнес-клієнти оператора. Ввівши короткий номер *255*1# чи зателефонувавши за номером 466 через Мій Київстар, вони отримають SMS-повідомлення із посиланням на сайт фонду, де зможуть пожертвувати кошти через банківський переказ. А також матимуть бонуси від Київстару.
Деталі про всі можливості допомоги та активацію Суперсили «Допомога ЗСУ» можна дізнатися за посиланням.
Всі залучені кошти будуть перераховані в благодійний фонд «Повернись живим», який уже 8 років забезпечує військових сучасною технікою, а також проводить спеціальні тренінги, які допомагають захищати Україну.
Як повідомляв Укрінформ, із лютого 2022 року Київстар обладнав безкоштовним інтернетом 1 280 бомбосховищ у різних містах України, забезпечив інтернетом 646 модульних будинків для переселенців. За цей період абоненти отримали від телеком-оператора бонусів і безкоштовних послуг на 574 млн грн.
Мобільний оператор уже перерахував майже 104 млн грн на гуманітарну допомогу ЗСУ, лікарням, літнім людям та постраждалим від війни.