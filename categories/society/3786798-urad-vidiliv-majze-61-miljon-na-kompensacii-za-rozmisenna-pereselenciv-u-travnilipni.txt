Кабінет міністрів України на засіданні виділив 60,9 мільйона гривень на компенсації за розміщення внутрішньо переміщених осіб у травні-липні 2023 року.

Про це повідомляє Укрінформ із посиланням на сайт Міністерства з питань реінтеграції тимчасово окупованих територій.
“Йдеться про компенсації за спожиті комунальні послуги під час безоплатного перебування внутрішньо переміщених осіб у приміщеннях об’єктів державної, комунальної та приватної власності”, - зазначили у відомстві.
Документом передбачено виділення із резервного фонду державного бюджету понад 60,9 мільйона гривень для покриття витрат на комунальні послуги відповідним закладам за травень-липень 2023 року.
Зокрема, буде спрямовано понад 9,7 мільйона гривень – на виплату компенсацій закладам державної форми власності, що належать до сфери управління Мінагрополітики, Міненерго, МОН, МОЗ, МКІП, Мінсоцполітики та МВС; більш ніж 49,2 мільйона гривень – на компенсації комунальним закладам, державним закладам освіти, що передані на фінансування з місцевих бюджетів, і закладам спільної власності територіальних громад області та району, які перебувають в управлінні обласних та районних рад. Надання цієї додаткової дотації з держбюджету місцевим бюджетам за затвердженим розподілом між обласними бюджетами здійснюватиме Мінреінтеграції.
Також понад 1,9 мільйона гривень піде на покриття зазначених витрат приватним закладам (окрім приватних закладів освіти).
Як повідомлялося, Мінреінтеграції підготувало проєкт цього розпорядження на виконання доручення Прем’єр-міністра Денис Шмигаля.