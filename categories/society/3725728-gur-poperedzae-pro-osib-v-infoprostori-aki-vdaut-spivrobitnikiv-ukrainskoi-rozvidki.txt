Головне управління розвідки Міністерства оборони України фіксує випадки появи в інформаційному просторі осіб, які публічно репрезентують себе начебто співробітниками української воєнної розвідки, але насправді не мають до неї жодного відношення.


Як передає Укрінформ, про це ГУР МО України повідомляє у Телеграмі.
«Відповідна поведінка використовується для самопіару, але водночас створює серйозні ризики для інформаційної безпеки держави», - заявляють у розвідці.
У ГУР звертаються до представників українських медіа та лідерів громадської думки з проханням ретельніше верифікувати справжні регалії осіб, запрошених для коментарів, інтерв’ю або ефірів.
«Офіційні коментарі та інформування суспільства від імені Головного управління розвідки Міністерства оборони України надають лише визначені відповідними посадовими обов'язками особи», - зауважують у ГУР.
У ГУР наголошують, що «демонструють повагу та відкритість до представників ЗМІ, тож з’ясувати причетність того чи іншого співрозмовника до української воєнної розвідки можна шляхом звернення до пресслужби відомства».
Як повідомляв Укрінформ, начальник Головного управління розвідки Міністерства оборони України генерал-майор Кирило Буданов висміяв фейки російської пропаганди про начебто його "загибель/поранення/кому"