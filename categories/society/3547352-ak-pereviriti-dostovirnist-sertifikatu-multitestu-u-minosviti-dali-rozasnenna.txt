Сертифікат про складання національного мультипредметного тесту можна перевірити на достовірність на сайті ЄДЕБО.

Про це повідомляє Міністерство освіти і науки, передає Укрінформ.
"На сайті ЄДЕБО з'явилася можливість перевірити достовірність сертифіката національного мультипредметного тесту... Для пошуку треба зазначити номер та рік сертифіката, а також прізвище та ім'я його власника", - йдеться у повідомленні.
У МОН зауважили, що доступ до сервісу насамперед дуже важливий для працівників приймальних комісій, адже цього року багато учасників НМТ не мають паперових сертифікатів і в разі подання ними паперових заяв перевірити достовірність сертифіката можна якраз у цьому реєстрі. Так само кожен вступник може оперативно дізнатися, чи є його сертифікат в ЄДЕБО.
"Якщо під час створення електронного кабінету ви обрали позначку «Не маю сертифіката НМТ» і зареєструвалися без нього, то вже в самому кабінеті обов'язково треба додати сертифікат... Якщо ви зареєструвалися без сертифіката і не додали його згодом, то в кабінеті не будуть відображатися результати тестування", - наголошують у МОН.
Як повідомлялося, 10 серпня завершується термін підтвердження участі у додатковій сесії НМТ.