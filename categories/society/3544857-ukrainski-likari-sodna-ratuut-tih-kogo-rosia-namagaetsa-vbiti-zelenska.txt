Дружина Президента Олена Зеленська у Міжнародний день “Лікарі світу - за мир” побажала лікарям і пацієнтам найшвидшої перемоги та миру.

Про це ідеться у її дописі у Фейсбуці, передає Укрінформ.
“Після кожного російського обстрілу мирних міст у них більшає роботи – вони щодня рятують тих, кого росія намагається вбити в Миколаєві, Вінниці, Харкові, на Донеччині. Вони воюють за кожного пораненого воїна. Виходжують передчасно народжених немовлят. Оперують під обстрілами. Підбирають протези тим, хто втратив кінцівки. Гинуть, приймаючи пацієнтів… Наші лікарі”, - зазначила перша леді.
Вона нагадала, що 6 серпня, у річницю атомного бомбардування Хіросіми в 1945 році, відзначається день «Лікарі світу – за мир» - як особливе нагадування про цінність людського життя та зусилля лікарів для його збереження.
“Саме лікарі рятують життя, які зруйнувала війна. Низький уклін за все, шановні медики, і бережіть себе, будь ласка", - наголосила Зеленська.
Окрему подяку вона висловила партнерам із «Лікарів без кордонів». За словами першої леді, коли жителів міст, розташованих поблизу фронту, закликають терміново евакуюватися, необхідно розуміти, що не всі мають сили й здоров’я зробити це самостійно.

"І тут на допомогу приходять «Лікарі без кордонів», які доправляють людей до потягів і супроводжують у безпечне місце. Вони першими заходять на деокуповані території. Туди, де люди потребують не лише лікування ран, а й психологічної підтримки”, - зазначила дружина Президента.
Вона зауважила, що Мінреінтеграції та Міністерство охорони здоров'я налагоджують з організацією співпрацю, щоб розширити можливості для надання психологічної допомоги, особливо тим, хто був у полоні, пережив тортури, зазнав жорстокого поводження. Саме у співпраці з «Лікарями без кордонів» придбано частину інкубаторів для перинатальних центрів Миколаївської, Харківської та Дніпропетровської областей.
"У Міжнародний день «Лікарі світу – за мир» бажаю найшвидшої перемоги й миру всім нашим лікарям і пацієнтам”, - підкреслила перша леді.
Як відомо, 6 серпня у світі відзначають Всесвітній день боротьби за заборону ядерної зброї, а також Міжнародний день "Лікарі світу за мир".
Фото: ОП