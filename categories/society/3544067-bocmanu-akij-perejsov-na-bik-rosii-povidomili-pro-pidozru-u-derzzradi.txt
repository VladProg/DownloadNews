Працівники Державного бюро розслідувань повідомили про підозру у держзраді колишньому старшому боцману великого розвідувального корабля «Славутич», який у 2014 році перейшов на бік ворога і зараз служить на ракетному фрегаті «Адмирал Ессен».

Про це повідомляє пресслужба відомства, передає Укрінформ.
За даними ДБР, у 2014 році, після захоплення окупантами у Севастополі військової частини моряк добровільно перейшов на бік ворога та присягнув на вірність агресору.
Нині він служить на ракетному фрегаті «Адмирал Ессен» у складі 30 дивізії надводних кораблів чорноморського флоту збройних сил рф.
Слідчі бюро заочно повідомили боцману про підозру у державній зраді (ч. 1 ст. 111 КК України).
Йому загрожує позбавлення волі до 15 років.
Як повідомлялося, 24 лютого росія розпочала новий етап війни проти України – повномасштабний наступ. Війська рф обстрілюють і знищують ключові об’єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, балістичних ракет.