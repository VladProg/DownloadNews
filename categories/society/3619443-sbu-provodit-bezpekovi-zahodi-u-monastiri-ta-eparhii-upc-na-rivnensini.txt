Служба безпеки України проводить безпекові заходи на території Корецького Свято-Троїцького монастиря та приміщень Сарненсько-Поліської єпархії УПЦ (МП) на Рівненщині.

Про це повідомляє у Фейсбуці пресслужба управління СБУ в Рівненській області, передає Укрінформ.

"На Рівненщині Служба безпеки України проводить контррозвідувальні (безпекові) заходи на території Корецького Свято-Троїцького монастиря (м. Корець), жіночого монастиря на честь Волинської ікони Божої Матері (с. Серники Зарічненського району) та на території приміщень Сарненсько-Поліської єпархії УПЦ", – йдеться у повідомленні.



У СБУ зазначають, що заходи проводяться спільно з Національною поліцією та Національною гвардією – у межах системної роботи СБУ з протидії підривній діяльності російських спецслужб в Україні.
Зокрема, враховуючи збройну агресію рф, зростає ризик вчинення терористичних актів, диверсій, захоплення заручників, особливо в місцях великого скупчення громадян, уточнили в СБУ. Тож вказані заходи проводяться для недопущення використання релігійних громад як осередку «русского міра»; перевірки даних про використання приміщень монастирів для переховування диверсійно-розвідувальних груп, іноземних громадян, зберігання зброї тощо; убезпечення населення від провокацій і терористичних актів.
Зазначається, що за безпосередньою участю представників церкви правоохоронці проводять огляд території та приміщень з метою виявлення заборонених до обігу предметів; здійснюють перевірку осіб на предмет їхньої причетності до протиправної діяльності на шкоду державному суверенітету України.
В СБУ наголосили, що всі дії відбуваються в межах чинного законодавства.
Як повідомляв Укрінформ, зранку 22 листопада Служба безпеки України проводить контррозвідувальні (безпекові) заходи на території Свято-Успенської Києво-Печерської Лаври у Києві.


Фото: СБУ Рівненщини