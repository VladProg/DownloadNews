Українцям, які тривалий час перебувають за кордоном і продовжують отримувати виплати як внутрішньо переміщені особи, з 1 серпня нарахування цієї допомоги припиняється.

Про це в ефірі загальнонаціонального марафону «Єдині новини» повідомила перша заступниця міністра соціальної політики Дарина Марчак, передає Укрінформ.
«Ми маємо інформацію, що значна кількість громадян, які виїхали до інших країн, отримують виплати як ВПО. І оскільки допомога на проживання спрямована саме внутрішньо переміщеним особам, постанова (від 11.07.2023 р. №709 «Деякі питання підтримки внутрішньо переміщених осіб») уточнює цей параметр: якщо людина знаходиться за кордоном тривалий період, де обрала місце безпечного проживання, з 1 серпня такій особі не буде здійснюватися виплата», - сказала заступниця міністра.
Крім того, державна підтримка припиняється для тих громадян, які повернулися на місце постійного проживання.
Марчак зазначила, що інформація щодо припинення виплат українцям буде донесена через засоби зв’язку – електронною поштою, телефоном тощо.
Як повідомлялося, Кабінет Міністрів ухвалив постанову «Деякі питання підтримки внутрішньо переміщених осіб», яка вносить зміни до порядку призначення виплат на проживання для ВПО.
Фото: CTK Photo