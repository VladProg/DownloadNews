У Офісі Уповноваженого Верховної Ради з прав людини констатують, що не менше 2,5 тисячі українців, які перебували у місцях несвободи і які залишилися на окупованих територіях, були вивезені на територію рф.

Про це під час конференції «Стан додержання прав людини в місцях несвободи під час дії правового режиму воєнного стану» поінформував український омбудсман Дмитро Лубінець, передає кореспондент Укрінформу.
«Ми не можемо чітко сказати, скільки українців на даний час перебуває на території рф, бо сама росія жодних офіційних цифр нам не дає. Але за нашими даними, точно не менше 2,5 тисячі громадян України, які перебували у місцях несвободи і які залишилися на тимчасово окупованій території України, вивезли на територію рф», - сказав Лубінець.
За його словами, ці особи разом з деякими іншими українцями нині знаходяться на території росії, і Офіс Омбудсмана фіксує факти, що з боку росіян проводиться процес намагання мобілізувати їх у незаконні військові угруповання, зокрема, у пвк «вагнер».
Зі свого боку представник Офісу Генпрокурора Михайло Подоляк поінформував щодо можливого залучення цих осіб до війни проти України, що це можливо.
«Ми розуміємо, що на тимчасово захоплених територіях така ситуація відбувається. І далі ці люди – вимушено чи не вимушено – можуть воювати проти нас, і потім вони (можуть – ред.) підпасти під дію, у тому числі, і Кримінального кодексу України, а саме - частини 2 статті 111. І, імовірно, таким їхнім діям за наявності відповідних обставин може бути у подальшому дана кримінально-правова оцінка», - заявив представник ОГП.
За словами Подоляка, інше питання, яке виникає у контексті захоплення цих людей і установ виконання покарань, полягає в тому, що вони перебувають під контролем іншої держави та її збройних формувань, але, тим не менше, юридично вони продовжують відбувати покарання. Тобто, виникає питання щодо врегулювання їхнього статусу у подальшому, зазначив він.
«Ми, звичайно, сподіваємося цих людей повернути до України. Але питання полягає у тому, що вже понад рік триває повномасштабна війна, і вони весь цей час, з моменту захоплення (територій відбувають покарання – ред.), бо дія вироку, звичайно ж, не зупинена», - уточнив Подоляк.
Як повідомлялося, 25 лютого до суду передали справу начальника колонії, який перед визволенням Херсона випустив вʼязнів.