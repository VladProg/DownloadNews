У пункті пропуску “Устилуг” учасники марафону “Піднімаю прапор за Україну в НАТО” передали литовським спортсменам український стяг, який отримали від військових із Бахмута.

Як передає Укрінформ, про це повідомляє Державна прикордонна служба України.
“На українсько-польському кордоні прикордонники зустріли учасників ультрамарафону, який 25 червня стартував у Києві. Спортсмени долали маршрут з прапором України, який отримали від українських військових з Бахмута. Зокрема, маршрут пролягав через Київщину, Житомирщину, Рівненщину та Волинь”, - йдеться у повідомленні.

Як зауважили в ДПСУ, учора біля пункту пропуску “Устилуг” команда українських бігунів передала стяг друзям з Литви. Вони доставлять український прапор до Вільнюса, де планують його підняти до саміту країн НАТО, який має відбутися 11 липня.

“Цією акцією ми хочемо привернути увагу світової спільноти до війни в Україні і наблизити її можливість стати 33-м членом Північноатлантичного альянсу НАТО. У Литві люди повісять українські прапори на будинки, на балкони, на мости, коли відбуватиметься саміт НАТО, щоб всі делегації бачили прапори по всіх дорогах, де вони їхатимуть”, – зазначив організатор забігу Дамінікас Кубіліус.

Як повідомляв Укрінформ, Вільнюський муніципалітет приєднується до ініціативи підтримки вступу України до НАТО: 7–11 липня, напередодні та під час саміту, у столиці Литви вивісять не менше 33 тисяч українських прапорів.
Фото: ДПСУ