В Україні зареєстровано всього 4 випадки мавпячої віспи, ризик поширення цієї хвороби Міністерство охорони здоров'я оцінює як низький.

Про це в ефірі телемарафону єдиних новин сказав заступник міністра охорони здоров'я, головний державний санітарний лікар Ігор Кузін, передає Укрінформ.
"Ми маємо 4 випадки в Україні сумарно. Ми не реєстрували протягом останніх двох тижнів якісь випадки. За попередніми даними усі вони не пов'язані між собою, і ми продовжуємо оцінювати ризик поширення як доволі низький", - сказав Кузін.
Він додав, що в Європі кількість випадків мавпячої віспи також зменшується і ці випадки швидко розслідуються силами епідеміологічних служб.
Симптомами мавпячої віспи можуть бути головний біль, гарячка, збільшення лімфатичних вузлів, висипи, і у випадку їх появи необхідно звернутися до сімейного лікаря для уточнення діагнозу та проведення епідрозслідування.
Як повідомлялося, перший випадок мавпячої віспи був лабораторно підтверджений в Україні 15 вересня 2022 року.