Працівники ДБД знайшли у колишнього народного депутата Валерія Горбатова ще одну колекцію стародавніх українських артефактів - унікальний гунський меч, золоту візантійську ікону XI – XII ст., прикраси, шоломи та інші предмети.

Про це Укрінформу повідомили у пресслужбі відомства.
"У ході нових обшуків на початку травня, у депутата та членів його злочинної групи було виявлено ще одну схованку з великою колекцією старожитностей, які також могли бути протиправно вилучені з Музейного фонду України або знайдені під час незаконних розкопок.

Було знайдено понад тисячу артефактів, які належать епохам від бронзового віку до пізнього середньовіччя", - йдеться у повідомленні.






ДБР знайшло у колишнього народного депутата Валерія Горбатова ще одну колекцію стародавніх українських артефактів / Фото: ДБР





































“Вилучений меч гунів, декорований золотом та альмандинами. За стилістикою він нагадує славнозвісну гунську діадему з Мелітопольського музею, яка була викрадена російськими окупантами. Також знайдені обладунки 16–19 ст., серед яких шоломи польських гусарів, типу Моріон, іранські шоломи, монети періодів від античності до пізнього середньовіччя. Знайшли правоохоронці й візантійську золоту декоровану емаллю іконку із зображенням архангела Михаїла 11–12 ст., античні та скіфські старожитності, ікони, холодну зброю 14–19 ст., Першої та Другої світових воєн, мечі епохи Великого переселення народів”, - інформують у ДБР.
У відомстві зазначили, що цінні знахідки, як і попередні, наразі передали на відповідальне зберігання до Національного музею історії України.
Надалі планується призначення судової-мистецтвознавчої та оціночної експертиз для встановлення культурної цінності об’єктів, їх вартості.
Обидві колекції, за попередніми даними, коштують мільйони доларів.
Під час обшуків також виявили документи щодо здійснення незаконної господарської діяльності на тимчасово окупованій території Автономної Республіки Крим та Донецької області.
Колишній депутат втік з Києва на окуповані території напередодні повномасштабної російської агресії.
Відносно Горбатова триває досудове слідство за фактом фінансування повалення конституційного ладу, виправдовування збройної агресії рф, зберігання майна, одержаного кримінально протиправним шляхом
Йому загрожує покарання у вигляді 10 років позбавлення волі.
У ДБР нагадали, що Валерій Горбатов на початку двохтисячних років очолював Раду Міністрів АР Крим. Після анексії півострова він продовжував здійснювати бізнес-діяльність на окупованих територіях України та сплачував податки окупантам.
Колишньому посадовцю також інкримінують привласнення культурної спадщини України, яка, за попередньою інформацією, була викрадена з музеїв АР Крим та куплена у «чорних археологів».
У квітні 2022 року в ексдепутата Горбатова провели обшуки. В одному з офісних приміщень Києва, що належать йому, було виявлено понад 6 тисяч одиниць історичних та культурних цінностей.
Зокрема, у ході обшуків виявлено скіфські мечі Акінак, списи, сокири, стріли, монети, кольчугу 12 сторіччя, шоломи епохи Еллінізму та посуд Трипільської культури.