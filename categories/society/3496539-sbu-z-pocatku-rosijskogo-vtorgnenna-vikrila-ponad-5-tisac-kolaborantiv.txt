Служба безпеки України з початку повномасштабного вторгнення російської федерації викрила понад 5 тисяч колаборантів.

Як передає Укрінформ, про це СБУ повідомляє у Телеграмі.
«З початку повномасштабної агресії рф українська спецслужба викрила понад 360 російських агентів і більше 5 тисяч колаборантів», - ідеться в повідомленні.
Зокрема, у Києві контррозвідка СБУ за сприяння підрозділу безпеки Укроборонпрому викрила співробітника одного з оборонних підприємств на агітації на користь рф.
Також за матеріалами СБУ до 5 років ув’язнення засуджено громадянина рф, який закликав киян співпрацювати з ворогом.
На Донеччині в ході спецоперації ліквідовано російську агентурну мережу, яка розвідувала позиції ЗСУ на східному фронті. Одного агента затримали у Слов’янську, іншого - у Краматорському районі.
Також у Харкові співробітники СБУ викрили двох колишніх учасників незаконних збройних формувань ОРДЛО.
Крім того, за матеріалами СБУ до 8 та 10 років ув’язнення засуджено двох командирів так званої «лнр», яких захопили у полон під Сєвєродонецьком.
Як повідомляв Укрінформ, правоохоронці повідомили про підозру депутату Запорізької обласної ради у колабораційній діяльності.