Петиція до Президента Володимира Зеленського з проханням звернутися до компаній Google та Meta щодо перегляду правила спільнот і припинення блокування українських акаунтів набрала необхідні для розгляду 25 тисяч підписів.

Відповідні дані опубліковані на сайті глави держави, повідомляє Укрінформ.
Петицію №22/151110-еп було створено 22 липня, її автор Оксана Бєрднікова.
"Шановний пане Президенте, закликаємо вас звернутися до керівництва компаній Google та Meta (Facebook, Instagram) з проханням переглянути правила спільнот та перестати блокувати українські акаунти, що висвітлюють події в Україні, збирають кошти на допомогу та врешті називають війну війною. Також закликаємо запросити керівників цих компаній та особисто пана Марка Цукерберга до України і провести для них екскурсію у зруйнованих Бучі, Ірпені та Бородянці", - ідеться в петиції.
Автор документа також розраховує на відкриття офісів Meta та Google в Україні.
Зазначається, що необхідність такого звернення викликана тим, що на найактивніші українські акаунти масово скаржаться росіяни, а розглядають скарги і блокують ці акаунти часто адміністратори служби підтримки, які перебувають у росії.
"Це інформаційна війна. І в ній не можна перемогти, якщо агресор та судді між собою у змові", - переконана автор петиції.
Як повідомлялося, росфінмоніторинг вніс американську транснаціональну компанію Meta до реєстру екстремістів і терористів.
Фото: cnet.com