У Міністерстві освіти та науки повідомили, як відновити документ про середню освіту, втрачений внаслідок бойових дій.

Як передає Укрінформ, про це повідомляє МОН.
При втраті документа необхідно звертатися до закладу, що його видав. Крім цього, від імені заявника може звертатися законний представник.
"Особи, які здобули загальну середню освіту в закладах освіти на тимчасово окупованих територіях України, закладах окремих населених пунктів Донецької та Луганської областей, а також на захоплених територіях, можуть звернутися із заявою до будь-якого ЗЗСО відповідного ступеня за місцем тимчасового проживання чи перебування випускника чи законного представника", - ідеться у повідомленні.
У разі відсутності довідки про результати річного оцінювання навчальних досягнень заклад здійснює оцінювання знань випускника відповідно до Порядку обліку та видачі документів про загальну середню освіту державного зразка особам, які здобули загальну середню освіту в навчальних закладах на тимчасово окупованій території України у 2014 році, затвердженого наказом МОН від 12 травня 2014 року №570.
Для отримання дубліката необхідно звернутися із заявою до будь-якого закладу загальної середньої освіти на території, де не ведуться бойові дії.
"Якщо особа володіє інформацією про серію та номер власного документа про загальну середню освіту, вона має можливість за посиланням оформити електронний запит і отримати на електронну пошту інформацію з Реєстру документів про освіту Єдиної державної електронної бази з питань освіти", - зазначили в МОН.
Як повідомляв Укрінформ, в Україні внаслідок повномасштабної російської агресії повністю зруйновані або пошкоджені понад тисяча закладів освіти.