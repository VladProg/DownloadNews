Медпотяги Укрзалізниці та «Лікарів без кордонів» перевезли понад 1000 поранених, хворих та членів їх родин.

Про це повідомляє Міністерство охорони здоров'я, передає Укрінформ.






Укрзалізниця показала журналістам спецпоїзд для поранених / Фото: Павло Багмут


































"Завдяки співпраці Укрзалізниці, незалежної міжнародної медичної організації Medecins Sans Frontieres («Лікарі без кордонів») та Міністерства охорони здоров’я за два місяці медичним потягом-госпіталем було перевезено понад 1000 людей, з яких 690 — поранені та хворі мешканці Донбасу, 248 — члени їхніх родин та 78 — діти-сироти", - йдеться у повідомленні.
Загалом, за даними МОЗ, вдалося здійснити вже 25 рейсів, наразі потяг вирушив у свій 26-й рейс. Маршрут та деталі курсування потягу не розголошуються з міркувань безпеки як для медиків, так і для тих, кого евакуюють.

Потяг-госпіталь дозволяє евакуювати хворих, поранених і травмованих громадян, які потребують спеціалізованого лікування. Тобто йдеться про тих пацієнтів, чиє транспортування вимагає фахових навичок та зусиль. Головне завдання такого «шпиталю на колесах» — підтримувати стабільний стан тих, кого везуть до місця призначення.
Склад потягу нараховує вісім вагонів, серед яких є вагон інтенсивної терапії. Також у медичному потязі є апарат УЗД, 12 кисневих концентраторів, дефібрилятори, кардіомоніторингова система та інфузійні помпи.
Завдяки зусиллям працівників Укрзалізниці потяг був зібраний та оснащений за дуже короткий час — близько трьох тижнів. Загалом 23 старі пасажирські вагони вже отримали нове призначення під час війни.






Медпотяги Укрзалізниці та «Лікарів без кордонів» перевезли понад 1000 поранених, хворих та членів їх родин / Фото: МОЗ



































































В МОЗ нагадали, що перший такий потяг був запущений ще у квітні. З того часу Укрзалізниця разом із «Лікарями без кордонів» змогла забезпечити більш технічно досконалий медичний потяг.
Як повідомляв Укрінформ, Міністерство охорони здоров’я України звернулося до МКЧХ, ВООЗ та незалежної міжнародної медичної гуманітарної організації «Лікарі без кордонів» з проханням моніторити запезпечення медичною допомогою українців, які опинилися в окупації, в полоні та були незаконно вивезені.