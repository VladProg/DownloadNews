Петиція до Президента з вимогою забезпечити належне блокування ресурсів підстанкційного проросійського видання «Страна.юа» набрала необхідні для розгляду 25 тисяч підписів.

Такі дані опубліковані на сайті глави держави, повідомляє Укрінформ.
Петицію №22/164952-еп було зареєстровано 28 вересня, автор - Роман Олександрович Балан.
«16 лютого 2022 року вашим указом було введено в дію рішення РНБО про санкції та повне блокування проросійського інтернет-ресурсу strana ua, всіх його клонів і сторінок у соцмережах. Однак, на жаль, ваш указ виконується не всіма інтернет-провайдерами і в українців усе ще зберігається доступ до проросійського маніпулятивного ресурсу, зокрема, через дзеркала в доменних зонах best, today, media тощо», - ідеться в документі.
Також зазначається, що редакція “Страни” створила новий Youtube-канал для обходу заборон, де продовжує маніпулювати думкою українських глядачів.
«Окремо наголошу, що попри накладені вами санкції так званих “журналістів” проросійської “страни” було акредитовано до державного престуру у щойно деокуповану Балаклію. Співпраця державної влади з пропагандистами, особливо в розпал російсько-українською війни, є неприпустимою», - заявив автор петиції.
У документі міститься заклик до глави держави перевірити хід виконання рішення РНБО про санкції щодо проросійського псевдовидання “Страна” та в рамках повноважень вжити всіх необхідних заходів задля припинення співпраці і повного блокування цього пропагандистського ресурсу на території України.
Як повідомлялося, видання "Страна.ua" заблоковане в Україні згідно з Указом Президента №376/2021 "Про рішення Ради національної безпеки і оборони України від 20 серпня 2021 року "Про застосування персональних спеціальних економічних та інших обмежувальних заходів (санкцій)" за проросійську діяльність.