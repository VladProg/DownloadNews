Щоб увічнити пам’ять людей, які загинули під час війни, потрібно докласти зусиль, аби всі вони стали відомішими, й присвятити цьому шматок свого життя.

Про це в інтерв’ю Укрінформу сказав режисер, письменник, музикант, волонтер Руслан Горовий.
«Я завжди казав: якщо тобі щось болить, зроби так, щоб воно не боліло. Якщо конкретно ви знаєте про якогось героя, докладіть трішки зусиль, щоб він став відомішим. Не можна думати, що хтось візьме і щось зробить», - зазначив Горовий.
За його словами, про героїв потрібно розповідати, створювати додаткові меседжі та проводити заходи, щоб їх не забували.
«Хтось має покласти шматок свого життя, щоб людину увічнити, бо іншого шляху немає. Не буде так, що держава візьме і всіх по списку познаходить. Держава - це і є ми. Щось перейменують в пам’ять про того, хто дуже на слуху, а за всіх інших треба боротися», - додав Горовий.
Руслан Горовий відомий тим, що ініціював проєкт «Так працює пам’ять» на честь загиблого 22 лютого 2015 року під час теракту біля Палацу спорту в Харкові підлітка Дані Дідіка.
Як повідомляв Укрінформ, у Харкові спеціалізовану школу №11 з поглибленим вивченням окремих предметів перейменували на ліцей №11 імені Данила Дідіка.