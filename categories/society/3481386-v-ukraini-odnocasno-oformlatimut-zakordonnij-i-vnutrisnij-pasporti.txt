В Україні запроваджують процедуру одночасного оформлення ID-картки та закордонного паспорту.

Про це голова міграційної служби Наталія Науменко повідомила на брифінгу в медіацентрі Україна - Укрінформ.
Очільниця міграційної служби зазначила, що уряд ухвалив відповідну постанову і майже все готово для її реалізації.
«Ми говоримо про експериментальний проєкт, який надасть можливість одночасного оформлення ID-картки та закордонного паспорту нашим громадянам. Скористатися цією послугою громадяни зможуть після офіційного опублікування цієї постанови та врегулювання нами деяких технічних можливостей щодо її реалізації», - сказала Науменко.

За її словами, новація дозволить спростити процедуру отримання громадянами внутрішнього та закордонного паспортів.
«Ми розуміємо, як важливо швидко й безпроблемно отримати нашим громадянам ці два документи в сучасних умовах. Громадяни зможуть приходити до міграційної служби не чотири рази, як це було донині, а два рази – щоб подати документи на ID-картку та закордонний паспорт, а потім одночасно отримати одразу два документи», - наголосила Науменко.
Як повідомляв Укрінформ, Кабінет Міністрів на засіданні 7 травня затвердив експериментальний проєкт щодо одночасного оформлення (у тому числі замість втраченого або викраденого), обміну паспорта громадянина України та паспорта громадянина України для виїзду за кордон.
24 лютого російська федерація розпочала новий етап війни проти України – повномасштабне вторгнення, російські загарбники обстрілюють та бомбардують мирні міста й села України. В Україні запровадили воєнний стан.