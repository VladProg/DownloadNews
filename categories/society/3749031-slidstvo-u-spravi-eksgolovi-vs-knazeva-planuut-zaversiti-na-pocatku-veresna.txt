Досудове розслідування у кримінальному провадженні щодо ексголови Верховного Суду Всеволода Князєва і його спільника планують завершити на початку вересня.

Про це заявив керівник САП Олександр Клименко на брифінгу у Медіацентрі Україна – Укрінформ.
«Воно перебуває на завершальній стадії. Думаю, що на початку вересня ми вже завершимо слідство конкретно в цьому епізоді, де повідомлено про підозру колишньому голові (Верховного Суду — ред.) і його спільнику», - сказав Клименко, відповідаючи на запитання кореспондента Укрінформу про справу Князєва.
Водночас він додав, що за іншими епізодами, які розслідуються в межах кримінального провадження щодо фактів корупції і причетності інших осіб, досудове розслідування триватиме.
Як повідомляв Укрінформ, 15 травня НАБУ і САП заявили про викриття схеми одержання неправомірної вигоди керівництвом та суддями Верховного Суду. Правоохоронці затримали голову ВС Всеволода Князєва та вилучили 2,7 млн дол.
16 травня під час пленуму Верховного Суду 140 суддів підтримали висловлення недовіри Князєву. Судді також ухвалили постанову пленуму ВС про припинення повноважень Князєва.
17 травня Вищий антикорупційний суд відмовився задовольнити скаргу захисту Князєва на його затримання.
18 травня Вища рада правосуддя задовольнила подання Спеціалізованої антикорупційної прокуратури про надання дозволу на утримання Князєва під вартою. Того ж дня Вищий антикорупційний суд обрав Князєву запобіжний захід у вигляді тримання під вартою з можливістю внесення 107,3 млн грн.
31 травня Апеляційна палата ВАКС зменшила заставу Князєву до 75 млн грн.
20 липня Апеляційна палата ВАКС відхилила апеляцію Князєва на обраний йому запобіжний захід і залишила його під вартою до 8 вересня.