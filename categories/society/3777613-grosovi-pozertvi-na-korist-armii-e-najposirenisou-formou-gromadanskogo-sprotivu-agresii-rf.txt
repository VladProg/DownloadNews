Українці обізнані щодо можливостей громадянського спротиву зовнішній агресії, проте рідко повідомляють про воєнні злочини. При цьому найвідомішими формами громадянської участі є волонтерство і грошові пожертви на підтримку армії.

Як передає Укрінформ, про це свідчать результати загальнонаціонального опитування щодо громадського залучення, проведеного навесні та влітку 2023 року дослідницькою агенцією Info Sapiens у рамках Програми сприяння громадській активності "Долучайся!", що фінансується Агентством США з міжнародного розвитку (USAID).
Як зазначається у пресрелізі, проведене опитування охопило дві основні групи: дорослих непереміщених осіб, які проживають в Україні (НПО), та дорослих зовнішньо переміщених осіб, які вимушено покинули Україну через війну (ЗПО). Для цілей аналізу була виокремлена додаткова вибірка внутрішньо переміщених осіб (ВПО) з вибірки НПО на основі їхнього переміщення в межах країни.
Незалежно від місця проживання, респонденти демонструють непохитну рішучість чинити опір агресору, а також кращий рівень обізнаності та участі в заходах громадянського спротиву порівняно з іншими формами громадянської участі.
Результати опитування підкреслюють, що волонтерство та грошові пожертви на підтримку армії та постраждалого від війни населення є найбільш відомими формами громадянської участі в усіх трьох вибірках. Переважна більшість українців знають про ці можливості: 92% непереміщеного населення, 89% ВПО та 78% ЗПО знають про можливість волонтерства для армії або для підтримки ВПО чи інших постраждалих від війни.
Аналогічно, всі три групи демонструють високу обізнаність про можливість пожертвувати гроші на підтримку опору агресії Росії або подолання її наслідків: 83% НПО, 82% ВПО та 80% ЗПО знають про таку можливість.

Учасники опитування також продемонстрували високий рівень обізнаності щодо повідомлення про акти екоциду та пошкодження культурних об’єктів Росією. Водночас українці, які проживають за кордоном, продемонстрували відносно нижчий рівень обізнаності про ці можливості громадської участі. Серед ЗПО 56% знають, як повідомляти про злочини Росії проти довкілля, порівняно з 78% серед НПО та 75% серед ВПО. Схожа динаміка спостерігається і з повідомленнями про шкоду, заподіяну культурній спадщині: серед ЗПО 55% знають, як повідомити про це, порівняно з 77% серед НПО та 73% серед ВПО.
"Цікаво, що перевірка на правдивість інформації, пов’язаної з війною, є єдиною формою громадянської участі, в якій зовнішньо переміщені українці демонструють вищий рівень обізнаності порівняно з обома вибірками, що проживають в Україні. Зокрема, 78% ЗПО знають про цю можливість, порівняно з 77% серед НПО та 68% серед ВПО", – йдеться у повідомленні.
Що стосується фактичної участі, то грошові пожертви на користь армії та людей, які постраждали від війни, є найпоширенішою формою громадського активізму для всіх трьох груп респондентів. Найбільше жертвували українці, які проживають за кордоном: 71% вказали, що надсилали гроші на ці потреби, порівняно з 70% непереміщених і 67% внутрішньо переміщених осіб. Волонтерство є другим найпопулярнішим способом громадянської участі: 63% НПО, 53% ВПО та 55% ЗПО долучилися до волонтерського руху.

Третьою найпоширенішою формою громадського залучення є перевірка інформації, пов’язаної з війною. Постраждалі від війни, зокрема, ЗПО, продемонстрували найвищий рівень участі – 65%, порівняно з 49% НПО та 50% ВПО.
Незважаючи на високий рівень обізнаності, повідомлення про пошкодження об’єктів культури та воєнні злочини проти довкілля залишаються найменш дослідженими сферами громадянської участі, пов’язаної з війною, для всіх трьох досліджуваних вибірок. Зокрема, 11% ЗПО повідомляли про воєнні злочини проти довкілля, порівняно з 10% як серед НПО, так і серед ВПО. 12% респондентів з числа ЗПО повідомляли про пошкодження об’єктів культури, порівняно з 11% серед ВПО та 9% серед непереміщеного населення.
Примітно, що, незважаючи на запроваджений воєнний стан, 18% НПО та 12% ВПО повідомили про свою участь у мирних зібраннях протягом останніх 12 місяців.

Загальнонаціональне опитування проводиться Програмою "Долучайся!" з 2018 року та вимірює рівень обізнаності та залученості громадян до діяльності громадянського суспільства, а також участь громадян у процесах реформ в Україні та їхнє сприйняття.
Для збору даних про українців, які проживають в Україні, були проведені вибіркові телефонні інтерв’ю з громадянами України віком від 18 років. Вибірка опитування склала 2 017 респондентів і була побудована відповідно до розподілу дорослого населення України за віком, статтю, областю та типом населеного пункту згідно з даними Державної служби статистики України станом на 1 січня 2019 року (без урахування Криму та непідконтрольних уряду України територій Донецької та Луганської областей). Похибка вибірки становить 2,2% (без урахування дизайн-ефекту). Для цілей аналізу з цієї вибірки було виділено 248 ВПО та 1 769 НПО, які були дезагреговані на основі переміщення всередині країни внаслідок війни.
На етапі збору даних було також проведено опитування громадян України віком від 18 років, які шукали тимчасового захисту в Польщі, Німеччині, Чехії та Італії. Вибірка опитування склала 1 002 респонденти. Для цієї вибірки були проведені онлайн-інтерв’ю з посиланням на онлайн-анкету, надісланим за допомогою SMS потенційним респондентам у випадковому порядку. Дизайн вибірки відповідає розподілу біженців за країнами, згідно з даними UNHCR. Похибка не перевищує 3,1%.
Фото: Суспільне