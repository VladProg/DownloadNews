Міністр внутрішніх справ Денис Монастирський нагородив відомчими нагородами МВС, зокрема - зброєю, близько 100 представників Нацполіції і Нацгвардії України.

Церемонія нагородження пройшла у Києві, повідомляє кореспондент Укрінформу.
“Сьогоднішній захід — нагородження найвищою відзнакою МВС — вогнепальною зброєю, ми проводимо тут, у найсвятішому місці України, біля стін Святої Софії, з якої розпочиналася історія нашої держави, і яка вплетена у неї настільки міцно, наскільки вплетений кожен і кожна з вас, які знаходяться тут, які знаходяться наразі на передовій, які беруть участь у боях”, - уточнив міністр.
Монастирський сказав, що символісним є те, що зайшовши у храм за кілька хвилин до нагородження, він побачив копію меча гетьмана Петра Сагайдачного, який гетьман отримав за перемогу під Хотином над турецьким султаном.
“Меч наразі знаходиться у цій святині, і тут ми наразі проводимо таке нагородження, спеціально, щоб ми з вами завжди пам'ятали, заради чого ми наразі проливаємо кров, відстоюємо незалежність і тисячолітню історію нашої української державності. За нами — тисячолітня історія наших предків, за нами — великі перемоги і попереду нас — великі і видатні перемоги, які наразі щодня і щохвилини входять у сторінки новітньої української історії, яку творимо ми з вами, тут і зараз”, - поінформував глава МВС.
Монастирський подякував від себе особисто і від Президента України Володимира Зеленського нагородженим за честь, доблесть, відвагу і мужність, яку вони проявляють щоденно.
Зі свого боку голова Комітету Верховної Ради з питань правоохоронної діяльності Сергій Іонушас теж подякував поліцейським і нацгвардійцям від імені народних депутатів і себе особисто - за їх щоденну тяжку працю.
“Ми знаємо те, що ви кожного дня бороните нашу державу, честь Вам і хвала”, - сказавв Іонушас.
Загалом за високу професійну майстерність, проявлену особисту мужність та відвагу, стійкість та рішучість при виконанні службового та військового обов'язку в умовах, пов'язаних з ризиком для життя, під час заходів із забезпечення національної безпеки і оборони, відсічі й стримуванні збройної агресії рф, бездоганне служіння українському народу було нагороджено відзнакою МВС “Вогнепальна зброя” близько 100 осіб.






Денис Монастирський вручив державні та відомчі нагороди працівникам системи МВС / Фото: Геннадій Мінченко































Серед нагороджених — заступник начальника Північного Київського територіального управління Нацгвардії України, полковник Олег Тихоненко; командир групи Північного Київського теруправління НГУ, підполковник Вадим Атаманов; командир групи Північного Київського теруправління НГУ, підполковник Павло Пастух; старший інструктор Південного Одеського теруправління Нацгвардії, сержант Віталій Кравчук; снайпер військової частини 3018 НГУ, старший сержант Василь Ковальчук та інші.
Також цієї відзнакою нагородили і заступника начальника ГУНП у Дніпропетровській області, полковника поліції Павла Баранника; начальника відділу ГУНП у Чернігівській області, полковника поліції Віталія Братушкіна; начальника відділу Головного слідчого управління Нацполіції України, полковника поліції Владислава Бурлаку; начальника відділу ГУНП у Харківській області, полковника поліції Івана Голуба; заступника начальника ГУНП у Житомирській області, полковника поліції Іллю Гулеватого та інших.
Вручив Монастирський ці відомчі нагороди і кільком жінкам-поліцейським, зокрема — заступнику начальника відділу ГУНП у місті Києві, полковнику поліції Вікторії Давиденко-Лісогубенко; помічнику голови НПУ, полковнику поліції Вікторії Семенко; начальнику управління по взаємодії з громадами Департаменту превентивної діяльності Нацполіції України, капітану поліції Майї Бреславській та іншим.
Присутні також вшанували хвилиною мовчання тих захисників України, які поклали своє життя на вівтар нашої незалежності.
Як повідомлялося, міністр внутрішніх справ Денис Монастирський нагородив поліцейських, які під час обстрілів столиці збили ворожий безпілотник.