Правоохоронці викрили схему ухилення від сплати податків в особливо великих розмірах холдингом, до якого належать понад 50 ресторанів і торгових закладів.

Як передає Укрінформ, про це Офіс генерального прокурора повідомляє у Фейсбуці.
«За процесуального керівництва прокурорів Офісу Генерального прокурора викрито схему ухилення від сплати податків в особливо великих розмірах холдингом, до складу якого входять понад 50 ресторанів та торгових точок по всій території України», - ідеться у повідомленні.
За даними слідства, службовці холдингу, діючи за попередньою змовою з невстановленими наразі особами, впровадили злочинну схему ухилення від сплати податків.

Близько 2000 співробітників закладів, що належать до холдингу, отримували заробітну плату двома частинами: одна – офіційна, мінімальна зі сплатою всіх обов’язкових платежів, а друга – неофіційна.
Як зазначається, кожен співробітник під час прийому на роботу оформлював дублікат картки для виплат заробітної плати, який передавав до відділу кадрів. Використовуючи цей дублікат, представник головного офісу холдингу зараховував другу частину зарплати через платіжні термінали, вказуючи у призначенні платежу «власне поповнення рахунку».
В ОГП пояснили, що в такий спосіб компанія ухилялась від сплати військового збору, Єдиного соціального внеску, що має сплачувати підприємство, та ПДФО. Внаслідок таких дій бюджету спричинено багатомільйонні збитки.
Під час санкціонованих обшуків детективами Бюро економічної безпеки у приміщенні головного офісу холдингу виявлено службову документацію, що свідчить про нелегальні господарські операції, необліковану готівку, чорнові записи, печатки суб’єктів господарської діяльності.
Досудове розслідування здійснюється БЕБ. Вживаються заходи для встановлення розмірів спричинених збитків та осіб, які причетні до протиправної діяльності.
Як повідомляв Укрінформ, Бюро економічної безпеки викрило схему ухилення від сплати податків у розмірі 40 млн грн підприємством-партнером усесвітньо відомого бренду таксі.