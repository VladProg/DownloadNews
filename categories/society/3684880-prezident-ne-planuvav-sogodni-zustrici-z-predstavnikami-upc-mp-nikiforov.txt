Президент Володимир Зеленський не планував у понеділок зустрічі з представниками Української православної церкви МП. Делегатам, які прийшли до Офісу Президента, запропонували подати відповідне звернення, однак вони відмовилися.

Про це повідомив прессекретар глави держави Сергій Никифоров у коментарі ЗМІ.
"У Президента України на сьогодні не запланована зустріч із представниками УПЦ МП. Натомість можемо повідомити, що із делегацією зустрілися співробітники профільних департаментів Офісу Президента, щоб отримати звернення, зареєструвати його та передати для подальшого розгляду. Станом на зараз представники УПЦ МП таке звернення передавати відмовилися", - зазначив речник Президента.
Раніше в соцмережах з'явилась інформація, що представники УПЦ МП прийшли до ОП з вимогою зустрітися з Президентом Володимиром Зеленським.