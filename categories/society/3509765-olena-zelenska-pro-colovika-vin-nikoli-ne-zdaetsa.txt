Перша леді України Олена Зеленська наразі планує провести з сім'єю певний час у Києві, але не впевнена, що її родина перестала бути мішенню для росіян.

Як передає Укрінформ, про це вона сказала в інтерв’ю The Guardian.
Зеленська запевнила, що з початку війни вона з дітьми не покидала територію України, але вони постійно переїжджали з місця на місце.
«Зараз пані Зеленська відчуває, що може провести трохи часу в Києві, але вона далеко не впевнена, що президентська родина перестала бути мішенню для росіян», - йдеться в інтерв’ю.
Дружина Президента зазначила, що наразі її родину, як і родини багатьох українців, спіткала доля жити окремо.
«Половина нашого населення живуть окремо від своїх родин. Звісно, більшість із нас ніколи не жила в таких умовах», - сказала перша леді.
Вона додала, що зараз кожен українець живе у стані «неймовірного психологічного тиску».
На її думку, коли війна закінчиться, уряду буде необхідно впровадити масштабну програму «для зцілення нації».
«Нікому не потрібна країна, яка перемогла, відбила свої території, але населена людьми, які не можуть жити, повноцінно функціонувати чи нормально виховувати своїх дітей. Перед нами велика небезпека», - сказала Зеленська.
Вона додала, що наразі не має можливості частіше бачити свого чоловіка, але зазначила, що впевнена у здатності Володимира Зеленського доводити розпочату справу до кінця, до перемоги, а дисципліна – це його друге ім’я.
«Він просто ніколи не здається», - підсумувала перша леді.
Раніше Олена Зеленська повідомляла, що їхнє подружжя після початку повномасштабного російського вторгнення в Україну не бачилося 2,5 місяця, спілкувалися тільки телефоном.
Водночас Президент Володимир Зеленський запевнив, що його родина завжди перебуває з ним і з Україною.
Antoine D’Agata/Magnum Photos for the Guardian