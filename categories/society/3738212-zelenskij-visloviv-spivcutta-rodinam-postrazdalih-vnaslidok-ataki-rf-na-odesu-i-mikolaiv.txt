Президент Володимир Зеленський висловив співчуття родинам постраждалих внаслідок чергової атаки РФ на Одесу і Миколаїв.

Як передає Укрінформ, про це глава держави написав у Телеграмі.
"Одеса. Миколаїв. Російські терористи продовжують свої намагання зруйнувати життя нашої країни. На жаль, є поранені, є загиблі... Мої співчуття рідним та близьким!" – зазначив Президент.
При цьому він висловив переконання, що попри увесь терор ворога "у держави-зла немає ракет, які були б сильніші, ніж наша воля зберегти життя, підтримати один одного і перемогти".
Зеленський подякував усім, хто захищає українські міста, людей та небо, українським воїнам, рятувальникам, лікарям, місцевій владі, волонтерам, усім, хто залучений до ліквідації наслідків російського терору.
Він також висловив вдячність працівникам портів, які роблять усе, щоб зберегти нашу інфраструктуру, будівельникам та ремонтним бригадам, які допомагають людям відновити нормальні умови життя.
"Усі разом ми пройдемо цей страшний час. І вистоїмо проти ударів російського зла", – наголосив глава держави.

Як повідомляв Укрінформ, цієї ночі Сили оборони України знищили 18 ворожих повітряних цілей.
Загарбники знову атакували південні регіони України, під ударом російських ракет опинились Одеса та Миколаїв – порти, причали, житлові будинки і торговельні мережі.
У результаті масованого обстрілу Миколаєва минулої ночі постраждали п’ятеро дітей, розпочато розслідування.
Унаслідок нічного обстрілу Одеси у ніч проти 20 липня в середмісті зруйновано багато будівель та дитячий садок, загинув 21-річний охоронець цивільної будівлі. Поранення отримали 8 людей, серед яких троє співробітників ДСНС.