Група демонстрантів влаштувала в середу акцію протесту проти членства росії в ООН, зокрема в Раді Безпеки.

Протестувальники з українськими прапорами та гаслами зібралися на Першій авеню – біля штаб-квартири ООН, де проходять дебати високого рівня 77-ї сесії Генасамблеї, передає власний кореспондент Укрінформу у Нью-Йорку.
«Ми протестуємо проти того, що терористична держава росія робить в Організації Об’єднаних Націй, проти її членства в Раді Безпеки й у самій ООН, оскільки немає жодних законних підстав для її перебування в ній. рф незаконно окупувала місце в ООН», - сказав у коментарі Укрінформу один з організаторів акції Артур Згуров.
Протестувальники вигукували: «Геть росію з ООН!», «Зупиніть російський терор!», «путін - воєнний злочинець!», «Україна переможе!»
Світова спільнота має тиснути, аби прибрати росію з ООН, оскільки вона не є країною-засновницею Організації і не проходила процедуру вступу в неї, а отже, не має правових підстав вважатися її членом, пояснила народний депутат України Кіра Рудик, яка взяла участь в акції.
Вона прибула до Нью-Йорка разом з іншими учасниками «Ініціативної групи з вигнання росії з ООН», зокрема з її співзасновником, адвокатом Максимом Баришніковим.






Українці Нью-Йорка протестують проти участі росії в роботі ООН / Фото: Володимир Ільченко, Укрінформ






















У коментарі Укрінформу він розповів, що існує кілька способів усунення росії з ООН - через рішення Міжнародного суду або процедурним шляхом - під час щорічного підтвердження участі країн в Генасамблеї. Відповідні органи ООН можуть не затвердити повноваження російської делегації, оскільки немає документів, принаймні публічних, які підтверджують її членство.
«Але для такого кроку потрібна відповідна позиція більшості держав, передусім членів Радбезу», - зазначив він.
Як повідомлялося, 20-26 вересня у Нью-Йорку триває тиждень високого рівня в рамках 77-ї сесії Генасамблеї ООН, де виступають лідери держав, глави урядів, керівники зовнішньополітичних відомств країн-членів.