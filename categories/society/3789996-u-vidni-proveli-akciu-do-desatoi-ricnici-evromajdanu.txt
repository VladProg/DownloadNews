У столиці Австрії у вівторок ввечері пройшла акція у з нагоди 10-ї річниці початку Євромайдану та подій Революції Гідності.



Про це повідомляє власний кореспондент Укрінформу в Австрії.






Акція до річниці Євромайдану у Відні/Фото: Василь Короткий, Укрінформ











































Як заявили організатори заходу з ГО "Unlimited Democracy", головною метою акції є "вшанування та висловлення поваги цьому вирішальному моменту в історії України, а також Героям України, Небесній Сотні". "Українці та Україна ще у 2013 році на Євромайдані свідомо обрали європейський шлях та демократичні цінності, за які наші Герої віддають найдорожче по сьогоднішній день. І світ має про це пам’ятати", - зазначила голова організації Анна Паттерманн.
У заході на центральній площі Грабен взяли участь представники української громади, посольства України, австрійські депутати та друзі України з Австрії та інших країн. Місце проведення заходу було вибрано невипадково - саме тут 10 років тому українські активісти вийшли, щоб підтримати своїх співвітчизників в Україні та демократичний рух своєї країни.
"Ми, українці, ніколи не будемо втомлюватися захищати свободу та гідність. І тут важливо також розуміти, що ці цінності також важливі для усієї Європи. І саме в Україні ми захищаємо зараз ці цінності", - заявив посол України в Австрії Василь Химинець.
Він також закликав присутніх українців залишатися сильними та мужніми та пам’ятати про той подвиг, який здійснюють на полі бою наші захисники. Після цього присутні вшанували хвилиною мовчання усіх полеглих за свободу та незалежність України.
Член Національної ради Австрії, речник із зовнішньополітичних питань ліберальної партії NEOS Гельмут Брандштеттер, який з початку повномасштабного вторгнення РФ вже чотири рази відвідував Україну, наголосив на своєму захопленні тим, як українці борються за свою свободу. "Під час кожної поїздки я відчував цей неймовірний дух – "ми не здамося, ми будемо вільною країною і ми воюємо за це". І я цим дуже захоплююся. Ви, українці, зараз обороняєте всю Європу. І ми будемо підтримувати Україну стільки, скільки буде потрібно", - заявив депутат.
Зі свого боку, речниця австрійської партії "Зелені" із зовнішньополітичних питань Єва Ернст-Дзіджич наголосила на важливості продовженні підтримки України у її боротьбі за суверенітет та територіальну цілісність. "І ми чітко говоримо Росії - "ні, жодного міліметра далі". Йдеться зараз не лише про українську свободу. Йдеться також про нашу спільну свободу у безпечній Європі", - наголосила вона.
Під час акції з промовами також виступили українські активісти та австрійські друзі України. Після цього популярним серед туристів Грабеном гучно пролунали Гімн України та українські пісні.
Як повідомляв Укрінформ, в Україні 21 листопада відзначається День Гідності та свободи. Його встановлено указом Президента від 13 листопада 2014 року на честь початку цього дня двох знаменних подій у новітній українській історії - Помаранчевої революції 2004 року та Революції Гідності 2013 року.
День гідності та свободи став своєрідним наступником свята Дня свободи, що відзначався на честь Помаранчевої революції з 2005 по 2011 роки 22 листопада, але був скасований.
Саме 21 листопада 2013 року відбулися перші протестні акції української громадськості у відповідь на рішення тодішньої влади щодо припинення курсу на євроінтеграцію та скасування процесу підготовки до підписання Угоди про асоціацію між Україною та ЄС.
Однак на відміну від подій Помаранчевої революції, цього разу обстоювання гідності та свободи коштувало багатьох життів українських патріотів: 106 людей були вбиті і понад 2 тис. поранені. А навесні 2014 року розпочалася збройна агресія Росії, яка супроводжувалася окупацією Криму та окремих територій Донецької та Луганської областей.
Вже другий рік поспіль День гідності та свободи відзначається на тлі повномасштабного вторгнення РФ, яке розпочалося 24 лютого 2022 року. Україна знову бореться за свою свободу та незалежність, захищаючись від агресора.