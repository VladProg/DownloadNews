Дружина Президента Олена Зеленська в Ужгороді провела зустріч із подружжями українських дипломатів.

Як передає Укрінформ, про це Зеленська повідомила у Телеграмі.
«Зустрілися з подружжями українських дипломатів, щоб обговорити, як кожна й кожен можуть долучитися до культурних і гуманітарних проєктів для добробуту українців. І разом ознайомилися якраз з одним із таких — дитячим центром «Ковчег миру», де мешкають дорослі й діти, евакуйовані з Маріуполя», - зазначила Зеленська.

Вона нагадала, що цьогорічна Конференція послів України зібрала 27 подружжів українських дипломатів з усього світу. Вони мають свою унікальну організацію – Асоціацію «Подружжя українських дипломатів» та втілюють гуманітарні й культурні проєкти».
За словами Зеленської, під час конференції вони відвідали в Ужгороді волонтерський хаб «Совине гніздо», який із початку війни допоміг 40 тисячам переселенців, КНП «Ужгородський міський пологовий будинок» – тут мами-ВПО народили вже 524 дитини.
«Разом ми поїхали до дитячого центру «Ковчег миру», який із початком вторгнення евакуювався з Маріуполя з 36 вихованцями. Знайомство з людьми, які допомагають і рятують, надихає як ніщо інше. Адже діяльність центру базується на духовних принципах: виховання поваги та сприяння розвитку здорових цінностей у повсякденному житті», - підкреслила Зеленська.
Вона додала, що на окремій зустрічі була рада почути про гуманітарні проєкти самої Асоціації – втілені та заплановані.
«Вони справили таке враження, що запропонувала на наступній Конференції послів представити їх в основній частині», - зазначила Зеленська.
Перша леді наголосила, що, подружжя українських дипломатів стають окремою дієвою силою – так само, як роблять це перші леді світу, учасниці Саміту перших леді та джентльменів.
«Так само, як це роблять усі українці. Бо кожен із нас здатен на найважливіше – врятувати й покращити людське життя», - підсумувала Зеленська.

Як повідомляв Укрінформ, Президент Володимир Зеленський 2 серпня перебуває з поїздкою на Закарпатті. де провів нараду з керівниками закордонних дипломатичних установ.
Фото: Фейсбук Олени Зеленської