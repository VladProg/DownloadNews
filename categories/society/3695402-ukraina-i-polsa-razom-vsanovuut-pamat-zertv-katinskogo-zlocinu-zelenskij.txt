Українці у скорботі з братнім польським народом сьогодні вшановують пам’ять жертв Катинського злочину.

Як передає Укрінформ, про це Президент України Володимир Зеленський заявив у Твіттері.
“Сьогодні в скорботі з братнім польським народом вшановуємо пам’ять жертв Катинського злочину. Вічна їм пам’ять! Як і 83 роки тому, московський тоталітарний режим продовжує вбивати й катувати. Спільно боремось із цим злом на полі бою. І обов’язково переможемо!”, - наголосив Президент.
Як повідомлялося, Катинський розстріл - масова страта польських громадян, яку здійснили органи Народного комісаріату внутрішніх справ СРСР. Розстріл проводили одночасно у кількох місцях - головним чином у Катинському лісі (поблизу села Катинь Смоленської області).
Страти тривали з початку квітня до середини травня 1940 року. Загалом були вбиті майже 22 тисячі громадян Польщі.