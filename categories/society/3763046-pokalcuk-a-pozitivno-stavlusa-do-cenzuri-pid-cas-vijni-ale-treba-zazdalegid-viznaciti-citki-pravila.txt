Соціальний і військовий психолог Олег Покальчук позитивно ставиться до військової цензури у ЗМІ під час війни, однак за умови дотримання певних правил до її запровадження.

Таку думку він висловив в інтерв’ю Укрінформу.
«Позитивно (ставлюся до військової цензури – ред.) Я уже казав і весь час кажу, що я не дуже схильний до лібералізму. Але моя консервативність обмежується розумінням, що ми живемо у 21-му сторіччі, й наслідки будь-якого закручування гайок можуть бути негативними. Треба це враховувати», - сказав Покальчук.
Він додав, що будь-який контроль повинен мати розумні межі, і на початку його здійснення треба, як кажуть, «на березі» домовитися з громадянським суспільством.
За словами експерта, лібералізація сучасного світу призводить до того, що кожного треба «цілувати» в якісь місця, просити, щоб він згодився, а він ще подумає, бо це ж його права.
«Тому обмеження інформаційних потоків мусить мати два параметри: перший – домовитися з громадянським суспільством про правила, і другий – розробити чіткі протоколи можливого і допустимого, які мають бути доведені до кожної редакції, кожного інформаційного джерела», - пояснив експерт.
На його переконання, люди, які самодіяльно, як ФОПи, займаються інформаційним бізнесом, повинні нести таку саму відповідальність, як і всі медіа.
«У Кримінальному кодексі мають бути прописані чіткі статті, а покарання мусить бути неуникненним, публічним і демонстративним. Тоді люди дуже швидко зрозуміють, що тут немає нічого спільного з обмеженням їхніх прав, просто такі правила, і якщо ви їх порушили, то несете за це відповідальність», - підсумував Покальчук.
Як відомо, Україна не запроваджувала військову цензуру після повномасштабного вторгнення РФ, бо зробила ставку на те, що українське суспільство є достатньо дорослим, аби вистачило пояснень.