Пів сотні вітчизняних медзакладів обладнають сонячними панелями, які дозволять лікарням бути стійкішими під час аварійних відключень електроенергії.

Про це повідомляє Міністерство охорони здоров'я, передає Укрінформ.
"Заклади охорони здоров'я будуть оснащені гібридними фотоелектричними станціями в рамках проєкту "50 сонячних лікарень", який реалізується спільно з благодійною організацією "Фонд “Енергетична Дія для України”". Наразі таке обладнання вже встановлюють у Чернігівській обласній дитячій лікарні та Іванківській ЦРЛ — потужністю 44,59 та 25,07 кВт відповідно", - йдеться у повідомленні.
Зазначається, що гібридні фотоелектричні станції складаються із сонячних панелей, інверторів та системи збереження енергії.
Завдяки сонячним станціям під час аварійних відключень операційні, реанімації та відділення патології новонароджених і недоношених дітей будуть забезпечені необхідною електроенергією. Кожна станція зможе забезпечувати безперебійну роботу відділень щонайменше протягом 2-3 годин.
Як повідомляв Укрінформ, Україна отримала від міжнародних партнерів 77 генераторів для медичних закладів.