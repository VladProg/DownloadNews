Дізнавачі поліції Києва повідомили про підозру священнослужителю за перешкоджання журналістській діяльності на території Києво-Печерської Лаври.

Як передає Укрінформ, про це повідомляє відділ комунікації поліції Києва.
У поліції нагадали, що інцидент стався 30 березня на території Києво-Печерської Лаври. Під час зйомки сюжету один зі священнослужителів пошкодив обладнання оператора.

Співробітники Печерського управління поліції задокументували дану подію та розпочали досудове розслідування. Встановлено, що під час роботи знімальної групи представник духовенства вирвав в оператора мікрофон та зламав кріплення на камері.
Дізнавачі територіального підрозділу за процесуального погодження окружної прокуратури повідомили 41-річному чоловіку про підозру у скоєнні злочину, передбаченого за ч. 1 ст. 171 (перешкоджання законній професійній діяльності журналістів) Кримінального кодексу України.
Санкція статті передбачає штраф до 50 неоподатковуваних мінімумів доходів громадян або арешт на строк до шести місяців, або обмеження волі на строк до трьох років. Досудове розслідування триває.
Як повідомляв Укрінформ, 30 березня правоохоронці відкрили кримінальне провадження за фактом перешкоджання журналістській діяльності на території Києво-Печерської Лаври.