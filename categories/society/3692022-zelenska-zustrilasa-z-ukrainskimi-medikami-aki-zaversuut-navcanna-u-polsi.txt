Перші леді України і Польщі Олена Зеленська й Агата Корнгаузер-Дуда зустрілися з українськими медиками, які завершують у Польщі курс із вертолітної екстреної медичної допомоги.

Як передає Укрінформ, про це повідомила Зеленська у Телеграмі.
"Сьогодні разом із колегою Агатою Корнгаузер-Дудою зустрілися з учасниками нашої спільної ініціативи – групою медиків, які завершують навчання медичній евакуації у складі польських аеробригад на гелікоптерах HEMS (Helicopter emergency medical services). Відпрацьовували допомогу на борті, транспортування пацієнтів та всі способи надшвидкого порятунку, які так потрібні сьогодні в Україні", - розповіла вона.

Відео: Телеграм-канал Олени Зеленської
Перша леді України зазначила, що завжди з особливими почуттями відвідує Польщу, адже весь цей важкий час нас тримає разом не лише прагнення спільної перемоги над ворогом, але й боротьба за людські цінності й людські життя.
Зеленська нагадала, що навчання українських медиків у складі польських аеробригад на гелікоптерах - це лише один із кількох спільних проєктів, на черзі – психологи та реабілітологи.
Перша леді України також розповіла про завершення стажування 39 українських фахівців із важких опікових травм у Центрі охорони здоров'я у Ленчні (Independent Public Health Care Cener). Уже на травень цього року, за її словами, заплановано 30 операцій від кращих пластичних лікарів з Бостона для українців, які потребують реконструкції в результаті опіків та різних вроджених захворювань.






Зеленська зустрілася з українськими медиками, які завершують навчання у Польщі / Фото: Олена Зеленська




























"Отже, вже 89 наших медиків пройшли підготовку у Польщі, попрацювали на реальних викликах із польськими колегами. Тепер отримані ними навички рятуватимуть життя в Україні. Багато життів", - підкреслила Зеленська.
Вона висловила вдячність своїй польській колезі за її особисту активність у реалізації всіх двосторонніх проєктів. "Вдячна всім, хто допоміг нашим медикам опанувати нові знання: голові Бюро національної безпеки Республіки Польща пану Яцеку Сівєрі, директору Авіаційно-рятувальної служби Роберту Галонцковському, директору Центру охорони здоров'я у Ленчні професору Кшиштофу Боярському, заступнику директора з медичних питань Пьотру Томаку, керівнику Центру лікування опіків у Ленчні Єжи Стружині, а також усім медикам, рятувальникам, кожному і кожній, хто оточив наших фахівців професійною і дружньою увагою", - сказала Зеленська.
Як повідомлялося, у польських шпиталях лікуються десятки українських військових, які зазнали поранень унаслідок російської збройної агресії проти України.
У грудні минулого року в Польщі на кількох авіаційно-рятувальних базах розпочалось навчання українських медиків з евакуації повітряним шляхом поранених військових і цивільних осіб.
Цей проєкт реалізовується у рамках ініціативи перших леді України та Польщі.