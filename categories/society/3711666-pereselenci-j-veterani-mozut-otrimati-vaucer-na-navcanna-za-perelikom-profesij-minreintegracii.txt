Внутрішньо переміщені особи та ветерани мають можливість отримати документ, який надає їм право безоплатно пройти навчання у закладах освіти за затвердженим переліком професій і спеціальностей.

Як передає Укрінформ, про це повідомляє Міністерство з питань реінтеграції тимчасово окупованих територій.
«Зокрема, на підставі ваучера здійснюється перепідготовка за робітничою професією, підготовка за спеціальністю для здобуття ступеня магістра або магістра за іншою спеціальністю, спеціалізація чи підвищення кваліфікації», - поінформували у міністерстві.
Ваучер на навчання може бути виданий внутрішньо переміщеним особам та ветеранам, якщо вони не зареєстровані в центрі зайнятості як безробітні, не отримували ваучер раніше, не проходили три останні роки перепідготовку за рахунок коштів Фонду державного соціального страхування на випадок безробіття та мають професійну (професійно-технічну), фахову передвищу або вищу освіту.
Зазначається, що, скориставшись можливістю отримати такий ваучер від держави, громадяни матимуть більше шансів працевлаштуватися за обраною спеціальністю.
Як повідомляв Укрінформ, Міністерство з питань реінтеграції тимчасово окупованих територій, Державна служба зайнятості та Міністерство соціальної політики налагодили співпрацю щодо надання допомоги переселенцям, які виявили бажання шукати роботу.
У ІІ півріччі 2022 року ситуація на ринку праці поліпшилася, що дало змогу покращити оцінку рівня безробіття з 25,8% до 21,1%.
На Єдиному порталі вакансій зареєстровано понад 184 тис. вакансій, з яких 36 тис. пропонує Державна служба зайнятості.