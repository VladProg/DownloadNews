Віцепрем'єр-міністр - міністр з питань реінтеграції тимчасово окупованих територій Ірина Верещук закликала громадян переходити на контрольовану урядом територію через гуманітарний коридор Колотилівка – Покровка на кордоні Бєлгородської та Сумської областей.

Як передає Укрінформ, про це Міністерство з питань реінтеграції тимчасово окупованих територій України повідомляє в Телеграмі.
“Виїжджати через гуманітарний коридор Колотилівка – Покровка можливо і потрібно”, - так Верещук прокоментувала відновлення роботи цього пункту перетину.
Віцепрем’єр нагадала, що він запрацював 5 серпня і відтоді сотні людей щодня перетинають його в напрямку Сум.
Верещук уточнила, що від Покровки курсують безкоштовні автобуси до Краснопілля. Там розташовані перші пункти прийому, де можна перепочити, отримати медичну та гуманітарну допомогу, а також усю необхідну інформацію для подальшого пересування. Зокрема, щодо спеціального евакуаційного поїзда із Сум до Києва, маршрутних автобусів до Харкова, передбачених виплат грошової допомоги тощо.
Віцепрем’єр також наголосила, що держава всіляко сприяє тому, аби громадяни України могли безперешкодно потрапити на територію, контрольовану урядом.
“Я закликаю використати цю можливість і перейти на контрольовану територію через діючий гуманітарний коридор”, – резюмувала Верещук.
“Якщо для дитини є лише свідоцтво про народження, наша прикордонна служба пропустить. Якщо немає паспорта, а є будь-яке інше посвідчення чи документ, це теж можливо. Окупанти можуть відібрати чи знищити паспорт. Часто через його відсутність люди не можуть наважитися на виїзд із небезпечних територій”, - підкреслила віцепрем’єр.
Як повідомляв Укрінформ, у Сумській області відновили роботу гуманітарного коридору Колотилівка (Російська Федерація) - Покровка (Україна).
Фото: Мінреінтеграції