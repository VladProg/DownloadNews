Медіасервіс MEGOGO запустив проєкт "Укрліт", де можна прослухати понад 250 творів зі шкільної програми з української літератури.

Як передає Укрінформ, про це дружина Президента Олена Зеленська повідомила в Телеграмі.
"Понад сто годин класики української літератури в аудіоформаті. Безкоштовно й у вільному доступі. Щоб можна було увімкнути "Місто" Підмогильного й прогулятись осіннім Києвом чи легко вивчити напамʼять вірш, який задали в школі", - зауважила перша леді.
За її словами, "медіасервіс MEGOGO, наш партнер у низці безбарʼєрних проєктів, запустив проєкт "Укрліт". Це понад 250 озвучених творів зі шкільної програми з української літератури".
Долучилися до озвучування професійні актори та зірки, зокрема Володимир Дантес, Олександр Педан, Roxolana, alyona alyona, Антоніо Лукіч, Григорій Бакланов, Анна Кошмал, Тімур Мірошниченко, Ната Жижченко (лідерка гурту ONUKA).
За словами Зеленської, в Міністерстві освіти та науки зазначають, що цьогоріч дистанційно навчатимуться приблизно 2,5 тис. шкіл, майже 4 тис. – у змішаному форматі. Сотні тисяч українських дітей навчаються за кордоном. Тож зручний аудіоформат для них – це простіший доступ до освіти й української культури, звʼязок із домом, який так важливо зберегти.
Послухати "Укрліт" можна в мобільному застосунку MEGOGO в розділі "Аудіо".
Проєкт реалізують медіасервіс MEGOGO та МОН за інформаційної підтримки Міністерства цифрової трансформації України і платформи Дія.Освіта.
Як повідомляв Укрінформ, за даними Зеленської, навчання за програмою mhGAP у межах Всеукраїнської програми ментального здоров’я пройшли вже понад 44 тисячі медиків.