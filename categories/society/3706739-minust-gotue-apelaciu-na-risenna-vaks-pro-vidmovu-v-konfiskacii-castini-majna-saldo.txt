Міністерство юстиції готує апеляцію на рішення Вищого актикорупційного суду про відмову у конфіскації майна колаборанта Володимира Сальдо, яким він володіє опосередковано - через доньку Ірину.

Про це повідомляє пресслужба Міністерства юстиції України, передає Укрінформ.
Зазначається, що 9 травня 2023 року рішенням ВАКС у справі 991/3250/23 частково задоволено позов Міністерства юстиції України про застосування до Володимира Сальдо санкції, передбаченої пунктом 1-1 частини 1 статті 4 ЗУ «Про санкції».
У Мін’юсті пояснюють, що цим рішенням у дохід держави стягнуто активи, які знаходяться у прямому володінні Сальдо, а також якими він володіє опосередковано, через колишню дружину Любов Сальдо.
Зокрема, це земельна ділянка загальною площею у 0,2872 га, розташована у місті Херсон; земельна ділянка загальною площею 0,1 га, розташована у місті Херсон; земельна ділянка загальною площею у 7,41 га; нежилі приміщення загальною площею у 3279,9 кв. м, розташовані у місті Херсон; нежитлові приміщення загальною площею у 304,2 кв. м, розташовані у місті Ялта, Автономна Республіка Крим; 2 нежитлові приміщення, загальна площею у 17,5 кв. м кожне, розташовані у місті Ялта, Автономна Республіка Крим; триповерхова будівля загальною площею у 2143,3 кв. м, що розташована у місті Херсон; житловий будинок загальною площею у 236,7 кв. м, розташований у місті Херсон; квартира загальною площею у 135,1 кв. м, житлова площа: 44,4 кв. м, розташована у місті Ялта, Автономна Республіка Крим; квартира загальною площею у 128,5 кв. м, що розташована у місті Одеса; квартира загальною площею у 36,8 кв. м, розташована у м. Херсон; 99,86% від загальної кількості акцій Приватного акціонерного товариства «Каштан» (код згідно з ЄДРПОУ: 02969774); 30% від загальної кількості акцій Приватного акціонерного товариства «Дельта-сервіс» (код згідно з ЄДРПОУ: 32125866) та транспортний засіб Volvo XC90, 2020 року випуску.
“Судом відмовлено у стягненні майна, яким, на думку Мін’юсту, Сальдо Володимир Васильович володіє опосередковано, через доньку Сальдо Ірину Володимирівну, а саме 55,56% частки статутного капіталу Товариства з обмеженою відповідальністю «Бебко-авто» (код ЄДРПОУ: 38390892) та 40% частки статутного капіталу Товариства з обмеженою відповідальністю «Конка» (код ЄДРПОУ: 32480173). Мін’юст готує апеляцію на рішення”, - ідеться в повідомленні.
Як повідомлялося, 13 квітня Міністерство юстиції України подало позовну заяву до Вищого антикорупційного суду про застосування санкцій до колаборанта Володимира Сальдо, який у період окупації Херсона очолював т.зв. військово-цивільну адміністрацію Херсонської області.