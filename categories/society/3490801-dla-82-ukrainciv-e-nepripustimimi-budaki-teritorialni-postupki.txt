Для 82% українців є неприпустимими будь-які територіальні поступки.

Як передає Укрінформ, про це свідчать результати всеукраїнського опитування громадської думки "Омнібус", проведеного 13-18 травня Київським міжнародним інститутом соціології.
Як пояснили у КМІС, нещодавно у New York Times вийшла редакційна стаття, де, зокрема можна було побачити певний заклик до "територіальних поступок" з боку України. За декілька місяців до повномасштабного вторгнення співробітники інституту мали ряд розмов з представниками західних ЗМІ і відзначили, що часто простежувалося досить глибоке нерозуміння реалій України та українців, навіть попри ряд надійних результатів соціологічних опитувань (що далі продовжилося у формі "Київ упаде за 3 дні" та інших подібних "експертних" міркувань західних "спеціалістів").
Соціологи зауважили, що загалом поставили запитання про готовність до територіальних поступок для досягнення миру. Як виявилося, для 82% респондентів жодні територіальні поступки не є припустимими, навіть якщо через це війна триватиме довше і будуть загрози збереженню незалежності України.

Лише 10% опитаних вважають, що для досягнення миру і збереження незалежності можна відмовитися від деяких територій, а 8% було важко відповісти.
При цьому у всіх регіонах України більшість населення виступає проти будь-яких територіальних поступок. Навіть на сході, який зараз зазнає інтенсивних боїв, 68% респондентів проти поступок (готові на поступки – лише 19%), а на півдні – 83% проти поступок (готові – лише 9%).

Як зауважили соціологи, серед респондентів, що зараз проживають на окупованих територіях, 77% проти будь-яких територіальних поступок (готові на поступки – 18%). При цьому серед тих, хто після 24 лютого виїхав з територій, які були окуповані, 82% опитаних виступають проти будь-яких поступок (підтримують поступки – лише 5%).
Опитування було проведене методом телефонних інтерв’ю з використанням комп’ютера (computer-assistedtelephoneinterviews, CATI) на основі випадкової вибірки мобільних номерів. У ньому взяли участь 2000 респондентів віком 18 років і старше, які на момент опитування проживали в Україні (у межах, які контролювалися владою до 24 лютого). До вибірки не включалися жителі Криму, Севастополя, ОРДЛО, а також громадяни, які виїхали за кордон після 24 лютого.

Зазвичай статистична похибка вибірки (з імовірністю 0,95 і з врахуванням дизайн-ефекту 1,1) не перевищувала б 2,4% для показників, близьких до 50%, 2,1% для показників, близьких до 25%, 1,5% - для показників, близьких до 10%, 1,1% - для показників, близьких до 5%. За умов війни додається певне систематичне відхилення, але при цьому результати зберігають високу репрезентативність і дозволяють досить надійно аналізувати суспільні настрої.