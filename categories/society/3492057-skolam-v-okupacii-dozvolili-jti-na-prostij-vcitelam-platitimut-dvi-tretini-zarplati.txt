У разі, якщо у школі на тимчасово захопленій території існує проблема щодо безпеки або примушування педагогів до співпраці з загарбниками, військова адміністрація може відправити заклад на простій.

Про це сказав голова Комітету Верховної Ради з питань освіти, науки та інновацій Сергій Бабак на брифінгу у Медіацентрі Україна - Укрінформ.
“Ми надали право місцевим органам влади і військовим адміністраціям визначати на місці тривалість навчального року. Тому деякі школи в зоні бойових дій, в окупації або через руйнування завершили навчальний рік раніше. Деякі школи на тимчасово окупованих територіях пішли на простій. Це робиться у тому випадку, якщо окупаційна влада змушує вчителів до співпраці, працювати за російською програмою", - сказав Бабак.
Він нагадав, що за Кримінальним кодексом, співпраця з загарбниками є колаборацією, і за це передбачено кримінальну відповідальність. "Тому якщо у школі є проблема з безпекою або з примусом адміністрації чи педагогів, то військова адміністрація може прийняти рішення і відправити таку школу на простій", - сказав голова парламентського комітету.
За його словами, у такому разі заклад освіти перестає працювати в очному режимі. За всіма працівниками навчального закладу зберігаються їхні посади і щонайменше дві третини заробітної плати.
“Наразі точно відомо, що в деяких населених пунктах намагаються перевести шкільні програми на російські стандарти, окупанти приходять до вчителів або до адміністрації шкіл і схиляють до співпраці. Але ми дуже радимо не йти на таку співпрацю, тому що це кримінальна відповідальність. Україна в будь-якому разі деокупує і поверне всі території", - заявив Бабак.
Як повідомлялося, міністр освіти та науки Сергій Шкарлет заявив, що в Україні освітній процес триває у понад 12 тис. шкіл, у 800 школах навчальний рік уже завершено.