Правоохоронці закликають українців бути особливо пильними на Великдень через загрозу ворожих провокацій. Вірянам варто утриматися від масових скупчень у культових спорудах, а главам церков – мінімізувати кількість присутніх на святкових богослужіннях.

Як передає Укрінформ, про це у Фейсбуці повідомляє пресслужба СБУ.
«Російська пропаганда поширила вже не одну заяву про можливі насильницькі дії щодо віруючих у період великодніх свят і церковних богослужінь в Україні. Таким чином росЗМІ вже готують підґрунтя для провокацій з боку армії рф. І заздалегідь перекладають відповідальність за них на представників "націоналістичних об’єднань". Підлості ворога достатньо, щоб влаштувати провокації навіть у Великдень – одне з найбільших християнських свят. Тож закликаємо українців бути особливо пильними у цей період», – йдеться у повідомленні.
Як зазначається, Служба безпеки України та Національна поліція докладуть максимум зусиль, щоб Великдень пройшов безпечно. Проте громадянам слід враховувати, що в нашій країні триває війна, і ворог готовий до будь-яких дій щодо цивільного населення. Повага до церков і святинь у нього теж відсутня – про це свідчать численні бомбардування таких об’єктів.
У зв’язку з цим правоохоронці рекомендують вірянам утриматися від масових скупчень у культових спорудах, а главам церков – мінімізувати кількість присутніх на святкових богослужіннях.
«Також просимо дотримуватися правил комендантської години, встановлених цивільними адміністраціями кожного регіону», – закликали в СБУ.
Як повідомляв Укрінформ, 18 квітня в ефірі телемарафону секретар Ради національної безпеки та оборони України Олексій Данілов повідомив, що на Великдень російська федерація може вдатися до провокацій на тільки в Україні, а й на території власної держави.