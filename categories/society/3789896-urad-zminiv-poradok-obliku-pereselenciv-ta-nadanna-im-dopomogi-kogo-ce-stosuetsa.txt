Кабінет міністрів звільнив від перевірок фактичного місця проживання внутрішньо переміщених осіб, які перебувають у війську.

Про це повідомив у Телеграмі постійний представник Кабінету міністрів у Верховній Раді Тарас Мельничук, передає Укрінформ.
«Внесено зміни до Порядку оформлення і видачі довідки про взяття на облік внутрішньо переміщеної особи та до Порядку надання допомоги на проживання внутрішньо переміщеним особам», - йдеться в повідомленні.
Зокрема, звільнено від проведення перевірок фактичного місця проживання/перебування внутрішньо переміщених осіб, які захищають незалежність, суверенітет та територіальну цілісність України, за умови підтвердження сплати військовою частиною (роботодавцем) єдиного внеску на загальнообовʼязкове державне соціальне страхування. Наголошується, що запроваджений механізм верифікації шляхом проведення обміну даними між Мінсоцполітики та Пенсійним фондом.
Також припиняється видача довідок про взяття на облік внутрішньо переміщених осіб тим українцям, які не виїхали за межі тимчасово окупованої території.
Крім того, уряд врегулював механізм надання допомоги на проживання особам з інвалідністю, які вже є її отримувачами.
Як повідомлялося, Міністерство з питань реінтеграції тимчасово окупованих територій працює над формуванням повного переліку місць тимчасового проживання (МТП) внутрішньо переміщених осіб.
Фото: КМУ