Президент України Володимир Зеленський висловив співчуття рідним українців, які загинули в Ізраїлі, відзначивши, що світ докладає зусиль, аби не допустити поширення дестабілізації. Єдиний, хто зацікавлений у найгіршому сценарії, - це Росія.

Про це він сказав у вечірньому відеозверненні, передає Укрінформ.
"Була на Ставці й доповідь Служби зовнішньої розвідки щодо ситуації навколо Ізраїлю та загалом у регіоні Близького Сходу. Відстежуємо всю інформацію та підтримуємо контакти з партнерами заради того, щоб не допустити поширення дестабілізації. Ми чітко розуміємо, що єдиний, хто зацікавлений у найгіршому сценарії, – це наш ворог", - зазначив Президент.
Він висловив вдячність усім у світі, хто докладає зусиль, щоб регіон Близького Сходу не вибухнув, але й щоб терористи відповіли за скоєне проти Ізраїлю – проти дітей, жінок, проти звичайних людей.
"Пам’ятаємо й про громадян інших держав, яких терористи захопили в заручники або вбили. Серед загиблих є й українці. Мої співчуття всім, хто втратив рідних", - сказав Зеленський.
За його словами, це надзвичайно важливо – і важливо для усіх у світі, навіть для тих, хто зараз цього поки що не розуміє, – щоб терористи завжди відповідали за принесене ними зло.
Як повідомляв Укрінформ, Президент України закликав світових лідерів поїхати до Ізраїлю, оскільки люди там зараз, як і український народ у перші дні повномасштабного вторгнення РФ, особливо потребують підтримки та відчуття єдності.