Левова частка українців вважають, що низький дохід та непрозорі державні видатки можуть бути підставою для несплати податків.

Як передає Укрінформ, про це свідчать дані опитування, проведеного Київським міжнародним інститутом соціології на замовлення Центру соціально-економічних досліджень CASE Україна.
«80,3% відповідей на запитання «Чому, на вашу думку, звичайні громадяни можуть не хотіти платити податки?» приходилось на варіант «Через низькі доходи, які не дозволяють забезпечити гідний рівень життя», - йдеться в повідомленні.

Водночас 73,6% українців переконані, що сплачені ними податки або крадуть, або використовують марно.
Ще 65,8% опитаних вважають, що українці не хочуть платити податки через неможливості впливати на те, куди держава витрачає податки, а 59,8% - через низьку якість державних послуг.
Ще однією поширеною причиною (56,6% відповідей) ухиляння від сплати податків респонденти назвали аналогічні дії співвітчизників.
Дослідження проводилося Київським міжнародним інститутом соціології з 11 травня по 12 червня 2023 року. На основі випадкової вибірки мобільних телефонних номерів опитано 2013 респондентів у віці 18 років і старше. До вибірки не включалися жителі територій, які тимчасово не контролювалися владою України до 24 лютого 2022 року та громадяни, які виїхали за кордон після 24 лютого 2022 року. Статистична похибка вибірки не перевищує 2,4%.