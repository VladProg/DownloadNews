Українські жінки та діти, змушені тікати з України за кордон, є ідеальною цільовою групою для злочинців, які займаються торгівлею людьми.

Як передає Укрінформ, про це заявила координаторка ЄС із питань боротьби з торгівлею людьми Діане Шмітт в інтерв’ю німецькому виданню Die Welt.
"Коли росія напала на Україну, то у нас теж задзвеніли тривожні дзвони. Бо українки вже багато років є одними з головних жертв торгівлі людьми в ЄС. Здебільшого йдеться про сексуальну експлуатацію, іноді також про примусову працю. У ситуації, коли багато жінок без чоловіків і дітей тікають до Польщі, Румунії та інших країн ЄС, важливо було швидко відреагувати – налагодити профілактичні програми, розгорнути інформаційні кампанії та активізувати всі сили безпеки та громадськість з приводу небезпек", - зазначила Шмітт.
Вона вказала на те, що ЄС вперше в історії активував Директиву про тимчасовий захист, яка дає вимушеним переселенцям з України, наприклад, доступ до ринку праці та медичної допомоги, що "зменшує вразливість і ризик торгівлі людьми".
За словами координаторки ЄС, наразі немає доказів того, що жертвами торгівлі людьми стало значно більше українських жінок, ніж до війни. Шмітт вказала на те, що Європол, Frontex, національні органи влади та організації тісно співпрацюють з її офісом. "Усі сигнали були розглянуті, і на сьогодні підтверджених випадків, коли біженці також стали жертвами торгівлі людьми, небагато", - заявила координаторка ЄС.
Водночас вона вказала на те, що це в жодному разі не означає, що потрібно "сидіти склавши руки", тому що "ця величезна група особливо вразливих жінок і дітей є ідеальною ціллю для вербування злочинцями". При цьому, особливо зараз, "коли в деяких країнах є загроза зменшення готовності підтримувати, бо війна затягується".
24 лютого росія розпочала широкомасштабне вторгнення в Україну. Війська рф обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, балістичних ракет. Загарбники влаштували масовий терор на тимчасово зайнятих територіях.