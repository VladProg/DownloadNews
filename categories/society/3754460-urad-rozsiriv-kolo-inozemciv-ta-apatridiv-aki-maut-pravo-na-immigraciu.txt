Уряд розширив коло іноземців і осіб без громадянства, які мають право на отримання дозволу на імміграцію в Україну, особами, які прослужили в Державній спеціальній службі транспорту України та Нацгвардії України три і більше років.

Про це у Телеграмі поінформував постійний представник Кабміну у Верховній Раді Тарас Мельничук, передає Укрінформ.
«Розширено коло іноземців та осіб без громадянства, які мають право на отримання дозволу на імміграцію в Україну, особами, які прослужили в Державній спеціальній службі транспорту України та Національній гвардії України три і більше років», - заявив він.
Уряд також розширив це коло особами, які служили у ЗСУ, Державній спеціальній службі транспорту України та Нацгвардії України (незалежно від строку військової служби) і були визнані військово-лікарськими комісіями непридатними до військової служби за станом здоровʼя за наслідками захворювань, поранень (травм, контузій, каліцтв), одержаних під час виконання обовʼязків військової служби.
Окремо Кабмін відніс до повноважень Міноборони та НГУ подання пропозицій до Державної міграційної служби України щодо встановлення квоти імміграції для цих категорій осіб і уточнив перелік документів, що подаються до міграційної служби для отримання дозволу на імміграцію в Україну.
Як повідомлялося, 21 липня Президент України Володимир Зеленський підписав ухвалені Верховною Радою зміни до Закону «Про імміграцію» щодо вдосконалення умов і порядку імміграції в Україну іноземців та осіб без громадянства» №6516, який був ініційований Державною міграційною службою.