У Національному банку нагадують, що для українців, які тимчасово знаходяться у Німеччині, 30 жовтня - останній день, коли вони мають змогу обміняти готівкову гривню на євро.

Як передає Укрінформ, про це повідомляє пресслужба НБУ.
"30 жовтня 2022 року – останній день, коли українці в Німеччині мають змогу обміняти готівкові гривні на євро. Програма обміну готівкової гривні на євро в Німеччині була започаткована на основі угоди, укладеної між Національним банком України, Федеральним банком Німеччини та Міністерством фінансів Німеччини. Вона дала можливість українцям, які через війну вимушено залишили Україну та перебували в Німеччині, обміняти наявну в них готівкову гривню в німецьких кредитних установах для задоволення життєвих потреб", - йдеться в повідомленні.
У Нацбанку пояснюють, що відповідна програма обміну завершується через суттєве зниження кількості та сум таких обмінних операцій порівняно зі стартом обміну. Загалом станом на 28 жовтня 2022 року за п’ять місяців дії угоди українці обміняли на євро в Німеччині майже 154 млн грн.
Як повідомляв Укрінформ, із 24 травня 2022 року українці, які через війну вимушено залишили Україну та перебувають у Німеччині, могли обміняти готівкову українську гривню на євро.