Кабінет Міністрів України схвалив стратегію інтегрованої автоматизованої системи радіаційного моніторингу на період до 2024 року.

Як передає Укрінформ, про це повідомляє пресслужба Міністерства захисту довкілля та природних ресурсів України.
Зазначається, що завдяки реалізації стратегії в Україні буде створена єдина інтегрована система радіаційного моніторингу, яка буде синхронізована з європейською системою радіаційного моніторингу EURDEP. Доступ до результатів моніторингу відбуватиметься у режимі реального часу.
Водночас в Україні буде запроваджені механізми раннього оповіщення населення та прогнозування розвитку радіаційної обстановки в країні при транскордонному перенесенні радіоактивних речовин;
«В умовах війни та постійних радіаційних загроз з боку росії є гостра необхідність об'єднати дані радіаційного моніторингу, шляхом створення єдиної системи на державному рівні та інтеграції її до європейської системи радіаційного моніторингу EURDEP. Сьогодні це вкрай важливе питання безпеки як для України, так і для Європи», - пояснив міністр захисту довкілля та природних ресурсів України Руслан Стрілець.
За його словами, об'єднана система спостережень дозволить нам у режимі реального часу виявляти та швидко реагувати на загрози перенесення радіоактивних речовин в Україні та за її межами.
У відомстві додають, що на сьогодні в Україні радіаційний моніторинг здійснюють різні суб’єкти: Енергоатом, ДАЗВ, Державне космічне агентство, Національна академія наук та Укргідрометцентр при ДСНС. Їхні системи забезпечують лише секторальні спостереження за радіаційною обстановкою довкілля.
При цьому в Україні немає можливостей для виявлення, аналізу і прогнозування наслідків радіаційних аварій, які розповсюджуються за межі зон АЕС, а також єдиної методології узагальнення результатів спостережень та єдиного центру збору даних спостережень та прийняття рішень.
Стратегія розроблена на виконання рішення РНБО «Про виклики і загрози національній безпеці України в екологічній сфері та першочергові заходи щодо їх нейтралізації», введеного в дію Указом Президента України від 23 березня 2021 року №111.
Як повідомлялося, 24 лютого 2022 року, в перший день повномасштабного вторгнення рф в Україну, Чорнобильська АЕС була захоплена російськими військами. 31 березня загарбники залишили станцію.
У ніч проти 4 березня була захоплена Запорізька АЕС. Відтоді атомна станція і місто Енергодар перебувають під контролем російських військових.