В середньому від 200 до 400 тисяч споживачів знеструмлені в кожній області у певні години.

Про це повідомив Прем’єр-міністр України Денис Шмигаль під час засідання уряду, передає Укрінформ.
«Вся магістральна високовольтна інфраструктура працює, але проблеми зберігаються в розподільчих мережах обленерго по території всієї держави. В середньому від 200 до 400 тис. споживачів знеструмлені в кожній області в ті або інші години», - зазначив він.

Відео: Кабінет Міністрів України
Очільник уряду уточнив, що більш важка ситуація через погодні умови в Хмельницький, Одеській, Тернопільській областях. В Харківській та Херсонській областях інфраструктуру пошкоджено через масовані обстріли, які тривають останні два дні.
Як повідомлялось, 23 листопада росіяни вчергове обстріляли енергетичну інфраструктуру. В енергосистемі все ще зберігається суттєвий дефіцит. Тому, щоб тримати її в балансі, продовжують діяти як планові, так і аварійні відключення споживачів.
В Україні вже немає жодної теплової та гідроелектростанції, яка б не була обстріляна ворогом. Наразі виробники електроенергії покривають потреби споживачів на 70%.
Фото: Урядовий портал