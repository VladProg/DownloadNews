Понад 800 тисяч жителів України потребують відновлення або ремонту житла, зруйнованого або пошкодженого через російську агресію, заявляє голова партії "Слуга народу" Олена Шуляк.

Як передає Укрінформ, про це повідомляє пресслужба партії.
За словами Шуляк, у Верховній Раді у першому читанні ухвалений законопроєкт про компенсації за зруйноване і пошкоджене майно, він передбачає черговість для певних категорій людей.
"Це військові та їхні родини, багатодітні сім’ї, особи з інвалідністю. Ми вважаємо, що саме вони мають першими отримувати або компенсацію, або житло, тому що вони його найбільше потребують", – пояснила очільниця "Слуги народу".






На Донеччині росіяни за добу обстріляли 18 населених пунктів / Фото: НП



















За її словами, держава майже два місяці збирає інформацію від громадян про зруйноване та пошкоджене житло. З'ясовано, що понад 15 млн кв. м зруйновано, заявки подали більш ніж 220 тисяч людей, загалом понад 800 тисяч українців потребують відновлення або ремонту житла.






Ворог обстріляв будинки на Запоріжжі / Фото: Національна поліція

























"Потрібні величезні кошти, яких ні у державному бюджеті, ні в місцевих бюджетах немає, адже все йде на потреби оборони. Наш законопроєкт передбачає, що гроші на компенсації виділятимуть з Фонду відновлення. Його наповнятимуть різні джерела, але основне – це міжнародна допомога, на яку ми розраховуємо", – зауважила Шуляк.






російська ракета влучила у багатоповерхівку на Одещині / Фото: ДСНС



















Як повідомлялося, Кабінет Міністрів вніс зміни до Порядків виконання невідкладних робіт, пов’язаних із пошкодженням будівель і споруд та визначення шкоди та збитків, завданих Україні внаслідок збройної агресії російської федерації.
За даними Шуляк, внаслідок збройної агресії росії найбільше пошкоджено житла у Донецькій, Харківській та Київській областях.