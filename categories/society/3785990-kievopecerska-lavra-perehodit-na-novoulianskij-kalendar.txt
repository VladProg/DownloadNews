Києво-Печерська лавра з 15 листопада 2023 року перейде на новоюліанський календар, який є основним для Православної церкви України.

Як передає Укрінформ, про це повідомив виконувач обов’язків намісника Свято-Успенської Києво-Печерської лаври архімандрит Авраамій у Фейсбуці.
"На численні прохання парафіян Києво-Печерської лаври, з благословення священноархімандрита Свято-Успенської Києво-Печерської лаври Блаженнішого митрополита Епіфанія, з 15 листопада (початок Різдвяного посту) Лавра переходить на використання новоюліанського календаря, який є основним для нашої помісної церкви", - написав він.
Як повідомляв Укрінформ, Православна церква України з 1 вересня 2023 року перейшла на новоюліанський календар. У новому церковному році дати нерухомих свят, постів, загальниць, дні вшанування пам՚яті святих будуть відзначатися на 13 днів раніше.