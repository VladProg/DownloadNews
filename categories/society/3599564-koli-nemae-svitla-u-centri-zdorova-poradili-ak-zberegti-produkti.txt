Центр громадського здоров'я МОЗ України надав рекомендації, як у разі вимкнення електроенергії зберегти охолоджені або заморожені продукти безпечними для вживання.

Поради опубліковані на сторінці ЦГЗ у Фейсбуці, передає Укрінформ.
Зокрема, за словами фахівців, слід подбати про безпечну температуру у холодильнику (4°С або нижче) та морозильній камері (0°С або нижче).
Також слід заморозити контейнери з водою, щоби мати змогу зберегти температуру їжі за температури 4°С або нижче, якщо доведеться виймати продукти з холодильника. По змозі варто придбати сухий або блоковий лід.




Коли електроенергію відключили, дверцята холодильника та морозильної камери потрібно тримати закритими.
"Якщо дверцята залишаються закритими, продукти залишаються безпечними до 4 годин у холодильнику, 48 годин у повній морозилці, 24 годин у напівпорожній морозилці. Якщо електроенергія відключена більш як чотири години, помістіть лід до продуктів у холодильник", - зазначають у ЦГЗ.
Водночас фахівці застерігають, що не можна куштувати їжу на смак, щоби перевірити її безпечність. Якщо є сумніви, продукт краще викинути.


"Викидайте з холодильника продукти, що швидко псуються (м’ясо, рибу, нарізані фрукти та овочі, яйця, молочні продукти та їх залишки) через чотири години без електроенергії або джерела холоду. Викидайте будь-яку їжу з незвичним запахом, кольором чи текстурою", - радять у ЦГЗ.
Також потрібно перевіряти температуру продуктів, що зберігаються у морозилці або в холодильнику з додатковим джерелом холоду. Якщо температура вища за 4°С - це можна перевірити за допомогою термометра в пристрої, - їжу слід викинути.
Водночас, як зауважили у ЦГЗ, заморожені продукти, які все ще містять льодові кристали або мають температуру 4°С або нижче, можна безпечно повторно заморозити або приготувати.
Як повідомлялося, з 10 жовтня росія завдає масованих ударів ракетами та дронами-камікадзе по енергетичній інфраструктурі України. Унаслідок обстрілів пошкоджено понад 45 об'єктів енергетики. Укренерго запровадило обмеження електропостачання у центрі та на півночі України.