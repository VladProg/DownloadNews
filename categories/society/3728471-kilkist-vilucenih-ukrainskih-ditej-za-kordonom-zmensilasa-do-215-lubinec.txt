Кількість вилучених українських дітей за кордоном вже зменшилася з 240 до 215.

Про це український омбудсман Дмитро Лубінець заявив під час презентації спецдоповіді Уповноваженого Верховної Ради України з прав людини “Нерозквітлі. Порушення прав українських дітей на тимчасово окупованих територіях України та у Росії: депортація, мілітаризація, індоктринація”, передає кореспондент Укрінформу.

“Щодо інформації з вилучення українських дітей (за кордоном — ред.), то кількість цих (зафіксованих — ред.) випадків попередньо у нас була на рівні 240. По частині з них було максимально швидко відпрацьовано, (і ця — ред.) кількість зменшилася до 215. Станом на цей час ми працюємо по подібним кейсам. Найбільше ми фіксуємо ці факти на території Італії та Німеччини”, - заявив він.
За словами Лубінця, в української влади у розробці є дуже складні кейси щодо цього.
“Найскладніший кейс — це коли у рідної мами забрали дитинку на території Німеччини. Вже відбулося 2 засідання суду щодо цього. За трактуванням сусідів, вона дуже жорстко поводила себе по відношенню до дитини. Хоча ми це не спостерігали і дитина не підтверджувала ці дані. Але тим не менш, ми наразі працюємо над тим, щоб дитину з мамою повернути в Україну і щоб вони тут возз'єдналися”, - зазначив омбудсман.
Уповноважений ВР із прав людини сказав, що не бачить (у цьому питанні — ред.) якусь системну проблему, але, тим не менш, є випадки, над якими Офіс омбудсмана працює.
“І працюємо не тільки ми як Офіс омбудсмана — зрозуміло, що у першу чергу працюють наші дипломати. Я можу сказати, що максимально швидко з їхнього боку по кожній ситуації ми знаємо (дані — ред.). Я тримаю особисто на контролі (це питання — ред.)”, - поінформував він.
Як повідомлялося, станом на 19 червня Офіс уповноваженого Верховної Ради з прав людини зафіксував 240 випадків, коли у європейських країнах соцслужби відбирали українських дітей у тих осіб, з якими вони там перебували.