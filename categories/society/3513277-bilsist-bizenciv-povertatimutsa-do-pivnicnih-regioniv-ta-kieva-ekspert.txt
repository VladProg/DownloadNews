Експерти прогнозують, що у північні області та до Києва повертатиметься найбільша кількість переміщених осіб. На другому місці — схід України.

Як передає кореспондент Укрінформу, про це повідомила національний фахівець з юридичних питань Міжнародної організації з міграції Олена Луканюк під час онлайн-конференції «Відбудова України. Житло для постраждалих від війни».
«Станом на середину травня наша організація зафіксувала понад 4,4 млн людей, які повернулися в Україну. Саме в цей період кількість тих, хто повертається, стала більшою за кількість тих, хто виїжджає з країни. Очікується, що на північ України повернеться найбільша кількість біженців та внутрішньо переміщених осіб — понад 1,7 млн, з них до Києва — 941 тис. Адже цей регіон звільнений від окупантів, що створює певну ілюзію безпеки», - сказала вона.
Також, за її даними, велика кількість людей вже повертається або планує повернутися і на схід України — понад 800 тис. осіб за прогнозами. «Це доволі великий показник, який може здивувати, зважаючи на безпекову ситуацію. Але слід пам’ятати, що загальна щільність населення на сході України до війни була в 2-3 рази вища в порівнянні зі щільністю населення інших регіонів», — зазначила Луканюк.
Третім за кількістю українців, які виявили намір повернутися, є південний регіон — 448 тис. осіб.
За словами представниці МОМ, однією з причин, що спонукає українців повертатися додому, є фінансова нестабільність. Так, за даними опитування Міжнародної організації з міграції, 18% біженців та ВПО втратили будь-який дохід з початку активної фази війни. Переважна кількість (39%) мали дохід в межах 200 доларів (до 5000 грн).
«Люди вичерпали свої заощадження. А якщо говорити про країни ЄС, то вартість життя там значно дорожча за вартість життя в Україні, що спонукає людей повертатися», — зауважила експерт.
Також на збільшення динаміки повернення саме з-за кордону в травні вплинув і той факт, що почав добігати кінця 90-денний термін дії безвізового режиму з країнами ЄС.
«Ті люди, хто не планував отримувати жодного офіційного статусу в Європі — ані біженця, ані тимчасового захисту, — мають повернутися в Україну по завершенню 90-денного безвізового терміну», — сказала Луканюк.
Серед факторів впливу на рішення про повернення, окрім зазначених, експерти також називають можливість влаштуватися на роботу в Україні і, відповідно, неможливість знайти роботу за кордоном. Вціліле житло або можливість орендувати/придбати власне помешкання також мають неабияке значення. Не слід відкидати і такий психологічний фактор, як бажання воз’єднатися з членами родини, вказала есперт.
Як повідомлялося, ПАРЄ пропонує урядам країн - членів Ради Європи вжити низку заходів для полегшення гуманітарних наслідків загарбницької війни росії проти України. ПАРЄ пропонує всім національним парламентам, включаючи парламенти держав, які не є членами Євросоюзу і які ще не активізували Директиви про тимчасовий захист, запровадити принаймні еквівалент такого захисту і поширити його на громадян третіх країн. Це, зокрема, може включати скасування візових обмежень, якщо такі є.