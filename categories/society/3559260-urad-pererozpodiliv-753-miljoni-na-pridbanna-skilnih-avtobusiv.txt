Кабінет Міністрів України перерозподілив субвенцію регіонам у розмірі 753 млн грн на придбання шкільних автобусів.

Як передає Укрінформ, про це поінформував Прем’єр-міністр України Денис Шмигаль у Телеграмі.
«У контексті підготовки до нового навчального року уряд перерозподілив субвенцію регіонам у розмірі 753 млн грн на придбання шкільних автобусів. Через повномасштабне російське вторгнення багато закладів освіти були зруйновані, а автобуси знищені або передані на потреби військових. Щоб забезпечити підвезення дітей до шкіл, ми також розширили перелік закладів освіти, для яких можливо закуповувати автобуси», - розповів Шмигаль.
За його словами, це дасть можливість надати рівний доступ до якісної освіти дітям, які перебувають далеко від шкіл на деокупованих територіях або мають особливі освітні потреби.
Як повідомляв Укрінформ, раніше віцепрем'єр-міністр - міністр цифрової трансформації Михайло Федоров заявив, що заявки на підключення Wi-Fi в укриттях подали понад чотири тисячі шкіл, майже тисяча з них уже мають доступ до інтернету.