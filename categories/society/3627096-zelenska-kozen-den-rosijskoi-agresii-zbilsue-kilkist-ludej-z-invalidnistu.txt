Дружина Президента Олена Зеленська зазначила, що кожен день російського вторгнення збільшує кількість людей із інвалідністю, дітей та дорослих, які потребують протезів та спеціальної реабілітації.

Як передає Укрінформ, про це перша леді сказала на форумі в Києві до Міжнародного дня людей із інвалідністю, повідомляється у Фейсбуці першої леді.






Форум до Міжнародного дня людей із інвалідністю / Фото: Олена Зеленська




























“Спроможність. Ніби просте поняття – а в нього кілька визначень. По-перше – це особиста здатність. Та водночас – це сприятливі обставини, як допомагають здійсните задумане, реалізувати та реалізуватись у житті. Фактично у кількох реченнях вимальовується ціла «філософія спроможності». Саме так називався форум, який відкрила сьогодні у Києві до Міжнародного дня людей із інвалідністю”, - зазначила Зеленська.
Вона розповіла, що громадські активісти, представники міжнародних організацій та міністерств обговорювали, які умови має бути створено у державі та суспільстві – аби кожна людина в Україні мала спроможність повного життя, реалізовувати себе, не мати бар’єрів.
“Кожен день російського вторгнення, на жаль, збільшує кількість людей із інвалідністю, дітей та дорослих, які потребують протезів та спеціальної реабілітації. І якщо до війни ми почали рух до безбар’єрності (в тому числі психологічної, економічної), то зараз наша мета всеосяжніша: нам потрібна в усіх змістах безбар’єрна країна для всіх, щоб кожен, незалежно від ран, нанесених війною чи життям, почувався максимально спроможним”, - додала Зеленська.
Дружина Президента розповіла, що для цього система охорони здоров’я інтегрує зараз принципи МКФ – інструмент для відновлення людини після отримання травми чи каліцтва.
Також, зауважила Зеленська, реалізується проєкт Superhumans зі створення спеціалізованої клініки протезування та реконструкції, триває робота над новим алгоритмом отримання водійських прав для людей з інвалідністю, вдосконалюються державні будівельні норми, щоб відбудова пошкоджених війною будівель та будівництво нових проходили вже за новими стандартами.
“Та головне, мені здається, – війна прискорила важливі психологічні зміни в суспільстві. Тепер ми впевнились в тому, що ми – людяні, турботливі, емпатичні. Що нам не байдуже. Що ми приймаємо і поважаємо розмаїття. Що ми прагнемо гідних умов – не тільки для себе, а й для оточуючих”, - підкреслила дружина Президента.
Щороку 3 грудня відзначається Міжнародний день людей з інвалідністю.