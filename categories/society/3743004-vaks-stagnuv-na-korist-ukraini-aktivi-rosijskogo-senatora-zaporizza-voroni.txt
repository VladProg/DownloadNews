Вищий антикорупційний суд частково задовольнив позов Мін'юсту про застосування санкцій до ексзаступника міністра юстиції Дмитра Ворони, стягнувши в дохід держави його активи.

Як передає Укрінформ, про це повідомляє пресслужба Міністерства юстиції у Фейсбуці.
"Вищий антикорупційний суд 31 липня 2023 року ухвалив рішення про часткове задоволення позову Міністерства юстиції України до Ворони Дмитра Миколайовича про застосування санкції, передбаченої пунктом 1¹ частини першої статті 4 Закону України "Про санкції"", - ідеться в повідомленні.
Зазначається, що ВАКС стягнув у дохід держави активи, які належать Вороні, та активи, щодо яких він може прямо чи опосередковано вчиняти дії, тотожні за змістом здійсненню права розпорядження ними, а саме: чотири квартири, десять земельних ділянок, садовий будинок, домоволодіння, три автомобілі, грошові кошти.
“Судом відмовлено у задоволенні позовних вимог у частині стягнення грошових коштів, наявних на банківському рахунку дружини Ворони Тетяни Сергіївни, – у цій частині Мін’юст готує апеляційну скаргу”, - повідомили у міністерстві.
Як повідомлялося, 7 липня 2023 року Мін’юст подав позов до ВАКС про застосування санкції, передбаченої пунктом 1-1 ч. 1 ст. 4 Закону України «Про санкції» до Дмитра Ворони, за участі третьої особи, яка не заявляє самостійних вимог - дружини Тетяни Ворони.
Дмитро Ворона - колишній заступник міністра юстиції України (2012-2013 рр.). Наразі є сенатором Російської Федерації - представником виконавчого органу державної окупаційної влади Запорізької області в Раді Федерації. Бере активну участь у матеріально-технічному забезпеченні створення та функціонування окупаційних адміністрацій. Підтримує дії країни-агресора.