Із 16 липня всі інтернет-ресурси, які використовуються в Україні як представництва юридичної особи або ФОП, повинні мати основну версію українською мовою.

Це пов‘язано із набранням чинності частин 2 та 6 статті 27 Закону України «Про забезпечення функціонування української мови як державної», повідомляє Укрінформ із посиланням на роз‘яснення Міністерства культури та інформаційної політики.
Так, з 16 липня 2022 року українська мова має використовуватися на будь-якому товарі, на якому встановлено комп‘ютерну програму. Якщо це імпортний продукт, він має бути «локалізований» для реалізації в Україні й мати українськомовний інтерфейс.
Крім того, всі інтернет-ресурси (ЗМІ, вебсайти, сторінки у соцмережах, YouTube-, Viber-, Telegram-канали, мобільні застосунки тощо), які використовуються як представництва юридичної особи або ФОП, повинні мати основну версію українською мовою. Вона має завантажуватися для користувачів з України за замовчуванням.
Зазначається, що з 16 липня 2022 року за порушення цього закону Уповноважений із захисту державної мови може накладати штраф. Якщо порушення вчинено вперше, розмір штрафу становить від 3400 до 8500 грн. За повторне порушення – від 8500 до 11900 грн.
У МКІП зауважують, що улюблений наратив кремлівської пропаганди — нібито в Україні утискають права російськомовного населення. У зв’язку з цим навколо мовного закону в Україні поширюються чимало маніпулятивних тез.
«російська мова – державна мова ворожої країни. Тієї, що продовжує вбивати український народ не п’ятий місяць, не дев‘ятий рік, а століттями. Українці ніколи не зазнавали і не зазнаватимуть жодних утисків за незнання мови. Та нині перехід на українську мову навіть у побуті для багатьох став насамперед виявом громадянської позиції», – наголошують у міністерстві.

Як повідомляв Укрінформ, Верховна Рада 25 квітня 2019 року ухвалила закон «Про забезпечення функціонування української мови як державної». Його статті впроваджуються в дію поетапно. Переважна більшість його норм набула чинності 16 липня 2019 року.