На тимчасово захоплених російськими загарбниками територіях розташовані 235 медичних закладів.

Як передає Укрінформ, про це міністр охорони здоров'я Віктор Ляшко повідомив під час засідання уряду, повідомляє пресслужба МОЗ.
"На територіях, тимчасово окупованих російськими військами, знаходиться 235 медичних закладів та понад 200 бригад екстреної медичної допомоги, більшість з яких – у Херсонській області. Міністерством охорони здоров'я надано ряд рекомендацій щодо роботи в умовах окупації та розробляються додаткові вказівки спільно з СБУ, оскільки щодня окупанти все більше тиснуть на керівництво лікарень", - ідеться у повідомленні.
За словами Ляшка, продовжено режим виплат медичним закладам на тимчасово захоплених територіях, де є належний зв’язок із керівництвом для проведення платежів.
Так, за лютий-травень медичні заклади у Донецькій, Запорізькій, Луганській та Херсонській областях за Програмою медичних гарантій отримали понад 5,2 млрд грн. Ще 50 млн грн перераховано закладам, які фінансуються за субвенцією, зазначив міністр.
Як наголосив Ляшко, левова частка медзакладів на захоплених ворогом територіях, з якими є зв'язок, вже забезпечила виплату зарплат медикам.
"Лише про 18 закладів у нас відсутні дані щодо виплат заробітної плати за квітень, оскільки їх керівництво не виходить на зв'язок. Тому у вирішенні цього питання ми вже співпрацюємо з військовими адміністраціями. Адже всі наші медики, які працюють у надскладних умовах, мають бути забезпечені гідною заробітною платою”, – підкреслив Ляшко.
За його словами, "також найбільшою проблемою є забезпечення регіонів у тимчасовій окупації необхідними ліками та медичними виробами".
росія уже не перший тиждень блокує постачання ліків, зокрема життєво необхідних, на території, де відбувається спроба встановити окупаційний режим, підкреслив міністр.
За словами Ляшка, штучно сформовані складнощі для доставки ліків і пов’язаний з цим їх дефіцит, а також проблеми з паливом, використовуються загарбниками як один із способів примусу до взаємодії з ними.
"І це ще один із багатьох злочинів проти людяності, які вчиняють терористи з російської федерації на території України", - заявив міністр.
"Адже, відповідно до норм Конвенції про захист цивільного населення під час війни, держава-окупант у співробітництві з органами місцевої влади (обраними відповідно до українського законодавства) зобов'язана забезпечувати необхідну медичну допомогу населенню. Це означає, що на окупованих територіях мають працювати медичні заклади та надавати необхідні послуги пацієнтам, проводитися профілактичні заходи для запобігання поширенню інфекційних захворювань", - підкреслив Ляшко.
Окрім того, повинні працювати аптеки, аби цивільне населення мало безперебійний доступ до ліків та медичних виробів, додав Ляшко.
Як повідомляв Укрінформ, на Херсонщині ворог блокує "зелені коридори", евакуацію. Військові рф викрадають мирних жителів, серед яких журналісти, керівники громад, депутати, активісти, селяни, вчителі. На тимчасово захопленій території регіону вичерпуються ресурси, зупинився бізнес. У Херсоні російські військові захопили гуманітарний хаб, організований для допомоги херсонцям та медзакладам. У Херсоні запасів медпрепаратів, які змогли доставити до міста волонтери і які роздають за рецептами у лікарнях, залишилося на два тижні. У місті ліки можна придбати прямо на вулиці з машини, всі вони російські, дорожчі, завезені з Криму. Аптеки в місті відкриті, але вони порожні.