В ефірі національного телемарафону "Єдині новини" 26 серпня відбудеться премʼєра документального фільму "Війна (не) жіноча справа" від Сухопутних військ Збройних сил України.

Про це Сухопутні війська повідомили у Фейсбуці, передає Укрінформ.
У фільмі йдеться про українських військовослужбовиць, які беруть участь у бойових діях та нарівні із чоловіками боронять Україну.
Як зауважила радниця командування Сухопутних військ з гендерних питань Оксана Григор’єва, втілення гендерних принципів у ЗСУ краще побачити на практиці.

"Жінка в армії – це повноцінна бойова одиниця. Вона сильна, професійна, вмотивована. ЇЇ не мобілізували, вона сама прийшла в ЗСУ щоб пліч-о-пліч з побратимами та посестрами захищати нашу батьківщину від ворожої навали", – наголосила радниця.
За її даними, на сьогодні в Сухопутних військах ЗСУ служать 17 тисяч 820 жінок, із кожним днем ця цифра зростає. "Поки хтось із чоловіків шукає шляхи як втекти від війни, за останні два місяці до нас прийшло майже 2000 жінок-доброволець. Нам є з кого брати приклад", – зауважила Григор’єва.
У Сухопутних військах сподіваються, що фільм про жінок на війні змотивує і чоловіків, які досі мають сумніви.
Показ стрічки запланований на 16:00.
Як повідомляв Укрінформ, з 18 вересня на стримінговому сервісі Paramount+ буде доступний документальний фільм про війну в Україні "Суперсила" (Superpower), знятий американським актором і режисером Шоном Пенном й Аароном Кауфманом.