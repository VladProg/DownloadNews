Дружина Президента Олена Зеленська привітала українських матерів зі святом.

Як передає Укрінформ, про це Зеленська написала у Телеграмі.
"Сьогодні українські мами мали б отримувати квіти, дитячі малюнки та усміхатися. Однак війна прийшла у їхній дім – і День матері відчувається зовсім інакше", - зазначила Зеленська.
Вона навела приклади героїзму сучасних українських матерів.
"Українська мама Тетяна Близняк годує донечку у метро. Фреска, що її називають “українська мадонна”, з’явилась у храмі Неаполя — тільки мадонна у капюшоні та спортивному костюмі, бо так зручніше бігти у сховище", - зауважила дружина Президента.
За словами першої леді, українка Ганна Тузова вивезла двох дітей до Польщі і відкрила там благодійний центр для дітей з аутизмом. Вона вже вдруге тікає від війни, бо у 2014 році залишила рідний Донецьк.
Мама 5-річного Михайла із Миколаєва закрила його своїм тілом, коли росіяни обстріляли їхню автівку, що намагалася вирватися із окупації. "Вона загинула, щоб Михайлик жив", - підкреслила Зеленська.
Психолог полку "Азов" Наталя Луговська втратила на війні сина, але залишилась із полком до кінця. Нещодавно вона загинула, захищаючи Україну.
"Українська мама зараз везе в евакуаційному потязі двох своїх і ще двох “чужих не буває” дітей. Вона пакує гуманітарку, починає нове життя у новій країні, мріючи, як повернеться додому, сидить у окопах та у підвалах під обстрілами. Вона не лише мама, а й захисниця. Вона – свідчення нашої перемоги. Зі святом усіх українських мам", - наголосила Зеленська.
Як повідомляв Укрінформ, в Україні сьогодні відзначається День матері. Він встановлений згідно з указом Президента від 10 травня 1999 року і відзначається кожної другої неділі травня.
Фото: Олена Зеленська, Facebook