Міністр закордонних справ України Дмитро Кулеба закликав Міжнародний комітет Червоного Хреста (МКЧХ) допомогти зі звільненням українських військовополонених та зупинити насильницьке переміщення українських дітей в рф.

Як повідомляє Укрінформ, про це Кулеба написав у Твіттері за результатами зустрічі з президенткою МКЧХ Мір'яною Сполярич у Києві.
"Провів зустріч з президенткою МКЧХ Мір'яною Сполярич у Києві, щоб подякувати за допомогу МКЧХ та наголосити на необхідності звільнення наших військовополонених. Я закликав МКЧХ допомогти нам зупинити один з найогидніших злочинів росії – насильницьке переміщення українських дітей, а також повернути їх додому та запобігти їх незаконному усиновленню", - наголосив міністр.
Як повідомляв Укрінформ, 8 грудня президентка Міжнародного комітету Червоного Хреста Мір'яна Сполярич прибула в Україну з чотириденним візитом.
В інтерв’ю Радіо Свобода уповноважений Верховної Ради з прав людини Дмитро Лубінець заявив, що Україна очікує переформатування Міжнародного комітету Червоного Хреста, який продемонстрував свою неефективність в контексті війни в Україні, та не виключає можливість створення альтернативної організації.
Фото: Твіттер Дмитра Кулеби