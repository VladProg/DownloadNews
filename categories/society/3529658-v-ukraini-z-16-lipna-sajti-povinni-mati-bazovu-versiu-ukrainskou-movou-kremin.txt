В Україні з 16 липня сайти повинні мати базову стартову сторінку українською мовою, яка для користувачів у державі відкриватиметься за замовчуванням.

Про це повідомив Уповноважений із захисту державної мови Тарас Кремінь під час брифінгу у Медіацентрі Україна - Укрінформ на тему нового етапу імплементації закону про державну мову та запровадження адміністративної відповідальності за порушення його норм.
"З 16 липня інтернет-ресурси повинні мати базову стартову сторінку українською мовою і повідомляти громадянам України суспільно-важливу інформацію державною мовою...Крім того, це стосується інтернет-представництв, у тому числі вебсайтів, сторінок у соцмережах, органів державної влади, органів місцевого самоврядування, підприємств установ та організацій державної і комунальної форми власності, ЗМІ, зареєстрованих в Україні, а також суб'єктів господарювання, що реалізують товари і послуги в Україні", - сказав Кремінь.
Уповноважений додав, що версії вебсайтів і сторінок іншими мовами також можуть бути, це не заборонено, але версія державною мовою повинна мати не менше за обсягом та змістом інформації, ніж іншомовні версії, та завантажуватися за замовчуванням для користувачів України.

Водночас норма не поширюється на вебсайти ЗМІ, які публікуються винятково кримськотатарською, англійською, іншими мовами корінних народів України, іншими офіційними мовами Європейського Союзу.
"16 липня всі інтернет-ресурси, які використовуються в якості інтернет-представництв суб'єктів господарювання, зареєстрованих в Україні, в тому числі інформаційні інтернет-ресурси, за замовчуванням повинні мати українську версію", - додав Кремінь.
Він зауважив, що такі норми законодавства підсилять вагу і статус української мови як державної і дозволять дізнаватися про події в Україні і світі державною мовою.
Крім того, Кремінь зауважив, що з 16 липня також користувацькі інтерфейси мають бути державною мовою - це вся інформація на приладах, техніці, в тому числі побутовій, будь-яких інших пристроях, про особливості застосування конкретного предмета, тих чи інших його функцій. Уповноважений додав, що Україна комунікує з всесвітньо відомими виробниками товарів у цьому питанні.
Санкції за порушення мовного закону передбачаються у вигляді попереджень та штрафів. Розмір штрафу складає від 3,4 тисяч до 8,5 тисяч гривень, якщо порушення вчинено вперше. За повторне порушення штраф може зрости до 11,9 тисяч гривень.
Як повідомляв Укрінформ, Верховна Рада 25 квітня 2019 року ухвалила закон "Про забезпечення функціонування української мови як державної". Його статті впроваджуються в дію поетапно. Переважна більшість його норм набула чинності 16 липня 2019 року.