Вищий антикорупційний суд розглядає позов з конфіскації активів російського дизайнера Артемія Лебедєва, який закликав російських військових захопити Одесу, щоб росіяни змогли літати до міста.

Як передає Укрінформ, про це повідомили в Телеграмі Центру протидії корупції.
“Вищий антикорсуд розпочав розгляд позову про застосування санкції до громадянина РФ, бізнесмена і дизайнера Артемія Лебедєва.
Зокрема, йдеться про дві квартири в центрі Києва: одна площею 138 квадратів на Ярославовому Валу, а інша - на вулиці Саксаганського.
Перша квартира записана безпосередньо на Лебедєва, іншу він переписав на свого товариша - програміста - за декілька місяців до початку повномасштабного вторгнення РФ”, - йдеться в повідомленні.
Сьогодні суд заслухав письмові докази. Наступне засідання відбудеться в понеділок.
Лебєдєв, який поширює антиукраїнську пропаганду і відвідував окуповані території, був внесений до санкційного списку в січні 2023 року.
Підставою для позову про конфіскацію майна в рамках механізму, розробленого ЦПК разом з партнерами, є підтримка військового вторгнення та поширення тез ворожої пропаганди.
Студія Лебедєва розробляла логотип Одеси "Якір-серце" та дизайн-код афіш та вивісок Одеського національного академічного театру опери та балету.