Міністерство соціальної політики готує зміни до процедури реєстрації отримувачів гуманітарної допомоги із урахуванням потреб воєнного стану.

Про це у Телеграмі повідомляє пресслужба Мінсцополітики, передає Укрінформ.
У міністерстві нагадують, що раніше включення до Єдиного реєстру отримувачів гуманітарної допомоги відбувалося одночасно із ухваленим Мінсоцполітики рішення про визнання вантажів гуманітарною допомогою.
В умовах воєнного стану вантажі, які перетинають митний кордон України, визнаються гуманітарною допомогою за декларативним принципом – без рішення про визнання гуманітарною допомогою таких вантажів міністерством.
З цієї причини отримувачі таких вантажів не можуть бути включенні до Єдиного реєстру отримувачів гуманітарної допомоги. Тому це питання потребує додаткового врегулювання.
«У зазначеному контексті Міністерством соціальної політики напрацьовано проєкти змін до діючого законодавства, які удосконалять процедуру реєстрації отримувачів гуманітарної допомоги із урахуванням потреб воєнного стану та після його завершення», - йдеться в повідомленні.
Як повідомлялося, уряд спростив завезення гуманітарної допомоги з-за кордону. Достатньо заповнити декларацію, вказати відправника, отримувача, фактичне місце розвантаження, вид допомоги.