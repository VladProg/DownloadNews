Проєкт "Книжки без кордонів" реалізують уже у 37 країнах, загалом на 170 поличках вже є 44 тисячі книжок.

Як передає Укрінформ, про це дружина Президента України Олена Зеленська повідомила у Телеграмі у Всесвітній день книги та авторського права.
За словами першої леді, через російське вторгнення українські книжки потерпають так само, як люди.
“На Лондонському книжковому ярмарку, який щойно відбувся у Великій Британії, ми показали меблі та речі зі знищених бібліотек. Ставлення до культури найбільш наочно показує сутність агресора”, - зазначила Зеленська.
“Та книжки не лише жертви, - зауважила дружина Президента. - Вони, як і вся українська культура, є нашою підтримкою. Я часто чула зворушливе “Нарешті рідна книжка, рідною мовою!” від учасників міжнародного проєкту “Книжки без кордонів”.
За її словами, торік спільно з посольствами роздавали видання за макетами українських видавництв дітям українських переселенців у різних країнах.
“Книжка повертає відчуття дому, знайомить нас зі світом і світ із нами”, - зазначила перша леді і назвала дуже важливим, щоб українські видавці та видання брали участь у книжкових ярмарках по всьому світу.
Як підкреслила Зеленська, саме тому вона завжди долучається до таких заходів, бо це можливість розказати про Україну та її спротив через культуру. Зокрема, зазначила вона, особливо приємно, що у щорічному конкурсі Best Baltic Book Design 2023, на якому Україна була присутня як запрошена країна, одну з нагород отримав “Довідник безбар’єрності” – унікальне видання про рівність і коректну взаємодію. Це ще один приклад того, що у українців разом з вільним світом спільні цінності, наголосила перша леді.
“Продовжуємо знайомити світ з Україною та нашою літературою через українські книжкові полички – передаємо набори найякісніших видань до бібліотек по всій планеті”, - зазначила Зеленська і повідомила, що першу поличку відкрили в Національній бібліотеці Вірменії, бібліотеці Спільноти зовнішньої політики Індонезії, Столичній бібліотеці Угорщини, Маріборській бібліотеці Словенії. Уже друга з’явилася на Кіпрі, у бібліотеці Муніципального музею. Поповнилася 50 українськими книжками бібліотека міста Лінчепінг у Швеції.
Дружина Президента подякувала за підтримку посольствам, Міністерству культури та інформаційної політики, Міністерству закордонних спарв та Українському інституту книги, а також висловила вдячність благодійному фонду “Київська школа економіки” за підтримку проєкту та передачу 4 тисяч книжок до 22 посольств.
Як повідомляв Укрінформ, проєкт «Книжки без кордонів» реалізується під патронатом першої леді Олени Зеленської спільно з Міністерством культури та інформаційної політики України, Міністерством закордонних справ та Українським інститутом книги.
Фото: Офіс Президента