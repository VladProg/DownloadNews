Зміни у порядку призначення виплат для внутрішніх переселенців впроваджуються з метою забезпечити справедливий розподіл коштів, аби допомогу отримували найнезахищеніші громадяни.

Про це віцепрем'єр - міністр з питань реінтеграції тимчасово окупованих територій Ірина Верещук сказала в ефірі телемарафону «Єдині новини», передає Укрінформ.
«Якщо з'ясується, що після 15 липня людина придбала нову автівку, не старшу 5 років, або будинок, квартиру - не набула у власність, не через спадщину, а саме придбала, - отже, у неї були на це кошти. Або, наприклад, депозит більше 100 тисяч чи інші великі видатки… То очевидно, що 2 тисячі від держави їй не так потрібні, як сотням тисяч сімей, які живуть лише на ці виплати. Тут ідеться про те, що ми хочемо не забрати у когось гроші, а хочемо їх перерозподілити, щоб це було справедливо стосовно тих, хто цього найбільше потребує», - розповіла Верещук.
За її словами, особи, які не мають офіційного статусу ВПО, виплати отримувати не будуть. Так само як і люди, котрі перебувають за кордоном понад 30 календарних днів поспіль без обґрунтованих причин або повернулися до постійного місця проживання.
«У постанові все чітко прописано. Якщо вони там не проживають постійно, якщо вони там не є понад 30 днів, звичайно, вони будуть продовжувати отримувати свої виплати», - наголосила урядовиця.
Як повідомлялося, Кабінет Міністрів ухвалив постанову, якою уточнив параметри надання допомоги внутрішньо переміщеним особам.
Допомога продовжується для всіх ВПО, які проживають в Україні: для осіб з інвалідністю та дітей 3 тис. грн та для інших осіб – 2 тис. грн.