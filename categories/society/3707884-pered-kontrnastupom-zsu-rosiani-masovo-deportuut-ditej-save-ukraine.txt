Перед українським контрнаступом з прилеглих до лінії розмежування населених пунктів на територію тимчасово окупованого Криму і в росію масово вивозять українських дітей.

Про це зазначив виконавчий директор БО «Save Ukraine», уповноважений Президента України з прав дитини (2014 -2021 рр.) Микола Кулеба після пресконференції у Медіацентрі Україна — Укрінформ у коментарі кореспонденту агентства.
За його словами, декілька днів тому була оприлюднена інформація, що з тимчасово окупованого Бердянська так вивезли 660 українських дітей, яких перед цим зібрали з прилеглих населених пунктів.
“Наразі нам поки що невідомі локації, де знаходяться ці діти, але ми знаємо, що перед загрозою контрнаступу українських збройних сил зараз на територіях, наближених до лінії розмежування, постійно відбуваються так звані евакуації, а для нас це - депортації, коли дітей звозять, садять в автобуси і вивозять у невідомому напрямку”, - розповів він.
“На момент п’ять днів тому було вивезено 660 дітей з Бердянська, а зараз ми можемо говорити про тисячі дітей, які знову вивозяться на територію ворога. Що це за діти, з яких вони сімей і чи взагалі у них є сім’ї, ми наразі не знаємо”, - додав Кулеба.
Як повідомлялося, 8 травня начальник Об’єднаного координаційного пресцентру Сил оборони півдня України Наталія Гуменюк повідомила в ефірі національного марафону "Єдині новини", що ворог вивозить до Бердянська мешканців тимчасово окупованих територій Запорізької та Херсонської областей з метою створити ілюзію турботи про цивільних та за рахунок них убезпечити свої підрозділи, які вони розгортають на нових рубежах.
За інформацією гауляйтера тимчасово окупованої частини Запорізької області Балицького, станом на вечір 7 травня до Бердянська переміщено 1679 осіб, у тому числі 660 дітей. Їх розміщують у "віджатих" закладах відпочинку в Бердянську. Також вивезених людей повинні прийняти Приморськ та Кирилівка. Втім є інформація, що подальша евакуація буде до Ростовської області рф. чи ще далі.