Поза межами України перебуває 651 тисяча дітей шкільного віку, а під окупацією - 1174 школи.

Про це Суспільному розповів міністр освіти та науки Сергій Шкарлет, передає Укрінформ.
«651 000 дітей шкільного віку зараз поза межами України. 1174 школи під окупацією. З 24-го лютого ми оголосили вимушені канікули на два тижні. З 14 березня МОН розповсюдило рекомендаційний лист і майже 12 800 шкіл розпочали навчання», - сказав Шкарлет.
Він зазначив, що навчання відновлено в змішаному режимі, а в деяких регіонах це неможливо й досі, але навіть на окупованих територіях МОН все одно розпочав роботу.
«Були проблеми зі збереженням освітянських реєстрів із персональними даними по верифікації документів про освіту. Ми з цим впорались. Були проблеми щодо отримання атестатів про закінчення 9 та 11 класів тими учнями, які знаходились за межами України. Разом із МЗС ми впорались і з цим викликом — атестати можна отримувати через дипломатичні установи», - розповів міністр.
Він додав, що неможливо було організувати вступну кампанію у форматі ЗНО, а тому зробили її аналог — національний мультипредметний тест. А для тимчасово окупованих територій пропонується онлайн навчання.
«У нас для цього є і контент, і платформи. Це 14 наших партнерів — приватних онлайн шкіл. Вони ліцензовані та можуть видавати документи про освіту. Саме завдяки цьому ми можемо на окупованих територіях запроваджувати освітній процес за українськими стандартами», - сказав Шкарлет.
Як повідомляв Укрінформ, в Україні освітній процес завершили понад 9 200 шкіл, навчальний рік закінчили більше 2 млн 900 тис. дітей.