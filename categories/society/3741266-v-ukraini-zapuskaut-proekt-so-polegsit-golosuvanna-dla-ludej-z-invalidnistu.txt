ЦВК у межах Нацстратегії зі створення безбар'єрного простору реалізує проєкт із покращення доступності волевиявлення для людей з інвалідністю.

Про це йшлося на засіданні Ради безбар'єрності, яка відбулася 26 липня під головуванням Прем’єр-міністра України Дениса Шмигаля та за участі першої леді Олени Зеленської, передає Укрінформ.
«Під час війни вибори та референдуми не проводяться. Проте зараз наші військові роблять все для того, щоб в Україні знову проводилися вибори. Ми ж маємо зробити все, щоб усі наші виборці, в тому числі люди з інвалідністю, серед яких, на жаль, буде чимало військових, могли вільно та безбар’єрно обирати. Більше того, реалізувавши цей проєкт щодо безбар’єрного голосування, Україна стане першою країною з системним рішенням на рівні держави у забезпеченні безбар’єрної демократії», - зазначив член ЦВК Сергій Постівий.
Так, Центральна виборча комісія в межах Національної стратегії зі створення безбар'єрного простору планує реалізацію проєкту "Покращення доступності волевиявлення для людей з інвалідністю".
Його мета — створити такі умови повоєнного відновлення, за яких виборці з певними порушеннями здоров’я (у зв’язку з інвалідністю, тимчасовим розладом здоров’я, віком) могли б провести волевиявлення та заповнити виборчий бюлетень без допомоги третіх осіб та не стикалися з іншими перешкодами під час волевиявлення.
Проєкт триватиме кілька років і розпочнеться з дослідження найкращого європейського досвіду забезпечення безбар’єрності голосувань.
У майбутньому планується розвивати доступність виборчих дільниць, проводити додаткове навчання фахівців на дільницях, а також забезпечити їх допоміжними засобами для проведення процедури волевиявлення: наприклад, приладами для читання друкованих текстів, аудіогідами, накладками на бюлетень з шрифтом Брайля, аудіотактильними приладами тощо.
Як повідомляв Укрінформ, 26 липня у Вінниці відбулося виїзне засідання Ради безбар'єрності під головуванням Прем’єр-міністра України Дениса Шмигаля та за участі першої леді Олени Зеленської, на якій представники міністерств, державних органів влади та обласних державних (військових) адміністрацій презентували свої флагманські проєкти щодо створення безбар'єрності.