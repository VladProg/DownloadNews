В Україні змінилися правила працевлаштування для іноземців та осіб без громадянства.

Про це Укрінформу повідомили у Київському міському центрі зайнятості (КМЦЗ).
«15 жовтня 2022 року набрав чинності Закон «Про внесення змін до деяких законів України щодо застосування праці іноземців та осіб без громадянства в Україні», ухвалений парламентом 21 вересня 2022 № 2623-ІХ. Він передбачає низку новацій, що мають важливе значення в умовах воєнного стану. Зокрема, розширено коло іноземців, яким дозвіл на працевлаштування в Україні видається безкоштовно – тепер до цього переліку включено студентів та осіб, які стримували збройну агресію російської федерації», - йдеться у повідомленні.
Також розширено способи подачі документів для отримання дозволу. Тепер їх можна подати особисто, поштою, через ЦНАП, за допомогою порталу “Дія” та інших електронних засобів, зокрема, через персональний кабінет роботодавця.
Крім того, було змінено розмір плати за видачу дозволу залежно від терміну його дії. Розмір плати за продовження дії дозволу зменшується на один прожитковий мінімум для працездатних осіб від розміру плати за видачу дозволу на відповідний термін.
Як зазначають у КМЦЗ, запроваджується моніторинг сплати єдиного внеску роботодавцями, які використовують працю іноземців, відповідно до обміну даними між Державною службою зайнятості та Пенсійним фондом України.
Водночас дозвіл на працевлаштування не видається іноземцям та особам без громадянства, які включені до переліку осіб, повʼязаних з тероризмом, або щодо яких застосовані заходи згідно з Законом України «Про санкції». Крім того, видача та продовження дозволу для громадян російської федерації, республіки білорусь, а також інших держав, що становлять загрозу національній безпеці України, відбувається за погодженням з регіональними органами Служби безпеки України.
Як повідомляється, з початку 2022 року КМЦЗ видав та продовжив дію 3850 дозволів на працевлаштування іноземців та осіб без громадянства. Найбільшу кількість – для громадян Туреччини, Азербайджану та Китаю.