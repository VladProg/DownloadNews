Агентство США з міжнародного розвитку (USAID) розгляне можливість посилити підтримку в питанні забезпечення енергообладнанням українських лікарень.

Про це повідомив голова комітету ВР з питань здоров’я нації Михайло Радуцький за результатами зустрічі з представником бюро USAID Джеймсом Мелоні, передає Укрінформ із посиланням на сайт парламенту.
За його словами, під час зустрічі обговорювались питання продовження медичної реформи в Україні, зокрема в умовах повномасштабної війни, надання підтримки медичним закладам у вигляді генераторів, закупівлі медичного обладнання замість зруйнованого загарбниками, та розширення можливостей медичних лабораторій.
«Торкнулися теми оновлення українського медичного законодавства. Наразі Комітет працює над новою редакцією «Основ законодавства України про охорону здоров’я». Цей закон комплексно не переглядався з 1992 року. Ми говоримо про надважливий документ. Я називаю його Конституцією медицини. Запросив USAID приєднатися до розробки», - зазначив народний депутат.
За результатами зустрічі Джеймс Мелоні зазначив, що USAID вже закуповує та доставляє генератори до лікарень. Але з огляду на те, що цього не вистачає для задоволення потреби, американські партнери розглянуть можливість посилити підтримку у цьому напрямку.
Як повідомлялось, в жовтні USAID надало 22 громадам 100 генераторів, що забезпечать роботу лікарень, шкіл, органів влади, якщо інфраструктура буде пошкоджена атаками російських військ. Від початку неспровокованого вторгнення USAID доставило вже більше 700 генераторів.