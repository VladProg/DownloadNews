Нині росія намагається "перехопити" іноземних студентів, які до війни навчалися в Україні чи планували вступати в українські виші, але у зв'язку з виключенням росії з міжнародних освітніх процесів дипломи її вишів не визнаватимуться на міжнародному рівні.

Про це в ефірі телемарафону єдиних новин сказав заступник міністра освіти та науки Андрій Вітренко, передає кореспондент Укрінформу.
"Я знаю про те, що росіяни хочуть перехопити їх (іноземних студентів, які навчалися в Україні - ред.), але враховуючи те, що росіян викинули майже з усіх форм міжнародного, європейського освітнього співробітництва, зокрема з Болонської системи, російські дипломи знадобляться лише в якомусь "удмуртському автономному окрузі". Іноземці це розуміють і повертаються до європейської країни", - сказав Вітренко.
Він нагадав, що до повномасштабної війни в Україні навчалося близько 80 тисяч студентів-іноземців, переважно на медичних спеціальностях. Після російського вторгнення вони майже всі виїхали.
Втім, за словами Вітренка, студенти прагнуть продовжити навчання в Україні. За даними закладів вищої освіти, розташованих у західних областях, багато студентів-іноземців повертаються.
"Наскільки мені відомо, за інформацією ЗВО, які розташовані в так званих тилових областях, багато з них уже повернулися, бо вони хочуть продовжувати навчання саме в Україні", - сказав заступник міністра.
Він додав, що МОН спростило правила вступу для іноземних студентів.
"Тепер вони можуть складати (вступні іспити - ред.) і вступати в ЗВО дистанційно, дистанційно навчатися. Єдине, що ми маємо проблему з медичними спеціальностями, адже розуміємо, що медицини неможливо навчитися онлайн. Тому з ініціативи наших закладів освіти, закладів освіти підпорядкування МОЗ проводимо певні дії, щоб повернути студентів до навчання в безпечних закладах освіти, які розташовані на території України, де більш-менш безпечно", - сказав заступник міністра.
Вітренко також повідомив, що від початку повномасштабної війни було видано лише 222 запрошення іноземцям на навчання в Україні. Наразі МОН за допомогою міжнародних партнерів проводить промоційну кампанію щодо навчання в Україні.
Як повідомлялося, у квітні Група супроводу Болонського процесу прийняла рішення призупинити право представництва російської федерації та білорусі в Болонському процесі, а також у робочих групах, всіх інших структурах і робочій програмі Європейського простору вищої освіти.
Європейський Союз призупинив участь рф у програмах Erasmus+, Euratom, Horizon 2020 і Horizon Europe.
Фото: Shutterstock