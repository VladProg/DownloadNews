Українська православна церква московського патріархату, яка звинувачує в розпалюванні ворожнечі і розбрату на релігійному ґрунті Православну церкву України, а також називає її та попередню владу винуватцями військового вторгнення росії в Україну, сама ображає почуття вірян та виправдовує війну рф.

Так прокоментували в Державній службі з етнополітики та свободи совісті (ДЕСС) заяву синоду УПЦ МП, оприлюднену 12 травня, передає Укрінформ.
«Державна служба з етнополітики та свободи совісті висловлює стурбованість спробами роз’єднувати українське суспільство в цей складний для країни час, коли ми сьогодні сильні й перемагаємо саме тому, що об’єднані. Заява синоду Української православної церкви, опублікована на офіційному сайті цього релігійного об’єднання ввечері 12 травня 2022 року, містить висловлювання, що можуть бути розцінені як розпалювання релігійної ворожнечі, образа почуттів віруючих та виправдання війни рф проти України», – підкреслили в Держслужбі.
Там зазначили, що синод є органом управління релігійного об’єднання, а отже такі висловлювання не можуть бути розцінені як невдалі формулювання окремих осіб, які належать до релігійного об’єднання, але не представляють офіційну позицію релігійної організації.
У ДЕСС також звернули увагу, що всі релігійні об’єднання України мають право оскаржувати у встановленому законодавством порядку рішення органів місцевої або центральної влади, органів місцевого самоврядування, їхніх посадових осіб. Також незгода з рішеннями не дає жодного права і жодною мірою не може слугувати виправданням для приниження честі й гідності духовенства й вірян іншого релігійного об’єднання України.
Аналогічно, будь-які висловлювання чи дії представників певного релігійного об’єднання, що суперечать чинному законодавству України, можуть бути оскаржені у встановленому законодавством порядку й жодною мірою не дають права і не можуть слугувати виправданням приниження честі й гідності духовенства чи вірян цього релігійного об’єднання.
"Православна церква України є офіційно зареєстрованим релігійним об’єднанням, яке відповідає на запит мільйонів українських православних вірян належати до такої православної церкви, яка не має афіліації з релігійним об’єднанням на території російської федерації, що здійснила перше вторгнення на територію України у 2014 році, а з 24 лютого цього року розпочала масштабне вторгнення в Україну, сповнене як воєнних злочинів, так і численних ознак геноциду українського народу і злочинів на ґрунті ненависті", – акцентували в ДЕСС.
Крім того, там нагадали, що законодавство України гарантує всім право на честь і гідність, наголосили на неприйнятності розпалювання релігійної ворожнечі, образ почуттів громадян, пов’язаних із їхніми релігійними поглядами, і закликали неухильно дотримуватися Конституції України та законів України, не посягати на права і свободи, честь і гідність інших людей (стаття 68 Конституції України).
«Закликаємо всіх громадян України зберігати повагу до почуттів, прав і свобод усіх вірян нашої країни, незалежно від церковної, конфесійної чи релігійної належності. У боротьбі із загарбницькими діями путінської диктатури Україна має підтримку цивілізованого світу саме завдяки переконливим свідченням, що рівень демократії, прав і свобод у нашій державі є таким, що дає підстави Україні претендувати на гідне місце серед країн вільного демократичного світу. Свобода бути собою з повагою до гідності іншого має завжди бути однією з ключових цінностей нашого суспільства», – підсумували в Державній службі з етнополітики та свободи совісті.
Як повідомляв Укрінформ, синод УПЦ МП звернувся 12 травня до Президента Володимира Зеленського, заявивши про спроби заборонити діяльність церкви, а також про те, що одним із приводів воєнного вторгнення росії в Україну нібито стала політика попереднього президента Петра Порошенка.