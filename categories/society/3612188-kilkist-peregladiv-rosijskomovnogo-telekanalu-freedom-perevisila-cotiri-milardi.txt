Сумарна кількість переглядів контенту російськомовного телеканалу Freeдом, який веде мовлення з березня цього року, становить понад 4 мільярди.

Про це заступник міністра культури та інформаційної політики Тарас Шевченко повідомив на брифінгу в Медіацентрі Україна — Укрінформ.
"Сумарна кількість переглядів контенту російськомовного марафону Freedom за весь час, а канал розпочав свою діяльність в березні, перетнула позначку чотири мільярди переглядів. За вересень був локальний рекорд 500 мільйонів переглядів", - сказав він.

Шевченко додав, що у телеканалу Freeдом, за даними аналітики Google, аудиторія з росії становить близько 53%, на другому місці Казахстан, тобто це не канал для української аудиторії.
"Хоч і викликає наш телеканал Freeдом певну критику у декого, ми переконані, що російськомовний телеканал є надзвичайно важливий. Поряд з інформацією, яка поширюється українською мовою, англійською мовою... телеканал Freeдом працює в першу чергу на аудиторію в росії. Під час Другої світової війни Велика Британія також працювала з німецькомовною інформацією, намагаючись поширювати її на ворожу країну", - зазначив Шевченко.
Він висловив переконання, що поширення достовірної інформації для громадян росії є одним з найважливіших завдань, оскільки це може впливати на перебіг воєнних дій, наближає перемогу українців і допомагає доносити правду про Україну тією мовою, яку достатньо багато громадян за кордоном розуміють. Шевченко наголосив, що правди російською мовою зараз знайти складно, оскільки росія вкладає величезні кошти у поширення своєї пропаганди.
Крім того, Шевченко вважає правильним підходом залучення російських експертів до ефірів телеканалу Freeдом, тому що метою є те, щоб канал дивились у росії.
Як повідомлялося, телеканал українського іномовлення Freeдом був створений у березні цього року і націлений на створення інформаційного продукту, розрахованого на російськомовну аудиторію у воєнний період. Канал транслюється через супутник, кабельних операторів та на різних діджитал-платформах. Через супутник Freeдом охоплює майже 60 країн.
30 вересня Freeдом, правовласником якого є державне підприємство "Мультимедійна платформа іномовлення України", розпочав мовлення на глобальному стрімінговому сервісі NewsPlayer+.