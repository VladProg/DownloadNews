У Національному банку нагадали, що потрібно робити, аби не натрапити на фінансові схеми шахраїв.

Як передає Укрінформ, про це повідомляє пресслужба НБУ в Фейсбуці.
"Шахраї добре знають, на які больові точки "натиснути", аби отримати необхідну інформацію. В основі більшості легенд аферистів – тривожна ситуація та залякування. Приклад такої типової легенди ‒ це коли шахраї телефонують від імені працівника служби безпеки банку та повідомляють, що з вашого рахунку намагаються зняти кошти", - йдеться в повідомленні.
У межах кампанії "ШахрайГудбай" Нацбанк нагадує про головні індикатори розмови з шахраєм. Припинити розмову з шахраєм потрібно, коли ви почуєте наступне: вони запитують термін дії картки, тризначний номер на звороті картки, паролі, коди банків та мобільних операторів, пін-код до картки, керують у телефонній розмові вашими діями (просять зробити трансакцію, зняти готівку, встановити програму на ваш пристрій тощо), просять сфотографувати та переслати фото платіжної картки, лякають тим, що ваша картка заблокована, а злочинці зламали рахунок, або ж просять перейти за посиланням та зазначити всі персональні дані та реквізити платіжної картки.
У Нацбанку підкреслюють, що неважливо, яка сталася ситуація, працівники банку, НБУ, правоохоронних органів чи будь-якої іншої установи не проситимуть виконати подібні дії.
Якщо ви повідомили шахраєві реквізити картки, банківський код із смс, то потрібно негайно заблокувати картку в додатку чи телефонним дзвінком в контакт-центр банку або змінити пароль до інтернет-банкінгу. Якщо ви повідомили шахраям пароль до інтернет-банкінгу, то у такому випадку потрібно заблокувати картки, рахунки та доступ до інтернет-банкінгу, зателефонувавши до банку за номером, зазначеним на звороті картки.
Як повідомляв Укрінформ, Верховна Рада утворила Тимчасову слідчу комісію із питань розслідування можливих фактів шахрайства у сфері фінансових послуг, які здійснюються з використанням інформаційних, електронних комунікаційних систем та електронних комунікаційних мереж.