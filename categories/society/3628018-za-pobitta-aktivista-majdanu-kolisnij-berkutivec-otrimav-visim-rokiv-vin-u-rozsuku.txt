Печерський райсуд Києва заочно засудив колишнього харківського «беркутівця» до восьми років позбавлення волі за побиття активіста під час Революції Гідності.

Про це інформує пресслужба Офісу генпрокурора, передає Укрінформ.
“Ухвалено обвинувальний вирок відносно колишнього працівника батальйону міліції особливого призначення «Беркут» ГУ МВС України в Харківській області. Експравоохоронця засуджено до 8 років за гратами з позбавленням права обіймати посади в правоохоронних органах на 3 роки. Наразі це найсуворіший вирок відносно правоохоронця”, - йдеться у повідомленні.
Як зазначається, засуджений перебуває у розшуку з 2015 року. Розгляд справи відбувався у формі спеціального судового провадження (in absentia). Це перший вирок у справах Майдану за цією процедурою, наголосили у прокуратурі.
Прокурори у суді довели, що 1 грудня 2013 року засуджений наніс численні удари гумовим кийком та ногою в різні частини тіла та по голові активісту – учаснику акції протесту біля Адміністрації Президента на вулиці Банковій. Потерпілий в цей час не вчиняв жодних противоправних дій. Він лежав на проїжджій частині, а його руки були скріплені за спиною кайданками.
Колишній правоохоронець обвинувачувався у вчиненні, на виконання явно злочинного наказу, перевищення влади та службових повноважень працівником правоохоронного органу із застосуванням насильства (ч. 4 ст. 41 ч. 2 ст. 365 ККУ).
Як поінформувала у Фейсбуці ГО «Адвокатська дорадча група», молодший інспектор автослужби відділення №1 автотранспортного взводу харківського «Беркута» Ігор Садовниченко обвинувачувався у перевищенні службових повноважень на виконання явно злочинного наказу, що супроводжувалося насильством, болісними і такими, що ображають особисту гідність потерпілого діями, під час побиття протестувальників 1 грудня 2013 року на вулиці Банковій у Києві.
«Сам Садовниченко з 2015 переховується від слідства у рф. Тому суд розглядав справу у спеціальному (заочному) судовому провадженні. Потерпілим у справі є Владислав Загоровко», - уточнюється у повідомленні.

Як відзначили в Адвокатській дорадчій групі, слідство встановило, що разом з іншим невстановленим працівником «Беркуту» Садовниченко наніс близько шести ударів гумовим кийком ПР-73 та ногою в різні частини тіла та по голові потерпілому Загоровку, у якого в цей час руки були закуті за спиною в кайданки.
Цей обвинувальний акт у справі надійшов до Печерського райсуду ще у листопаді 2018 року, але дозвіл на розгляд у спеціальному судовому провадженні суддя ухвалив лише у 2020 році, зазначається у повідомленні.
Як повідомляв Укрінформ, Святошинський районний суд міста Києва завершив судовий розгляд справи «Вбивства людей 20 лютого 2014 року під час Євромайдану», який тривав з травня 2016 року. Орієнтовна дата проголошення судового рішення – вересень-листопад 2023 року.