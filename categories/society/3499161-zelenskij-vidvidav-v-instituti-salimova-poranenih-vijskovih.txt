Президент України Володимир Зеленський відвідав Національний інститут хірургії та трансплантології імені О.О.Шалімова, привітав його працівників із 50-річчям закладу, вручив медикам державні нагороди й поспілкувався з пораненими військовослужбовцями.

Про це повідомляє пресслужба глави держави, передає Укрінформ.
«Дякую вам за великий шлях, який ви пройшли за ці 50 років. На кожному кроці цього шляху ви зберігаєте життя багатьох людей», – сказав Зеленський, звертаючись до співробітників інституту.
Президент висловив подяку лікарям за їхню щоденну працю та врятовані життя пацієнтів.


Глава держави оглянув приміщення відділення ендоскопічної хірургії та реанімації й ознайомився з методикою проведення трансплантації та лікування політравм.


Він також поспілкувався з українськими військовослужбовцями, які зазнали поранень у боях із російськими загарбниками та нині лікуються в інституті.

Працівникам закладу й медикам, які надають допомогу цивільним під час збройної агресії росії, Президент вручив державні нагороди та присвоїв почесне звання «Заслужений лікар України».

«Хочу вам подякувати. Ви на такій же передовій, як і наші військові. Робите операції не тільки в хірургічних палатах, а й у польових шпиталях. Бажаю здоров’я вам і вашим сім’ям. Дякую, що бережете всіх нас», – зазначив Зеленський.

Як відомо, інститут ім. О.О.Шалімова був заснований 30 травня 1972 року як Київський інститут клінічної та експериментальної хірургії. Щороку в медичній установі виконують понад 7,5 тис. оперативних втручань. Із перших днів бойових дій на сході України у 2014 році працівники інституту приймають на лікування військовослужбовців ЗСУ та інших військових формувань. За вісім років фахівці закладу надали допомогу понад 2 тис. військовослужбовців, з яких третина отримали бойову травму під час захисту Батьківщини.
Фото: ОП