Пропагандистська концепція “Великої перемоги” знову стала ключовою тезою державної ідеології російської федерації.

Як передає Укрінформ, про це Міністерство оборони України повідомило у Фейсбуці.
У Міноборони заявили, що росія не просто реанімувала старі радянські міфи, але й намагається їх активно експортувати за кордон.
"Пропагандистська концепція “Великої перемоги” є одним із потужних елементів імперської політики кремля, метою якої є посилення російського впливу на пострадянському просторі", - зазначають у міністерстві.
У так званій “спільній історії”, яку кремль нав’язує сусідам, центральними пунктами є концепти “Великої вітчизняної війни”, “Великої перемоги” та радянські міфи про війну.
Дійшло до того, підкреслюють у Міноборони, що на законодавчому рівні у росії заборонили публічно порівнювати цілі та дії СРСР і нацистської Німеччини а держав “Осі”, а також заборонили заперечувати вирішальну роль Радянського Союзу у звільненні Європи від нацизму.
Так, щороку 9 травня по містах рф відбуваються масові акти “побєдобєсія” із закамуфльованими під танки дитячими візочками, переодягненими у форму червоноармійців немовлятами, популярними гаслами “Можем повторить”, “На Берлин” тощо.
Щорічним центральним видовищем став “парад перемоги” на Красній площі з проходженням елітних підрозділів та демонстрацією новітньої російської військової техніки.
Як відзначають у Міноборони, у сучасній росії “Велика перемога” остаточно перетворилася на фактично квазірелігію (навіть мають власний головний храм збройних сил рф).
Будь-яка спроба поставити незручне питання про війну прирівнюється до богохульства, а так зване “виправдання нацизму” і “зневага до ветеранів”, карається важче, ніж образа почуттів вірян - до 5 років ув’язнення проти лише примусових робіт.
"Зі свята були вихолощені всі глибокі та важливі сенси: ми перемогли – решта не важлива. Ставлення до 9 травня тепер використовується як маркер “свій-чужий”. Якщо засумнівався бодай у чомусь, пов’язаному з перемогою, ти - “фашист”, - заявили у Міноборони.
“Велика вітчизняна війна” також використовується як індульгенція для сучасної російської зовнішньої політики (“Переможці не можуть чинити злочини. Ми - нащадки переможців, ми не можемо чинити злочини. Переможці облаштували світовий устрій у Ялті у 1945 році. Ми - нащадки переможців, ми маємо право впливати на світові рішення. Всі хто проти росії тоді і зараз - фашисти”).
"Таким чином, концепт “Великої перемоги” і, зокрема його апофеоз - “побєдобєсне” святкування 9 травня мають глибоку імперську сутність, яка служить мобілізації російського суспільства на агресивні дії проти держав-сусідів та посиленню впливу росії на пострадянському просторі", - наголосили у Міноборони.
На думку гарвардського професора історії Сергія Плохія, “історія Другої світової війни під назвою “Велика вітчизняна війна” перетворена на зброю росією в її анексії Криму й у війні на сході України”.
Як повідомляв Укрінформ, російська федерація намагається легітимізувати в інформаційному просторі наратив про те, що зараз на території України йде Третя світова війна.