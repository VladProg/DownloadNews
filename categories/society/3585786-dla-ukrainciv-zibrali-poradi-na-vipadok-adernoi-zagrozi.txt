Центр стратегічних комунікацій та інформаційної безпеки, МКІП, Держспецзв'язку, Мінцифри та Кіберполіція підготували для громадян України рекомендації на випадок аварії на АЕС, застосування ядерної зброї чи “брудної бомби”.

Про це повідомляється на сайті проєкту dovidka.info, передає Укрінформ.

«Росія зазнає поразки на полі бою, а тому її керівництво у звичній для себе манері вдається до шантажу. Цього разу – ядерного. Ядерний удар по Україні вважається малоймовірним, а головна мета цих погроз — налякати українців та світ та змусити нас йти на поступки, а наших партнерів – послабити підтримку України. Утім це залякування не матиме очікуваних росією наслідків. Водночас українці мусять мати план дій на випадок будь-яких надзвичайних ситуацій: застосування ядерної зброї, “брудної бомби” чи в разі аварії на АЕС», - йдеться в повідомленні.
Як зазначається, у випадку будь-якого ядерного інциденту головне правило лишається незмінним: почувши сирену, прямуйте в укриття.
Крім того, варто увімкнути радіо, телебачення або скористатись інтернетом для отримання сповіщення про відповідну загрозу та про подальші дії.
Оперативну інформацію має повідомити ДСНС, Генштаб, поліція чи місцева влада на сторінках офіційних сайтів чи соцмереж або в офіційних каналах у Viber чи Telegram. Якщо інтернет-звʼязок буде нестабільним, можна використовувати полегшені версії соцмереж (Facebook Lite, Messenger Lite).
Однак є велика ймовірність, що в зоні ураження ядерною зброєю зовсім не працюватиме інтернет та засоби звʼязку, буде відсутнє електропостачання. А тому заздалегідь громадянам радять подбати про наявність радіоприймача з живленням від батарейок. Це може бути єдиним засобом звʼязку в надзвичайній ситуації.
На сайті також можна дізнатись: що робити, якщо вибух застав вас на вулиці, де безпечно ховатись у разі радіаційної надзвичайної ситуації, як діяти, якщо ядерний вибух застав вас у приміщенні, у дорозі, якщо дитина під час ядерного вибуху – у школі або садочку. Також надається інформація про першу допомогу постраждалому від ядерної зброї, про симптоми радіаційного опромінення, рекомендації з йодопрофілактики, як безпечно харчуватись та ін.
Як повідомляв Укрінформ, 3 жовтня в КМДА повідомили, що у столиці препаратами йоду забезпечили районні евакуаційні комісії, але інформація про направлення ліків у школи є некоректною.