В Україні опрацьовують варіант з 1 вересня відновити навчання у тих школах, де є бомбосховища.

Як передає Укрінформ, про це дружина Президента Олена Зеленська повідомила у Телеграмі.
“Я знаю: жодне свято онлайн не замінить дітям жарти друзів, з якими стоїш на лінійці, а батькам — момент гордості, коли твій першокласник несе дзвінок. Тому ми пропрацьовуємо варіант, щоб з першого вересня відновити навчання в школах, де є сховища. Тому на зустрічі з ЮНІСЕФ обговорювали національну кампанію з відновлення навчання та відбудови зруйнованих шкіл. Останній дзвінок для наших дітей прозвучав онлайн, перегукуючись із сиренами. Хочеться сподіватися, що перший, у вересні - прозвучить в стінах рідних шкіл”, - зауважила Зеленська.
Перша леді нагадала про емоційні фото з обвугленими металевими основами парт у класах та розбитими вікнами, які показав голова Луганської обласної військової адміністрації Сергій Гайдай, розповідаючи про останній дзвоник у регіоні. За словами Зеленської, “там його не було в п’ятницю - принаймні, фізично у школах, де на дошках, які вціліли, досі крейдою: 23 лютого”.
“Останнього дзвінку - із нетерплячкою на лінійці, бо вже можна розбігтися на канікули; із розчуленими вчителями, чий клас випускний; із директором, який міцно тисне руку, вручаючи грамоту - у наших дітей не було”, - заявила вона.
Як зазначила Зеленська, Всеукраїнський останній дзвоник українські учні провели онлайн: освітяни зробили святкову програму із відеовітаннями від учителів, що працювали над уроками Всеукраїнського розкладу в прямому ефірі, зірок, волонтерів, військових. "Їм дуже хотілося, щоб ніхто не зміг вкрасти це свято в українських дітей. Навіть якщо вкрав їх школу та мир", - підкреслила вона.
Зеленська наголосила, що зруйновано і понівечено школи не лише на Луганщині. В Україні майже не лишилося областей, де б росіяни не обстріляли заклади освіти. У Харкові повністю зруйновані пів сотні освітніх закладів, 372 пошкоджені. Понад 400 - у Донецькій області. Загалом 1888 закладів освіти постраждали від бомбардувань та обстрілів. 180 з них зруйновані повністю.
За словами першої леді, "там, де школи вціліли, але захоплені, росія чинить освітній геноцид - забороняє навчатися за українськими навчальними програмами, допитує вчителів, зброєю змушує їх переходити на російську. росіяни вилучають історію України, українську мову, українську літературу, забороняють у школах будь-які згадки про Україну. В частині шкіл продовжили навчальний рік до вересня, змушуючи дітей вчити російську мову, історію, літературу. Там теж не було українських урочистих лінійок. Лише залякування і терор".
Як повідомляв Укрінформ, Всеукраїнський останній дзвоник для школярів по всій країні та за кордоном 27 травня пролунав онлайн.
Міністр освіти і науки Сергій Шкарлет привітав учнів та вчителів України із завершенням навчального року і наголосив, що через бойові дії не всі учні мали змогу продовжувати навчання, тому деякі діти завершать навчальний рік дещо пізніше – у червні.