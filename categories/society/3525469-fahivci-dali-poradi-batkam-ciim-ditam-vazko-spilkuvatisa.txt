Міністерство освіти і науки опублікувало поради психологів проєкту “Підтримай дитину” для батьків про те, як допомогти дітям, яким часом важко спілкуватися.

Як передає Укрінформ, про це Міносвіти повідомило у Телеграмі.
"Батьки та вихователі часто стикаються з проблемою: спочатку діти не розповідають про те, що відчувають, а потім незрозуміло, чому вони так себе поводять. Експерти звертають увагу дорослих на деякі ймовірні причини та дають поради, як створити середовище, у якому малеча буде почуватися добре”, - ідеться в повідомленні.
Експерти проєкту “Підтримай дитину” наголошують на таких проблемах: у багатьох дітей може бракувати досвіду говорити про себе, адже вони часто не знають слів, якими могли б описати, як і що відчувають; дітям, які зазнали тяжких випробувань, зазвичай важко про це говорити, оскільки є страх, що з деякими почуттями вони не впораються; діти, які гостро відчули ворожнечу, можуть бути підозріливими, не бажають спілкуватися через побоювання, що їх за це сваритимуть; деякі діти можуть відчувати сором через певні ситуації, які трапилися, у такому випадку варто тактовно запрошувати малечу до діалогу.
Також експерти пояснюють, що діти почуваються краще, коли їхнє спілкування з дорослим вибудовується на принципах взаємоповаги.
Якщо дорослий послідовний у своїх стосунках з дитиною, то поступово дитина йому довірятиме. Це важлива умова для того, щоб вона напрацювала позитивні почуття щодо до свого оточення та майбутнього, підкреслюють фахівці.
Як зазначають експерти, інколи найпростіший шлях допомогти дитині розкритися - це уважно її вислухати.
Як повідомляв Укрінформ, за даними Офісу генерального прокурора, в Україні вже 647 дітей дістали поранення через російську агресію.
Фото: Павел Петров