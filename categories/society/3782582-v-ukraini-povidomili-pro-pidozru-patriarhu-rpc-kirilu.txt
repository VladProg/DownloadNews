Повідомлено про підозру у посяганні на територіальну цілісність і недоторканність України, а також у виправдовуванні збройної агресії Російської Федерації патріарху Російської православної церкви Кирилу.

Про це повідомила Служба безпеки України у Телеграмі, передає Укрінформ.
"Служба безпеки та Офіс генерального прокурора зібрали доказову базу на очільника РПЦ Володимира Гундяєва (відомого як Кирил), який сприяє збройній агресії РФ та заперечує воєнні злочини окупантів", - йдеться у повідомленні.
За даними слідства, московський патріарх входить до найближчого оточення вищого військово-політичного керівництва Росії та один із перших публічно підтримав повномасштабну війну проти України.
Зазначається, що для поширення пропаганди він масово використовує підконтрольні йому релігійні громади РПЦ на території РФ, а також представників УПЦ (МП) в Україні.
Крім того, наголошується, що Гундяєв регулярно розповсюджує наративи Кремля у вигляді онлайн-проповідей або власних відеокоментарів.
Зокрема задокументовано, що у березні 2022 року на сайті РПЦ було опубліковано «статтю» про літургію, де клірик благословив командувача росгвардії РФ Віктора Золотова на війну проти України.
Також наприкінці лютого 2023 року на офіційному ютуб-каналі РПЦ вийшов відеоматеріал, в якому Гундяєв виправдовує окупацію сходу України.
Водночас повідомляється, що патріарх неодноразово давав коментарі пропагандистам з центральних телеканалів Росії, в яких підтримував агресивну політику Кремля і закликав вірян об’єднатися у війні проти України.
Ініційована СБУ експертиза підтвердила факти злочинної діяльності патріарха РПЦ.
На підставі зібраних доказів Гундяєву повідомлено про підозру за такими статтями: ч. 3 ст. 110 (посягання на територіальну цілісність і недоторканність України), ч. 3 ст. 436-2 (виправдовування, визнання правомірною, заперечення збройної агресії РФ проти України, глорифікація її учасників), а також ч. 5 ст. 27 та ч. 2 ст. 437 (планування, підготовка, розв'язування та ведення агресивної війни).
Інформується, що тривають комплексні заходи для притягнення фігуранта до відповідальності за злочини проти Української держави.