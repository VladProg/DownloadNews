Міністерство освіти та науки України пропонує чотири варіанти навчання для школярів, що виїхали за кордон.



Про це кореспондентові Укрінформу повідомив міністр освіти та науки України Оксен Лісовий
(спілкування з міністром відбувалося через прес-службу МОН - ред).
«Міністерство освіти і науки рекомендує дітям – громадянам України, які вимушено знаходяться за кордоном, кілька варіантів здобуття освіти. По-перше, навчатись тільки в закладі освіти країни перебування учня за очною формою, по-друге, можна поєднувати навчання в школі за кордоном та в закладі загальної середньої освіти України, зокрема в Державному ліцеї «Міжнародна українська школа», за однією із форм навчання, передбачених законодавством (дистанційною, сімейною (домашньою), екстернатною)», - зазначив Лісовий.
Також можна навчатись у закладах або класах, які організовують за кордоном ініціативою громадських організацій українців за сприяння органів управління освіти цих країн та місцевої влади, і які надають освітні послуги у співпраці з Державним ліцеєм «Міжнародна українська школа» відповідно до укладеного договору. Проте, якщо це не суперечить законодавству країни перебування школяра, можна навчатись тільки в закладі освіти України на дистанційній основі.
Як повідомляв Укрінформ, за даними Міністерства освіти та науки, за кордоном України через повномасштабну російську агресію перебуває 507 058 дітей та 12,5 тис. учителів.