Глава Української греко-католицької церкви Блаженніший Святослав закликав українців економити електроенергію та витримати тимчасові побутові труднощі заради швидшої перемоги над російським агресором.

Як передає Укрінформ, про це повідомляє Департамент інформації УГКЦ.
Глава УГКЦ розповів про свою поїздку півднем України, зокрема, і в місто енергетиків Южноукраїнськ, де розташована Південноукраїнська АЕС, а також провів паралелі із захопленою російськими загарбниками Запорізькою АЕС.
"Це — ціна, яку Україна платить за енергетичну і національну безпеку. Тому дотримання заходів, спрямованих на загальне ощадне споживання — це той невеликий внесок, який може і повинен зробити кожен громадянин України.
Давайте допоможемо тим, хто забезпечує наше життя, безпеку і життєдіяльність — допоможемо нашим енергетикам рятувати нашу Батьківщину", — звертається до українців Блаженніший Святослав.
Він наголосив, що прохання економити електроенергію, перетерпіти тимчасові віялові відключення електроенергії — все це заходи для того, щоб стабілізувати енергетичну систему України.
"Ми часто кажемо — я люблю Батьківщину і хочу наближати перемогу кожного дня! Ну і ось конкретні кроки — як це зробити. Хочеш наблизити перемогу — вимкни зайве освітлення. Хочеш підтримати ЗСУ — потерпи трошки, коли тобі холодно чи стало менше комфорту, який дає електричне приладдя. Пожертвуй чимось задля перемоги. Думаю, у тих обставинах, які ми сьогодні переживаємо, ця свідомість особистої відповідальності і можливості через маленькі речі творити великі діла, повинна бути ще одним мотиватором нашої громадянської відповідальності", - сказав глава УГКЦ.
Як повідомляв Укрінформ, Президент Володимир Зеленський у вечірньому відеозверненні 28 жовтня запевнив, що влада та енергетики нині роблять все можливе для того, щоб у держави була можливість скоротити стабілізаційні відключення електроенергії.