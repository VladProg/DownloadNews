Командування морської піхоти не збирає ніяких коштів за начебто визволення з полону військовослужбовців, тому варто бути пильними з телефонними шахраями, які телефонують з пропозицією допомоги та намагаються дізнатися особисті дані українських захисників.

Як передає Укрінформ, про це у Фейсбуці повідомляє пресслужба ВМС ЗСУ.
«Родичам військовослужбовців, які проходять службу у військових частинах та підрозділах підпорядкованих Командуванню, почали надходити підозрілі телефонні дзвінки та повідомлення. Користуючись емоційним станом рідних та близьких військовослужбовців, зловмисники телефонують з прихованих номерів та пропонують за грошову винагороду сприяти визволенню з полону. Також шахраї намагаються, нібито з метою уточнення, дізнатися особисті дані українських захисників», - йдеться в повідомленні.
У командуванні наголосили, що жодного збору коштів з членів сімей не проводиться.
«Офіційно повідомляємо, що представники Командування морської піхоти або інших органів військового управління чи державних установ не збирають коштів. Питання звільнення військовополонених перебувають у виключній компетенції органів державної влади. Жодного збору коштів з членів сімей та близьких не відбувається», - повідомили у пресслужбі.
Як повідомляв Укрінформ, на території Запорізької області російські війська почали масований наступ. В ОВА закликають людей евакуюватися з прифронтових населених пунктів.