Відомий американський фоторепортер Рон Хавів переконаний, що фотожурналісти повинні бути правдивими у своїй роботі і доносити світові правду про те, що відбувається в Україні.

Про це він сказав на Львівському медіафорумі, повідомляє кореспондент Укрінформу.
“Дуже важливо, щоб фотографія була правдивою, щоб її не можна було заперечити. І це те, що ми бачимо в роботі Євгена Малолєтки з Маріуполя. Росіяни казали, що цього не було, але є одна фотографія, якою все сказано, яка доводить, що сталося. Я вважаю, що ми всі разом повинні докласти максимум зусиль, аби бути правдивими у своїй роботі. І ця праця важлива для історії. Ми як фотографи повинні доносити, що насправді відбувається в Україні”, - заявив Хавів.
Він також зазначив, що дуже важливо, щоб у світі не втрачався інтерес до подій в Україні, щоб це не сприймалося як черговий день війни "десь далеко". І це непростий виклик.
“Я дуже сподіваюся, що своїми роботами зроблю хоча б невеличкий внесок у те, щоб у майбутньому не було воєн”, - сказав Хавів.
На форумі він презентував відео про свою роботу та побачене в Україні. Після показу присутні хвилиною мовчання вшанували пам'ять загиблих унаслідок російської агресії.
Як повідомляв Укрінформ, Львівський медіафорум проходить 25-27 травня за участю українських та іноземних медіафахівців, дослідників, представників громадськості та міжнародних організацій.
Фото: BIRN