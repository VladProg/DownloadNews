Кількість перетинів росіянами українського кордону у поточному році впала до одиниць.

Про це в ефірі загальнонаціонального телемарафону повідомив речник Держприкордонслужби Андрій Демченко, передає Укрінформ.
За словами Демченка, до 2014 року кількість перетинів кордону на в’їзд в Україну громадянами рф становила близько 11 мільйонів. Однак після агресії рф проти України в 2014 році цей показник значно знизився.
"У 2014 він був на рівні 2,5 млн перетинів на в’їзд в Україну громадянами російської федерації. Упродовж 2015-2019 років показник коливався на рівні 1,5 млн осіб... А якщо говорити про ковідні роки, 2020-2021-ий, то ці показники за рік коливалися (на рівні) 400-500 тисяч перетинів громадянами рф на в’їзд в Україну. Цей рік також вніс корективи через повномасштабну військову агресію росії проти України, ці показники знизилися фактично до критичних - зараз одиниці громадян рф перетинають кордон України, і то за наявності вагомих підстав», - сказав речник ДПСУ.
Він нагадав, що рішенням уряду з кінця лютого всі пункти пропуску на кордоні з росією закриті, так само як і на кордоні з білоруссю і на придністровському сегменті кордону з Молдовою.
Водночас Демченко зазначив, що Україна на сьогодні не контролює повністю частину кордону з рф, крім того, росія щоденно обстрілює прикордоння Чернігівщини та Сумщини, що значно ускладнює роботу прикордонників на цих ділянках.
Як повідомляв Укрінформ, 17 червня Кабінет Міністрів України припинив дію угоди з рф про безвізовий режим.
Візовий режим для громадян росії Україна запровадить з 1 липня.