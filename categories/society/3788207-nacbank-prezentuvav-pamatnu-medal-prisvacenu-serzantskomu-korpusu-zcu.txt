Національний банк презентував пам’ятну медаль, присвячену сержантському корпусу Збройних Сил України.

Як передає Укрінформ, про це повідомляє пресслужба НБУ.
"До Дня сержанта Збройних Сил України, який п’ятий рік поспіль відзначають в Україні 18 листопада, голова Національного банку України Андрій Пишний разом з Головнокомандувачем Збройних Сил України генералом Валерієм Залужним презентували нову пам’ятну медаль «Сержантський корпус». Вона присвячена сержантському і старшинському складу Збройних Сил України та є відзначенням їхнього подвигу та титанічної щоденної роботи із забезпечення боєздатності військ", - йдеться в повідомленні.
На аверсі медалі на дзеркальному тлі розміщено гасло сержантів і старшин Збройних Сил України "слідуй за мною! роби як я!", у центрі зображено українського сержанта-лідера, який веде за собою солдатів у бій, угорі – малий Державний Герб України та напис Україна, рік карбування 2023, логотип Банкнотно-монетного двору Національного банку України (ліворуч від зображення сержанта).
На реверсі медалі розміщено написи: Сержантський корпус Збройних сил України, девіз сержантського і старшинського складу Збройних Сил України – честь, відданість, відповідальність, професіоналізм (по колу), в центрі на дзеркальному тлі зображено символіку Сержантського корпусу Збройних Сил України та стилізований тризуб, що використовується Збройними Силами України.
Як повідомлялось, у вересні 2023 року Національний банк ввів у обіг пам’ятну монету "Воєнна розвідка України". Вона присвячена героїчним воїнам-розвідникам, які надійно стоять на захисті національних інтересів нашої держави.