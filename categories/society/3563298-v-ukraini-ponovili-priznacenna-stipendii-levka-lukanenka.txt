Комісія з призначення державних стипендій імені Левка Лук’яненка поновила роботу - вперше від початку широкомасштабного вторгнення рф.

Про це повідомляє Міністерство з питань реінтеграції тимчасово окупованих територій, передає Укрінформ.
Як зазначається, комісія визначилась із нинішніми кандидатами на призначення стипендій.
"Рішення про внесення до Кабінету Міністрів України пропозицій щодо цих кандидатів було ухвалено на засіданні комісії 2 вересня", - йдеться у повідомленні.
Державна стипендія імені Левка Лук’яненка призначається у розмірі трьох прожиткових мінімумів щомісячно для українських громадян, що незаконно утримуються в рф чи на тимчасово окупованих територіях у Донецькій та Луганській областях і АР Крим у зв’язку з громадською або політичною діяльністю цих осіб.
Стипендії призначаються указом Президента України, а розгляд клопотань про призначення державних стипендій і поданих документів та/або відомостей здійснюється Мінреінтеграції.
Фото: minre.gov.ua