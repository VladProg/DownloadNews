У Львівську область прибули з Франції майже два десятки автомобілів швидкої допомоги.

Про це у Телеграмі повідомив начальник Львівської ОВА Максим Козицький, передає Укрінформ.

"Важливе підсилення для медичних бригад, які рятують наших воїнів та цивільних: на Львівщину з Франції прибув гуманітарний конвой – майже два десятки «швидких». Кожна з них наповнена всім необхідним для порятунку життів", - зазначив посадовець.
За його словами, 13 «швидких» передали військовим медикам, які працюють на складних напрямках, 4 – фахівцям екстреної меддопомоги Харківської області. Ще одна машина, обладнана згідно зі стандартами ДСНС, служитиме для розмінування територій.
Козицький подякував SAFU – колективу допомоги Україні, який власники підприємств швидкої допомоги створили у Франції 28 лютого 2022 року. Загалом вони вже передали українським медикам понад 90 «швидких» та більш ніж 600 тонн медичних вантажів.
Глава ОВА додав, що карети швидкої медичної допомоги особисто доправили 35 французів, які причетні до виробництва і закупівлі цих машин.
Як повідомлялося, Волинська, Рівненська, Сумська, Дніпропетровська та Івано-Франківська області отримали 12 автомобілів швидкої медичної допомоги, придбані «Медичними закупівлями України» в межах ініціативи UNITED24.