Прокурори Спеціалізованої прокуратури у військовій та оборонній сфері Офісу Генерального прокурора спільно із представниками оборонного відомства у Північному апеляційному господарському суді відстояли безпідставність стягнення з Міністерства оборони понад 162 млн грн.

Про це повідомляють на сайті Офісу Генерального прокурора, передає Укрінформ.
"Прокурори у суді довели, що у 2007 році між оборонним відомством та приватним суб’єктом господарювання укладено незаконний договір, умовами якого передбачалася передача комерційному товариству військового шпиталю в м. Дніпро в обмін на медичне обладнання та передислокацію цього лікувального закладу в інші приміщення. У 2016 році цей договір судом визнано недійсним. Проте комерційне товариство вирішило стягнути з оборонного відомства вартість переданого обладнання без врахування вже проведених розрахунків та зустрічних вимог за поточними цінами. Воно звернулося з позовом до суду про стягнення з Міністерства оборони України 162 млн грн", - йдеться у повідомленні.
Так, за результатами апеляційного перегляду рішення першої інстанції суд погодився з доводами прокурора та представника оборонного відомства щодо відсутності підстав для стягнення коштів та відмовив у задоволенні вимог комерційного товариства.
Таким чином, попереджено безпідставне та необґрунтоване стягнення з державного бюджету коштів, призначених для потреб оборони в умовах збройної агресії рф.
Як повідомляв Укрінформ, Київська прокуратура вже передала на користь Збройних сил України майже 1 мільйон гривень арештованих російських активів.