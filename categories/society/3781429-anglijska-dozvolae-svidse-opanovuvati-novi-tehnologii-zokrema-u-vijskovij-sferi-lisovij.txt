Англійська мова дозволяє швидше опановувати нові технології, в тому числі і у військовій сфері.

Про це під час презентації національної програми з популяризації англійської мови сказав міністр освіти та науки Оксен Лісовий, передає Укрінформ.
"З англійської мови нам треба зробити прорив. Ми маємо досить неоптимістичну статистику. 49% українців, за соціологічним дослідженням, взагалі не має навичок з англійської мови. Це говорить про те, що вони не мають інструментів розширення своїх можливостей. І сьогодні ми повинні зробити великий об'єм роботи в освіті, щоб усунути цей розрив", - сказав Лісовий.
Водночас, як зазначив міністр, 90% вчителів англійської мови, які проходили тестування, показують рівень володіння англійською мовою на рівні В2 і вище.
Втім, як наголосив Лісовий, цього недостатньо, оскільки в освіті досі послуговуються нормами 2002 року, які обмежують не тільки у методиках викладання, а і й фінансуванні програм з розвитку англійської мови, у тому числі і у школах. Багато проблем можуть бути врегульовані з ухваленням законопроєкту "Про особливості застосування англійської мови в Україні", зазначив він.
Міністр зауважив, що запровадження таких глобальних змін під час повномасштабної війни може викликати питання, чи на часі такі зміни. За його словами, англійська мова не тільки є мовою міжнародного спілкування, вона дозволяє швидше опановувати нові технології, в тому числі і у військовій сфері, оскільки Україна отримує багато західного озброєння, зокрема літаки F-16, на яких нещодавно розпочали навчання українські пілоти.
Як повідомляв Укрінформ, Міністерство цифрової трансформації презентувало Нацпрограму з популяризації англійської мови, яка передбачає впровадження англійської мови у дошкілля, державний сектор, а також стимулювання дорослих вивчати англійську мову для кар'єрного зростання і розширення можливостей для працевлаштування.