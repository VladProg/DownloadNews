Вищий антикорупційний суд продовжив термін тримання під вартою колишнього голови Державної фіскальної служби.

Як передає Укрінформ, про це повідомляє пресслужба суду у Фейсбуці.
«9 листопада колегія суддів Вищого антикорупційного суду частково задовольнила клопотання прокурора САП та продовжила строк тримання під вартою ексголові ДФС України до 7 січня 2024 року. Як альтернативу суд установив заставу в розмірі 120 780 000 грн», - ідеться в повідомленні.
Зазначається, що в разі внесення застави на обвинуваченого покладаються процесуальні обов’язки прибувати за викликом до суду, не залишати межі Києва без його дозволу, повідомляти суд про зміну місця проживання, утримуватись від спілкування із визначеними в ухвалі особами, здати на зберігання до Державної міграційної служби усі паспорти для виїзду за кордон та носити електронний засіб контролю.
У ВАКС нагадують, що дії ексголови ДФС кваліфіковано за ч. 4 ст. 368 КК (Одержання хабаря в особливо великому розмірі).
Як повідомляв Укрінформ, у жовтні 2022 року підозрюваному в одержанні неправомірної вигоди ексголові ДФС обрали запобіжний захід у вигляді тримання під вартою з можливістю внесення застави розміром понад пів мільярда гривень.