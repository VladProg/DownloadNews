Жителі Донецької області, Запоріжжя та Херсона можуть виїхати безкоштовними евакуаційними потягами до центральних і західних регіонів України.

Як передає Укрінформ, про це Міністерство з питань реінтеграції з тимчасово окупованих територій України повідомляє в Телеграмі.
Для того, щоб евакуюватися й отримати фінансову допомогу від держави у розмірі 2 тис. грн на кожного дорослого і 3 тис. грн на дитину чи людину з особливими потребами, потрібно попередньо зареєструватися в органах місцевого самоврядування. При реєстрації на евакуацію потягом слід обов’язково повідомляти, до якої станції людина прямує, зазначається у повідомленні.
Наразі курсують такі евакуаційні потяги:

№ 119/120 Запоріжжя – Кривий Ріг – Львів. Відправлення зі станції Запоріжжя о 09:45, у Дніпро прибуває о 12:07, у Кривий Ріг – о 15:29, до кінцевої станції Львів – об 11:44;
№ 110/109 Херсон – Львів. З Херсона він відправляється о 14:27 і слідує через станції Миколаїв, Шевченко, Біла Церква, Вінниця, Хмельницький, Тернопіль. Прибуття до Львова – наступного дня о 10:18;
№ 234/233 Покровськ – Дніпро – Львів, який відправляється з початкової станції о 14:15 і прибуває до Львова наступного дня о 12:44. Потяг слідує через станції Дніпро, Шевченко, Вінницю, Хмельницький, Тернопіль.

Як повідомляв Укрінформ, на Харківщині продовжується обов'язкова евакуація з Куп'янського району, де тривають активні бойові дії, а також примусова евакуація дітей із зон активних бойових дій.
Фото: Донецька ОВА