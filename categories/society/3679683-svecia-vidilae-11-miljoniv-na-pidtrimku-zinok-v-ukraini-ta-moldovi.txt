Уряд Швеції оголосив про виділення майже 11 мільйонів євро на підтримку жінок і дівчат в Україні та Молдові.

Про це йдеться у пресрелізі МЗС Швеції, передає Укрінформ.
Як зазначається, підтримка спрямована на підкріплення зусиль України й Молдови щодо задоволення гуманітарних потреб жінок і дівчат і просування їхніх можливостей і прав як у короткостроковій, так і в довгостроковій перспективі.
Крім того, цей пакет має на меті допомогти відновити та зміцнити українську систему охорони здоров’я й інфраструктуру, які серйозно постраждали внаслідок російських атак.
У Молдові шведська фінпідтримка буде спрямована на допомогу внутрішньо переміщеним жінкам і дівчатам. Загалом через Фонд ООН у галузі народонаселення (UNFPA) в Україну та Молдову надійде майже 9 мільйонів євро, а через структуру «ООН Жінки» (UN Women) – близько 2 мільйонів євро.
«Повномасштабне вторгнення росії в Україну та її атаки на медичні заклади мають небезпечні для життя наслідки для жінок і дівчат. Цільові кошти можуть бути використані для порятунку життя через додаткові мобільні медичні клініки, обладнання для запобігання материнській та дитячій смертності, а також захист і підтримку жертв сексуального насильства, пов’язаного з конфліктом. Це повністю відповідає пріоритетам уряду щодо допомоги для пом’якшення наслідків війни в Україні», – зазначив міністр міжнародного співробітництва та зовнішньої торгівлі Швеції Йохан Форсселл.
Як повідомляв Укрінформ, у лютому прем’єр-міністр Швеції Ульф Крістерссон заявляв, що Швеція надала Україні 1,2 млрд євро, з яких 135 млн є гуманітарною підтримкою.
Фото: picture-alliance/D. Kalker