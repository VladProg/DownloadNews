Українських військових, які проходять реабілітацію в Нідерландах, відвідали міністр у справах ветеранів України Юлія Лапутіна та міністр оборони Нідерландів Кайса Оллонгрен.

Як повідомляє кореспондент Укрінформу в Гаазі, в реабілітаційному центрі в місті Доорн, провінція Утрехт, перебуває 13 українських бійців.
“Я знаю, що багато хто з вас хоче повернутися у військо. Держава має зробити все, щоб навіть після поранення ви були гідно інтегровані в цивільне життя, а за можливості - повернуті у військо. Ми маємо багато прикладів, коли наші хлопці після реабілітації повертаються”, - сказала Лапутіна.
Вона також переказала слова вдячності та підтримки з боку бійців, які воюють, зокрема, біля Нескучного, Благодатного.
Своєю чергою Оллонгрен зазначила, що в останню суботу червня в Нідерландах традиційно відзначатимуть День ветеранів.
“Завтра в Нідерландах дуже особливий день - День ветеранів, за участю королівської родини, представників уряду та наших ветеранів. Сьогодні був парашутний стрибок, приземлення було біля будівлі, де ми проводили засідання уряду, щоб оголосити День ветеранів. Парашут був синьо-жовтий. І це було дуже зворушливо. Ми відчуваємо, що маємо допомагати вам, і ми справді раді, що можемо допомогти вам, зокрема з реабілітацією ваших бійців”, - сказала Оллонгрен.
Українські бійці, які перебувають у Нідерландах на реабілітації, продемонстрували свої результати.
Український захисник Михайло Соколян розповів, що отримав поранення на Харківщині, підірвався на міні. Чоловік залишився без правої ноги. Каже, найбільше мріє знову бігати. І сьогодні продемонстрував, що вже досягнув своєї мети. Каже, щоб знову бігати, йому знадобилося близько двох місяців. На ноги його поставили українські та нідерландські фахівці.
“Спочатку мав тимчасовий протез. Починав бігати на тимчасовому. А потім мені дали постійний протез, і я вже на ньому бігав з тренером. Тут, у Нідерландах, чудова команда. Вони працюють всі разом. Протезисти, фізіотерапевти, психологи - як одна команда. Вони комунікують між собою. Дивляться, які проблеми маю, і разом вирішують їх. Також я перебував довгий час в реабілітаційному центрі "Галичина". Я вдячний за реабілітацію в тому центрі. Там зі мною працювали, ... готували до протезування. Що я знову можу бігати – це великий вклад реабілітаційного центру "Галичина". В Нідерланди я приїхав уже майже підготовлений”, - розповів Соколян.






У Нідерландах українських військових відвідали міністр у справах ветеранів України та міністр оборони Нідерландів // Фото: Ірина Драбок, Укрінформ































Як повідомляв Укрінформ, сучасний реабілітаційний центр Superhumans Center відкриває чергу пацієнтів у відділення реконструктивної хірургії. Superhumans – це український проєкт з амбітною метою – залучити в країну ультрасучасні світові технології та інноваційні рішення, які дадуть змогу постраждалим від війни українцям, не виїжджаючи за кордон, отримати найкращі послуги з реабілітації та протезування.