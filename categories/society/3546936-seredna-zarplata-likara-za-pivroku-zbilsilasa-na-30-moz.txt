За останні пів року середня зарплата лікаря збільшилася на понад 30%.

Як передає Укрінформ, про це Міністерство охорони здоров’я повідомляє у Фейсбуці.
"Середня зарплата лікаря в Україні зросла до 24 150 гривень, медичної сестри — до 16 010 гривень", - ідеться у повідомленні.
Найвищі середні зарплати лікаря зафіксовані у Дніпропетровській, Кіровоградській, Миколаївській та Херсонській областях — понад 26 000 гривень.
"Лідерами за рівнем оплати праці медичних сестер стала Полтавщина, Донеччина, Миколаївщина та місто Київ. У цих регіонах середня зарплата медсестер коливається у межах 16 000 – 18 000 гривень", - зазначили у міністерстві.
У МОЗ додали, що ще в січні 2022 року уряд встановив розмір базової зарплати медикам: не менше ніж 20 000 гривень для лікаря та 13 500 гривень для медичної сестри.
Як повідомлялося, за даними НБУ, протягом повномасшабних воєнних дій падіння зарплат у приватному секторі економіки в середньому становило від 25% до 50% порівняно з довоєнним часом. За опитуванням НБУ, найбільше таких у добувній промисловості і будівництві.