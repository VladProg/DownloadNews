В Україні викрили трьох учасників злочинної групи, які заволоділи коштами Міністерства оборони України у сумі 580 тисяч доларів.

Як передає Укрінформ, про це Офіс генерального прокурора повідомляє у Телеграмі.
За даними слідства, троє осіб, у тому числі адвокат, діючи за дорученням Міноборони, організували укладення договору між міністерством і постачальником військової амуніції із Туреччини на понад 16 мільйонів євро.
«Отримавши підтвердження про перерахування коштів турецькій компанії, вони ввели в оману її керівників та повідомили їм про наявність у бахрейнської компанії 1000 військових балістичних жилетів IV рівня захисту і можливість їх термінової поставки для Міністерства оборони України. Підозрювані переконали керівництво турецької компанії перерахувати частину коштів, отриманих від Міноборони, на рахунки компанії з Бахрейну», - йдеться в повідомленні.
При цьому всі троє підозрюваних є співзасновниками цієї бахрейнської компанії, а один з них - її директором. Зловмисники не мали наміру поставляти Міноборони військові балістичні жилети, натомість привласнили державні кошти в сумі 580 тисяч доларів США, які перерахувала турецька компанія.
Правоохоронці провели понад 20 обшуків, вилучили документи, понад 17 мільйонів гривень, 400 тисяч доларів і 100 тисяч євро, інші предмети.
За процесуального керівництва Офісу генпрокурора трьом учасникам злочинної групи повідомили про підозру у шахрайстві. Встановлюються інші особи, які можуть бути причетними до цієї схеми.
Як повідомляв Укрінформ, у серпні правоохоронці викрили двох львів'ян у продажі автомобілів, що мали бути передані на потреби Збройних сил України як гуманітарна допомога.