Рішення створених на тимчасово окупованих територіях фейкових судів вважатимуться нікчемними, а звернення до таких судів свідчитиме про визнання незаконно створених рф на захопленій території нелегітимних органів влади та сприятиме їх окупаційній діяльності.

Таку заяву опублікувала Вища рада правосуддя на своєму сайті у зв’язку з оприлюдненням у медіа інформації про створення державою-спонсором тероризму псевдосудів на окупованих територіях України, передає Укрінформ.
У ВРП наголошують, що Україна – суверенна, незалежна, правова держава, її суверенітет поширюється на всю територію з визнаними на міжнародному рівні кордонами.
“Суди в Україні утворені й функціонують відповідно до Конституції та законів України. Делегування функцій судів, створення надзвичайних та особливих судів, а також привласнення цих функцій іншими органами чи посадовими особами не допускаються”, - наголошують у ВРП.
У відомстві відкреслюють, що особи, які привласнили функції суду, несуть відповідальність, встановлену законом.
Також зазначається, що суд в Україні, здійснюючи правосуддя на засадах верховенства права, забезпечує кожному право на справедливий суд та повагу до інших прав і свобод, гарантованих Конституцією і законами України, а також міжнародними договорами, згода на обов’язковість яких надана Верховною Радою.
“Рішення створених на окупованих територіях фейкових судів вважатимуться нікчемними. Звернення до цих судів свідчитиме про визнання незаконно створених російською федерацією на захопленій території нелегітимних органів влади та сприятиме їх окупаційній діяльності”, - наголошують у ВРП.
Окрім того, йдеться у заяві відомства, “добровільне зайняття громадянами України посади в незаконних судових органах, створених на тимчасово окупованій території, може мати ознаки колабораційної діяльності, яка визнається як зрада українських громадян та інтересів своєї держави, і карається відповідно до Кримінального кодексу України”.
Раніше у Центрі національного спротиву повідомили, що на тимчасового окупованих територіях України російські окупанти планують відкрити псевдосуди, щоб їхніми “рішеннями” депортувати українців у віддалені райони росії.
Як повідомлялося, від початку року Вища рада правосуддя звільнила за загальними обставинами 97 суддів.