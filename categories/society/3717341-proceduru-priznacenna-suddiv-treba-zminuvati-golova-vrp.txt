Голова Вищої ради правосуддя Григорій Усик вважає, що процедуру призначення суддів потрібно змінювати, а також застосовувати нові підходи до оцінювання та перевірки на відповідність критеріям доброчесності претендентів на суддівські посади.

Про це інформує пресслужба ВРП, передає Укрінформ.
«Процедура призначення суддів занадто тривала. Її потрібно змінювати, застосовувати нові підходи і до оцінювання, і до перевірки на відповідність критеріям доброчесності», – сказав Усик.
Він наголосив, що у судах першої та апеляційної інстанцій кадрова ситуація є кризовою. Також голова ВРП зазначив, що відновлення роботи Вищої кваліфікаційної комісії суддів України відкриває можливість для добору суддів на понад дві тисячі вакантних посад, а також дає змогу завершити кваліфікаційне оцінювання суддів. Крім того, призначення повноважного складу ВККСУ впливає на перспективи членства України у Євросоюзі.
Усик нагадав, що ВККС не працювала із жовтня 2019 року, що спричинило значний відтік суддівських кадрів. На його думку, першочергово ВККС має провести кваліфікаційне оцінювання 361 судді, які не здійснюють повноваження через закінчення строку, на який їх призначено.
Як повідомлялося, 1 червня 2023 року ВРП призначила повний повноважний склад ВККСУ та розблокувала роботу ключового органу з формування суддівського корпусу.
Фото: пресслужба ВРП