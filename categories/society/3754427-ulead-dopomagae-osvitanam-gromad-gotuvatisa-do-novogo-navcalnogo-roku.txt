Для організації навчального процесу в умовах воєнного стану надважливими є безпека, доступ до освіти учнів з-поміж зовнішніх та внутрішніх переселенців, а також прийняття ефективних управлінських рішень.

Як передає Укрінформ із посиланням на сайт Програми «U-LEAD з Європою», про це йшлося на зустрічі представників Програми з освітянами Миколаївської, Кіровоградської та Одеської областей.
Експерт U-LEAD з питань освіти Сергій Дятленко нагадав учасникам заходу про те, що навчальний процес і навчальний рік не є тотожними поняттями.
«Згідно із постановою, навчальний рік починається 1 вересня 2023 і триває до 28 червня 2024 року. Але важливо пам’ятати, що навчальний процес – це 35 навчальних тижнів. Норму про 175 навчальних днів на час дії воєнного стану скасовано», - наголосив спікер.
Він надав роз’яснення щодо організації навчального процесу у школах в умовах воєнного стану. За словами експерта, форма навчання визначається рішенням обласних військових адміністрацій та засновників закладів освіти і залежить від наявності укриттів та можливості організувати безпечне навчання: «Форма навчання може змінюватися в залежності від зміни безпекової ситуації. Якщо батьки не погоджуються з очною формою навчання, вони можуть обрати іншу: дистанційну, сімейну, екстернатну».
Також розглянули особливості повноважень місцевого самоврядування щодо прийняття рішень та кадрові питання, пов’язані із призначенням директора школи в умовах воєнного стану; організації роботи педагогів, які перебувають за кордоном; призупинення роботи освітнього закладу.
Актуалізувати інформацію щодо подання звітності, яка використовується для розрахунку освітніх субвенцій, учасникам допоміг перший заступник директора ДНУ «Інститут освітньої аналітики» Андрій Литвинчук. Він нагадав, що 5 вересня о 18:00 закінчується подача інформації щодо учнів, які навчаються в закладі освіти.
«6 вересня ці дані будуть «вивантажені» і передані в розрахунки. Тому важливо зараз ще раз все перевірити, адже від правильності подання адміністративної та відомчої звітності залежить розмір освітніх субвенцій, що їх отримує громада з державного бюджету», - розповів Литвинчук.
Також він анонсував зміни щодо навчання дітей з-поміж зовнішніх та внутрішніх переселенців, які найближчим часом очікуються у сфері освіти.
Підсумовуючи інформаційну сесію, Дятленко наголосив: «Освіта – це не камінь, що обростає мохом, а процес постійного руху і розвитку».
Він презентував учасникам декілька лайфхаків, як покращити цей процес і зробити його більш дитиноцентричним. Отже для збереження здоров’я дітей експерт рекомендує встановлювати стоячі парти та інші елементи для фізичної активності, планувати в розкладі уроки парами для старшокласників, для початкової школи – прогулянки.
Для ефективного використання коштів та інших ресурсів освітніх закладів, за його словами, варто вивчати деякі дисципліни на базі міжшкільних ресурсних центрів, якщо мало учнів, - створювати класи-комплекти у початковій школі, об’єднувати учнів наступних класів для проведення окремих уроків (наприклад, фізкультури для 5-6 класів або 8-9).
На думку Дятленка, скасування оцінювання з деяких предметів, запровадження нестандартних форм занять (експедиції, фестивалі, дослідження, інтелектуальні ігри тощо), реалізація проєктів із залученням учнів, створення волонтерських центрів у школах – усе це підвищує мотивацію школярів до навчання.
А для покращення ефективності освітнього процесу експерт радить шукати механізми зменшення використання учнями мобільних телефонів, створювати на базі шкіл відкриті коворкінги, навчальний процес розпочати 4 вересня, а 1 вересня організувати цікаві заходи для дітей.
Програма для України з розширення прав і можливостей на місцевому рівні, підзвітності та розвитку «U-LEAD з Європою» спільно фінансується ЄС та його державами-членами Німеччиною, Польщею, Швецією, Данією, Естонією та Словенією для підтримки України на її шляху до зміцнення місцевого самоврядування. U-LEAD сприяє прозорому, підзвітному та багаторівневому управлінню в Україні, яке відповідає на потреби громадян та розширює можливості громад.