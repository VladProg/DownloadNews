В ОБСЄ відбулося обговорення ситуації з дотриманням принципів толерантності й недискримінації в українських засобах масової інформації.

Як передає Укрінформ, про це повідомляє Національна рада з питань телебачення і радіомовлення.
Перший заступник голови Національної ради Валентин Коваль 26 – 27 червня бере участь у Третій додатковій нараді ОБСЄ у людському вимірі на тему «Роль громадянського суспільства у просуванні та захисті толерантності й недискримінації».
У своєму виступі він розповів, наскільки це питання є актуальним для українських медіа, і яка роль медіарегулятора у забезпеченні недискримінації.
Коваль зауважив, що Україна, навіть живучи в умовах війни, дуже відповідально ставиться до впровадження медіареформи. І Національна рада як медіарегулятор усвідомлює свою роль у запобіганні поширенню мови ворожнечі в медіа.
Щоб реалізувати належним чином повноваження стосовно ширшого кола суб’єктів у сфері медіа і забезпечити визначений новим Законом «Про медіа» рівень недискримінації, Національна рада ініціювала проведення серії засідань експертних робочих груп. Їх мета – розробка критеріїв зарахування інформації до такої, що розпалює ненависть, ворожнечу, жорстокість щодо окремих осіб чи груп осіб за їх належністю до етнічних спільнот чи спільнот, що потребують захисту від нетерпимості за ознаками сексуальної орієнтації та гендерної ідентичності.
За результатами цих зустрічей «кримські татари і роми, єврейські та всі помітні релігійні організації, Уповноважений з прав людини та голова Державної служби України з етнополітики та свободи совісті, ЛГБТІК+ активісти та представники кіберполіції були одними з наших перших гостей, а тепер стали нашими партнерами», – наголосив Коваль.
У Нацраді зауважили, що хоча українці вважають себе високотолерантними, все ще є багато варіантів, як покращити ситуацію із цим питанням в медіа. Аби дати орієнтир медіаорганізаціям і підвищити обізнаність працівників медіа, регулятор спільно з громадськістю працює над створенням словників, які допоможуть Національній раді бути більш точною і продуктивною під час моніторингу, а медіа – розуміти межі, за які не варто переходити.
Напрацьовані критерії надалі можуть бути використані в роботі з громадськими організаціями в рамках органів співрегулювання. У кодексах будуть зафіксовані правила, яких будуть дотримуватися медіа, а регулятор матиме основу для наглядової діяльності. І ці кодекси будуть оприлюднені для громадськості та українських медіа, щоб вони могли використовувати їх у своїй роботі під час висвітлення діяльності різних етнічних і ЛГБТІК-спільнот України.
Також Коваль приєднався до відзначення в ОБСЄ Дня кримськотатарського прапора, яке організувало постійне представництво України при цій організації.
Як повідомляв Укрінформ, 19 червня голова Національної ради України з питань телебачення і радіомовлення Ольга Герасим’юк зустрілася з новим складом польського медіарегулятора - Національної ради з питань телебачення і радіомовлення Польщі для обговорення подальших спільних дій.