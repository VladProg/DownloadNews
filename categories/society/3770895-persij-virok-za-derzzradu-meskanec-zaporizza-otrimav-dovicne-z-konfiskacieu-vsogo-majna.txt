Мешканця Запоріжжя засудили до довічного позбавлення волі з конфіскацією майна за те, що передавав ворогу дані про місця дислокації українських захисників. Це перший такий вирок в Україні.

Про це під час брифінгу щодо криміногенної ситуації в Запорізькій області сказав керівник прокуратури Запорізької області Сергій Спільник, передає кореспондент Укрінформу.
"У вересні до довічного ув'язнення з конфіскацією всього майна засуджено 37-річного мешканця міста Запоріжжя, який протягом березня-жовтня 2022 року здійснював збір інформації щодо дислокації військової техніки і передавав її ворогам. Це перший вирок по Україні, коли людина отримала довічне ув'язнення з конфіскацією всього майна (за статтею 111 Кримінального кодексу України - державна зрада – ред.)", - сказав він.
Щодо злочинів проти національної безпеки, то в прокуратурі говорять, що вже повідомлено про підозру 94 особам. Направлено до суду 95 обвинувальних актів стосовно 101 особи, з яких 12 - за фактами державної зради, 75 - колабораційна діяльність, 2 - поширення інформації про дислокацію військової техніки.
Прокурор області також зазначив, що від 8 до 15 років позбавлення волі отримали псевдокерівники окупованих територій Мелітополя, Мелітопольського району, Василівки, Михайлівки, Розівки.
Керівників окупаційних органів поліції Енергодара, Мелітополя та Кам'янки-Дніпровської засуджено до 15 років (заочно).
Як повідомляв Укрінформ, суд за матеріалами Служби безпеки України призначив покарання у вигляді 15 років ув'язнення агенту російської розвідки, який збирав дані про розташування підрозділів Сил оборони й об’єктів критичної інфраструктури у Харкові і Чернівцях.