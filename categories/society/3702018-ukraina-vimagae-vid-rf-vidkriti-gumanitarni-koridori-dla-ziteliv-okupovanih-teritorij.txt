Україна вимагає від росії відкриття гуманітарних коридорів для жителів ТОТ, які бажають виїхати на підконтрольну українському уряду територію.

Про це заявила віцепрем'єр-міністр - міністр з питань реінтеграції тимчасово окупованих територій Ірина Верещук в ефірі телемарафону «Єдині новини», коментуючи виданий в рф указ, що дозволяє з липня 2024 року депортацію з ТОТ осіб без російського громадянства, передає кореспондент Укрінформу.
«Тисячі українців хочуть повернутися на підконтрольну Україні територію. Вони хочуть вирватися з того пекла, яке зараз створила для них росія на тимчасово окупованих територіях. Ми вимагаємо відкрити гуманітарні коридори та перестати цинічно обманювати світ, розповідаючи, що після 2024 року... Їх (загарбників - ред.) не буде у 2024 році на тимчасово окупованих територіях», - сказала Верещук.
Водночас вона наголосила, що росія не йде на переговори щодо відкриття гуманітарних коридорів.
Як повідомлялося, президент росії володимир путін підписав указ, що дозволяє депортувати жителів тимчасово окупованих територій України, які не взяли громадянство рф. Указ передбачає, що громадяни України або власники "паспортів" маріонеткових «днр», «лнр» мають або стати громадянами росії, або заявити, що не бажають цього робити. Ті, хто оберуть другий варіант, з 1 липня 2024 року вважатимуться іноземцями і, відповідно, можуть бути депортовані.
17 березня 2023 року Міжнародний кримінальний суд видав ордер на арешт президента рф володимира путіна і дитячого омбудсмена марії львової-бєлової, яких підозрюють у незаконній депортації дітей з тимчасово окупованих територій України в росію щонайменше з лютого 2022 року.