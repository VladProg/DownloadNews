Жодна політична сила, партія чи окремий лідер не можуть і не будуть мати в Православній Церкві України якоїсь виняткової, чи тим більше контролюючої ролі.

Про це йдеться у зверненні Предстоятеля Православної церкви України митрополита Епіфанія, передає Укрінформ.

Відео: ПЦУ
«За сприяння розбудові Помісної Церкви ми вдячні всім політичним силам, незалежно від того, чи вони представляють у певний проміжок історії владу або опозицію. Але жодна політична сила, партія чи окремий лідер не можуть і не будуть мати у Православній Церкві України якоїсь виняткової, чи тим більше контролюючої ролі», - зазначив Епіфаній.
За його словами, ПЦУ не дозволяла дотепер і надалі не дозволятиме зробити себе заручницею чи учасницею партійної боротьби.
«Роками структура московського патріархату в Україні розбудовувалася саме за такою хибною моделлю тіньового контролю. деркач, новінський, медведчук та інші подібні діячі вважали себе ніби учасниками «акціонерного товариства», що вирішують за спиною «найнятих менеджерів» у рясах всі ключові питання. Така модель значною мірою спричинилася до нинішньої публічної катастрофи московського патріархату в Україні», - вважає Предстоятель ПЦУ.
Він додав, що нині супротивники наполегливо намагаються дискредитувати Православну Церкву України, нав’язуючи їй імідж церкви певного відомого політика.
Як повідомляв Укрінформ, 15 грудня 2018 року у соборі Святої Софії у Києві відбувся Об'єднавчий собор православних церков України. На ньому духовенство УПЦ Київського патріархату, УПЦ Московського патріархату та Української автокефальної православної церкви створили єдину помісну Православну церкву України, ухвалили її статут і обрали предстоятеля - митрополита Київського і всієї України Епіфанія.
6 січня 2019 р. відбулася церемонія передачі Томоса про автокефалію об’єднаної ПЦУ.