ООН наразі отримала 50% фінансування плану гуманітарного реагування в Україні на 2023 рік, який складає 3,9 млрд доларів.

Про це на брифінгу заявила постійна координаторка системи ООН в Україні Деніз Браун, повідомляє кореспондент Укрінформу.
“У 2023 році запит на план гуманітарного реагування становить 3,9 мільярда доларів. Ми запустили його в лютому 2023 року в Женеві. Посол України в агентствах ООН у Женеві був присутній, щоб розпочати ініціативу, разом із заступником Генерального секретаря з гуманітарних питань та надзвичайної допомоги Мартіном Гріффітсом. Наразі ми отримали приблизно 50% цього фінансування. Зараз значна частина цього фінансування призначена для людей у тих районах, до яких ми не можемо дістатися”, – сказала вона.
Браун зауважила, що місії ООН не можуть дістатися тимчасово окупованих територій, оскільки Росія систематично не відповідає на запит щодо гарантій безпеки.
Координаторка поінформувала, що 3,9 млрд доларів ідуть на грошові перекази людям в області, які безпосередньо постраждали від війни, переселенцям, на харчування, дітям та жертвами гендерного насильства. Найскладнішим завданням, за її словами, лишається надсилання допомоги до людей близько до лінії фронту та в райони, які постраждали від знищення Каховської ГЕС.
"Після руйнування дамби на цих територіях було надано 5,3 млн літрів питної води, майже 2 млн таблеток для очищення води. 240 тисячі пайків продовольства та грошова допомога для 20 тисяч людей, тож надійшло багато допомоги”, – відзначила Браун, додавши, що 3 млн доларів було виділено на ремонт системи водопостачання в Херсоні, Миколаєві та Кривому Розі.
Як повідомляв Укрінформ, раніше генеральний секретар ООН Антоніу Гутерреш заявляв, що через російську агресію близько 18 млн українців потребують гуманітарної допомоги.