Предстоятель Православної церкви України митрополит Епіфаній повідомив, що рішення щодо церковного календаря винесуть у травні під час Архієрейського собору.

Про це ієрарх сказав в інтерв'ю Gazeta.ua., передає Укрінформ.
У травні ПЦУ проведе Архієрейський собор, де обговорить це питання.
"Втілення цієї реформи насамперед дасть змогу перейти на більш точний календар й уникнути в майбутньому поступового зміщення нерухомих свят. І хоч на цьому шляху ще залишаються деякі труднощі, проте переконаний, що з Божою допомогою ми їх вирішимо", - зазначив Епіфаній.
За його словами, ПЦУ вже готується запровадити відповідну реформу й працює над новою редакцією певної церковної літератури для прихожан. Водночас митрополит Епіфаній наголосив, що календарне питання не стосується православного віровчення, яке є незмінним.
Він також повідомив, що від початку повномасштабного російського вторгнення до ПЦУ приєдналося понад тисячу парафій, приблизно така ж кількість перейшла впродовж кількох років до цього.
"Тобто тепер понад 2 тисячі. Цей процес триває, і постійно надходять новини, що в тому чи іншому регіоні чергова громада вирішила приєднатися до Православної церкви України", - підсумував Епіфаній.