Закон про «Про медіа» забороняє відтворювати в медіа фонограми та кліпи російських співаків.

Про це член Комітету Верховної Ради з питань гуманітарної та інформаційної політики Володимир В’ятрович (парламентська фракція «Європейська Солідарність») повідомив у Фейсбуці, передає Укрінформ.
За його словами, у законі якісно виписані визначення українськомовної програми та фільмів. Окрім цього, він додав, що «наближено на пів року збільшення з 75 до 90% мінімальної частки української мови на телебаченні, повернуто заборону на відтворення в медіа фонограм та кліпів російських співаків, збережено і добре сформульовано норми про Перелік осіб, які створюють загрозу національній безпеці, посилено норми, що забороняють рашистську й комуністичну пропаганду тощо».
На думку народного депутата, не всі норми цього закону ідеальні, він є «продуктом багатьох компромісів».
«Але у захисті нашого мовно-культурного простору – це виразний крок уперед», – зауважив В‘ятрович.
Член Національної ради України з питань телебачення та радіомовлення, співавтор документу Олександр Бурмагін привітав усіх, хто був залучений до напрацювання закону, а також усіх, хто підтримав його.
«Завдяки скаженій команді однодумців, яких називали «розміновувачами культурного кордону», «робочою групою», «розробниками». Які працювали в будь-яких умовах, не зважаючи на стан воюючої країни. Завдяки захисникам і захисницям, які ціною життя та здоров‘я дають можливість рухати реформи. Завдяки підтримці багатьох небайдужих – ми це зробили», – підкреслив він.
Бурмагін відзначив, що попереду ще багато роботи – імплементація, розробка підзаконних нормативно-правових актів.
«Трішки потрібно видихнути, вдягнути кроси і знов на доріжку. Цей шлях тільки починається, хоч і важливий етап пройдено», – додав член Нацради.
Як повідомляв Укрінформ, Верховна Рада 13 грудня ухвалила закон «Про медіа» (№2693-Д).
Фото: Володимир В’ятрович/ФБ