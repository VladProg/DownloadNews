Вищий антикорупційний суд ухвалив знизити розмір застави для колишнього голови Державної фіскальної служби Романа Насірова з 523 млн грн до 261 млн.

Про це повідомляє Центр протидії корупції передає Укрінформ.
«Судді ВАКС частково задовольнили клопотання прокурора про продовження строку тримання під вартою ексголови ДФС Романа Насірова, якого обвинувачують у ймовірному отриманні хабаря в розмірі 722 млн грн», - ідеться в повідомленні.

При цьому, як зазначається, замість установлених раніше 523 млн грн застави тепер Насіров має внести 261 млн грн. Інакше він перебуватиме під вартою щонайменше до 30 липня 2023 року.

За інформацією ЦПК, Насіров стверджував, що не має можливості внести заставу в 523 млн грн, оскільки її розмір не відповідає його майновому стану. Крім цього він нібито має проблеми зі здоровʼям, а в СІЗО йому не можуть забезпечити належну медичну допомогу.

«Насіров також повідомив, що, на його думку, запобіжний захід є шантажем з боку прокурорів, який направлений на те, щоб він здав вище керівництво», - йдеться в дописі ЦПК.

Як повідомлялося, за версією слідства колишній очільник ДФС за пособництва свого радника протягом 2015-2016 років забезпечив юридичним особам, підконтрольним власнику агрохолдингу, відшкодування ПДВ у розмірі понад 3,2 млрд грн. За це він неправомірно одержав на свою користь та на користь третіх осіб понад 722 млн грн.