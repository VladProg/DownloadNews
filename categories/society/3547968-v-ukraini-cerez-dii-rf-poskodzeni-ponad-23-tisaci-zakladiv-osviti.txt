Через дії рф з початку повномасштабного вторгнення пошкоджено 2321 заклад освіти.

Про це у Телеграмі поінформувала пресслужба Офісу генерального прокурора, передає Укрінформ.
«Через бомбардування та обстріли збройними силами рф пошкоджено 2321 заклад освіти. З них 286 зруйновано повністю», - зазначається у повідомленні.
Своєю чергою ювенальні прокурори поінформували, що 361 дитина загинула внаслідок збройної агресії рф в Україні, і що кількість поранених дітей унаслідок дій рф становить наразі понад 705. Тобто, понад 1066 дітей постраждали в Україні після початку вторгнення рф.
Зауважується, що ці цифри не остаточні, оскільки триває робота з їх встановлення у місцях ведення активних бойових дій, на тимчасово захоплених та звільнених територіях.
За інформацією ОГП, найбільше постраждало дітей у Донецькій області - 372, Харківській - 197, Київській - 116, Чернігівській - 68, Луганській - 61, Миколаївській - 60, Херсонській - 55, Запорізькій - 40.
Громадяни можуть надати інформацію про воєнний злочин щодо дитини через єдиний доказовий хаб: warcrimes.gov.ua, та за телефонами: +380961004438, +380683235856.
Як повідомлялося, в Україні більшість батьків обрали для своїх дітей дистанційну форму здобуття освіти у новому навчальному році, лише 13,8% проголосували за очну форму.