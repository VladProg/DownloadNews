У держпідприємстві «Ліси України» ініціюють проєкт із створення спеціалізованих піротехнічних підрозділів для розмінування лісових насаджень. Кошти планують залучати від донорів.

Як передає Укрінформ, про це в колонці на lb.ua повідомив в. о. генерального директора ДП «Ліси України» Юрій Болоховець.
За інформацією Болоховця, з початку повномасштабного вторгнення вже розміновано 39 тис. га лісових земель ДП «Ліси України». Проте ще 171 тис. га лісів залишаються замінованими. З урахуванням державних лісів, на окупованих територіях розмінуванню підлягають понад 650 тис. га.
«Один із варіантів прискорення розмінування лісів – залучати комерційних підрядників. Проте вартість їхніх робіт є захмарною. Одна з відомих європейських компаній запропонувала за рік розмінувати 75 га лісу. Вартість робіт - приблизно 2 млн євро. Тобто на очищення всіх замінованих лісів знадобиться 20 млрд євро», - зауважує очільник держпідприємства.
Єдиним реалістичним шляхом, на його переконання, є створення та укомплектування сучасною технікою піротехнічних підрозділів.
Для цього потрібна техніка, вартість якої для одного такого підрозділу може сягнути близько 46 млн грн.
«Це оперативна піротехнічна машина (4х4, з броньованим захистом особового складу), піротехнічна машина важкого типу (4х4 або 6х6), машина механізованого розмінування. Вибухозахисні костюми, засоби бронезахисту, набори інструментів, металодетектори, радіостанції та ще багато іншого. Ключове завдання підрозділу – провести очищення квартальних просік, лісових доріг, мінералізованих смуг», - зазначає Болоховець.
За умови створення хоча б 3-4 таких підрозділів ситуацію під контроль в ДП «Ліси України» планують взяти вже за рік.
«Де взяти кошти на комплектацію піротехнічних підрозділів? Це питання, яке перебуває в процесі обговорення. Вочевидь, необхідний фонд, який буде наповнюватись коштами донорів», - підкреслив Болоховець.
Як повідомлялося, за оцінкою Світового банку, повний комплекс робіт із гуманітарного розмінування України коштуватиме 37,4 млрд доларів. Наразі держава реалізує план з пріоритетного розмінування земель сільгосппризначення, за яким першочерговому обстеженню та очищенню підлягають 470 тис. га економічно цінних сільськогосподарських земель.