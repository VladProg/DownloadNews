Міністр внутрішніх справ Ігор Клименко заявив, що потрібно перевірити всі викладені у розслідуванні ЗМІ факти щодо заступника голови Національної поліції Дмитра Тишлека. Комісія МВС вже почала службову перевірку.

Про це він сказав у інтервʼю Українським Новинам, передає Укрінформ.
"Де-юре наявність будь-якого паспорта, в тому числі і російського, не є підставою для звільнення. Але враховуючи моральну сторону, те, що відбувається сьогодні під час війни з РФ, то ми маємо говорити про інший бік медалі і про особливу зацікавленість наших спецслужб щодо перевірки того чи іншого громадянина або його рідних, якщо вони мають паспорти Російської Федерації. Де проживають родичі, яке спілкування є, скільки разів виїжджав чи не виїжджав до своїх родичів, чи це РФ, чи це тимчасово окуповані території, але це мають зробити фахівці, які мають доступ до такого роду інформації", - вважає Клименко.
Він нагадав, що після оприлюднення у ЗМІ розслідування про наявність російського паспорта у дружини Тишлека МВС оперативно зреагувало.
"В таких ситуаціях є певний алгоритм реагування. Ми повністю його витримали. Призначили службове розслідування, визначили персональний склад комісії, яка проводитиме відповідні заходи з перевірки. Сьогодні (30 жовтня - ред.) комісія вже провела перше засідання. Тишлек був відсторонений від виконання службових обов’язків. Зараз усі уповноважені особи вивчають питання, які були викладені у журналістському розслідуванні", - сказав Клименко.
За його словами, Тишлек сам подав заяву у Державне бюро розслідувань і попросив досконально розібратися у ситуації.
"Тут я його абсолютно підтримую. Ми маємо знати правду, що відбулося та наскільки ті факти, які були викладені в ЗМІ, є обʼєктивними щодо цієї посадової особи", - зазначив міністр.
Він зауважив, що в МВС, як правило, не має інформації щодо наявності у родичів посадовців паспорта тієї чи іншої держави, оскільки іноземні країни не розголошують чутливі персональні дані.
"Якщо ви звернетеся до США з питанням, чи має громадянство та чи інша людина, вони вам з великою ймовірністю не дадуть відповідь. А тут мова про Росію, з якою ми взагалі не маємо контактів. І це потрібно чітко зрозуміти", - наголосив міністр.
Як повідомлялося, видання Bihus.Info оприлюднило розслідування про те, що дружина заступника голови Нацполіції Дмитра Тишлека станом на літо цього року не позбулася російського паспорта, а він користується нерухомістю та автомобілем родини партнера очільника ростовського кримінального угруповання.
Міністр внутрішніх справ Ігор Клименко відреагував на це, заявивши, що ДБР відкрило кримінальне провадження, а також проводиться службове розслідування. До отримання висновків слідства Тишлек буде відсторонений від виконання службових обов’язків. Якщо ж озвучені в медіа факти підтвердяться, стосовно Тишлека будуть прийняті "невідкладні та жорсткі управлінські рішення", запевнив міністр.