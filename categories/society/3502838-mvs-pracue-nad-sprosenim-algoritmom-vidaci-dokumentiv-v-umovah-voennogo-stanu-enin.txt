У Міністерстві внутрішніх справ розробляють спрощений алгоритм видачі документів в умовах воєнного стану, зокрема, переселенцям з тимчасово окупованих територій.

Про це йшлося під час робочої поїздки на Запоріжжя першого заступника міністра внутрішніх справ Євгенія Єніна, повідомляє Укрінформ із посиланням на Запорізьку ОВА.
"Перший заступник міністра зазначив, що центральне керівництво наразі займається питанням розробки спрощеного алгоритму видачі документів в умовах воєнного стану. Особливо це стосується тих людей, які намагаються виїхати з тимчасово окупованої території, не маючи при собі жодних документів для посвідчення особи. Зокрема, коли евакуюються з новонародженими", - йдеться у повідомленні.
В адміністрації наголосили, що область перебуває у складних умовах. На лінії зіткнення щодня точаться бої. До того ж у регіоні працює єдиний у Приазов'ї гуманітарний коридор. А це велика кількість переміщених осіб, які проходять через Запоріжжя: люди тікають від війни на безпечніші території.
Як повідомляв Укрінформ, Міністерство внутрішніх справ значно спростило отримання під час воєнного стану водійських посвідчень у сервісних центрах.