Уповноважений Верховної Ради з прав людини Дмитро Лубінець закликає владу Німеччини провести неупереджене та швидке розслідування пожежі, що сталася в будинку з українськими біженцями в Грос-Стремкендорфі.

Як передає Укрінформ, про це Лубінець повідомляє у Телеграмі.
Уповноважений Верховної Ради з прав людини нагадав, що 19 жовтня в будинку з українськими біженцями, який розташований у німецькому муніципалітеті Грос-Стремкендорфі, спалахнула пожежа. Голова муніципалітету Тіно Шоман заявив, що є підстави вважати - пожежа була влаштована навмисно. В той день поліція перевіряла будинок у зв’язку із іншим злочином — нанесенням невідомими особами графіті зі свастикою на вхідних дверях будинку.
За словами Лубінця, на момент пожежі у приміщенні перебували 17 осіб – з них 14 українців, які перемістилися до Німеччини. “На щастя, всі особи залишилися неушкодженими”, - додав український омбудсмен.
Уповноважений Верховної Ради з прав людини закликав владу Німеччини провести повне, неупереджене та швидке розслідування вказаних фактів.
“Звертаюся до урядів країн Європейського Союзу із закликом утриматися від прийняття рішень щодо надання прихистку чоловікам призовного віку, які ухиляються від мобілізації в російській федерації, до того моменту, поки постраждалим від російської агресії українським громадянам, а здебільшого це жінки, діти та літні люди, не будуть створені умови безпечного перебування в країнах ЄС”, - додав Лубінець.
Як повідомляв Укрінформ, у Німеччині станом на вересень у статусі біженців перебували понад 1,2 млн громадян України.