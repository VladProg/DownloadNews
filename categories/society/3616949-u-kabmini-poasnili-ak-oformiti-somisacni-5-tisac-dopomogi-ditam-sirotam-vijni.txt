У Міністерстві з питань реінтеграції тимчасово окупованих територій роз'яснили, як оформити щомісячну грошову допомогу в розмірі 5 тисяч гривень, яка надається дітям - сиротам війни.

Про це Мінреінтеграції повідомило у Телеграмі, передає Укрінформ.
«Програма підтримки українських дітей до 18 років, які через війну втратили одного чи обох батьків, пропонується Фондом імені Климентія Шептицького. Фонд було створено за спільної ініціативи урядів України та Польщі. Одна з програм Фонду полягає в підтримці неповнолітніх дітей, які внаслідок війни втратили одного чи обох батьків. Дітям виплачується 5000 грн щомісячно», - ідеться у повідомленні.
Як зазначили у Мінреінтеграції, першим місяцем виплат вважається той, коли була подана заявка на допомогу. Перші виплати здійснюються протягом двох тижнів після ухвалення позитивного рішення стосовно заявки за наявності банківських реквізитів заявників.
У Мінреінтеграції просять поквапитися, бо заявки приймаються до кінця листопада.
Заявка на допомогу заповнюється і подається онлайн на сайті, для чого слід заповнити форму.
Крім того, необхідні наступні документи: відсканований документ, що посвідчує особу заявника-опікуна, а також дитини, яка буде прямим бенефіціаром грошової допомоги (сторінки з фото й персональними даними); відсканована копія свідоцтва про народження дитини; відскановане свідоцтво про смерть батьків/одного з батьків (у разі відсутності свідоцтва - відсканований документ, що підтверджує зникнення батьків); відсканований документ опікуна, що підтверджує встановлення опіки над дитиною.
У міністерстві додали: якщо не вистачає документів для подання заявки, є запитання або треба уточнити деталі, слід звертатись на телефон: +38 (093) 213-76-96.
Як повідомляв Укрінформ, у Мінреінтеграції роз’яснили, чи можна отримувати допомогу внутрішньо переміщеним особам на новонароджену дитину.
Переселенець, який оформив довідку ВПО, має повне право на таку довідку для немовляти. На її основі треба подати заяву про виплату допомоги на проживання для своєї дитини. Її розмір становить 3 тис. грн на місяць. Виплати надаються незалежно від того, чи працевлаштовані повнолітні члени сім’ї, чи є у родини будь-які доходи, депозити, рухоме або нерухоме майно.
Фото: НБУ