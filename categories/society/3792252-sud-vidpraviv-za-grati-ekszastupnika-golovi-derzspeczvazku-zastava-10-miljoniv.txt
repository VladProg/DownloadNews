Вищий антикорупційний суд обрав запобіжний захід колишньому заступнику голови Державної служби спеціального зв'язку та захисту інформації у вигляді тримання під вартою з альтернативою внесення застави у розмірі 10 млн грн.

Як передає Укрінформ, про це Спеціалізована антикорупційна прокуратура повідомляє у Телеграмі.
27 листопада за клопотанням прокурора САП слідчий суддя ВАКС обрав запобіжний захід колишньому заступнику голови Держспецзв’язку, який спільно з іншими особами підозрюється у заволодінні державними коштами у сумі понад 62 млн грн під час закупівлі Державною службою засобів інформатизації, призначених для створення системи захищених реєстрів даних.
Суд задовольнив клопотання детективів Національного антикорупційного бюро України, погоджене прокурором САП, і застосував запобіжний захід у вигляді тримання під вартою з альтернативою внесення 10 млн грн застави та покладенням процесуальних обов’язків у разі її внесення.
Як повідомляв Укрінформ, детективи НАБУ повідомили про підозру в заволодінні 62 млн грн голові Державної служби спеціального зв'язку та захисту інформації Юрію Щиголю, його заступнику та іншим службовим особам.
20 листопада представник уряду у Верховній Раді Тарас Мельничук повідомив, що Кабінет Міністрів звільнив Щиголя і його заступника.
Під час обшуку у Щиголя правоохоронці знайшли в телефоні криптогаманець, на якому зберігається криптовалюта на 1,2 млн доларів.
23 листопада ВАКС обрав запобіжний захід Щиголю у вигляді тримання під вартою з альтернативою внесення застави у розмірі 25 млн грн.
24 листопада за Щиголя внесли заставу, і він вийшов із СІЗО.