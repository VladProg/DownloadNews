Народні депутати зареєстрували у Верховній Раді законопроєкт "Про інститут реєстрованих партнерств"(№9103).

Текст проєкту оприлюднений на сайті парламенту, передає Укрінформ.
Документ пропонує визначити, що реєстроване партнерство – зареєстрований сімейний союз двох повнолітніх осіб однієї чи різної статі, в основі якого лежить взаємоповага, взаєморозуміння, взаємопідтримка, взаємні права та обов’язки.
Реєстроване партнерство – це не шлюб та не перешкода для укладання шлюбу між реєстрованими партнерами за умови дотримання вимог законодавства України. При цьому наслідком укладання шлюбу між реєстрованими партнерами буде припинення реєстрованого партнерства.
Зазначається, що реєстровані партнери вважаються близькими родичами.
Пропонується встановити, що документи для державної реєстрації реєстрованого партнерства можуть подаватися до будь-якого органу державної реєстрації актів цивільного стану. Реєстрація партнерства має проводитися після 10 днів з дня подання відповідної заяви. В окремих положеннях проєкту закону передбачається можливість реєстрації партнерства за відсутності однієї з осіб або поза межами реєстрації актів цивільного стану, наприклад, коли партнер – військовослужбовець.
Водночас розірвання може відбуватися як за спільною заявою, так і за волевиявленням однієї зі сторін – у порядку окремого судового провадження, але примирення чи встановлення причин розірвання не проводиться.
До авторства документа долучилися народні депутати із парламентський фракцій "Голос" та "Слуга народу".