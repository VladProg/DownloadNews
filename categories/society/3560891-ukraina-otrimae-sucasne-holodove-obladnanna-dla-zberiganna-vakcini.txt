Медичні заклади Києва, а також частково Київської та Волинської областей отримають першу партію обладнання, яке дозволить надійно зберігати вакцини, зокрема проти COVID-19, забезпечуючи дотримання «холодового ланцюга».

Про це повідомляється на сайті Міністерства охорони здоров'я, передає Укрінформ.
Йдеться про понад 250 холодильників та морозильних камер. Обладнання зможе підтримувати необхідну температуру для зберігання препаратів навіть за відсутності енергопостачання.
"Дана партія – 153 холодильники з льодовим захистом та 104 морозильні камери з акумуляторами холоду – закуплена Міністерством охорони здоров’я України у рамках спільного проєкту зі Світовим банком та у партнерстві з Дитячим фондом ООН (ЮНІСЕФ), який доставив його в Україну. Зберігання вакцин – це найтриваліший з етапів «холодового ланцюга», дотримання якого передбачено затвердженим МОЗ порядком. Закуплена техніка має автономну здатність підтримувати необхідну температуру, тож навіть за відсутності енергопостачання вакцини надійно зберігатимуться упродовж тижня", - йдеться у повідомленні.
Передбачено також створення системи віддаленого моніторингу температурних показників зберігання вакцин, встановлення та обслуговування обладнання, навчання спеціалістів для максимально ефективного використання нових можливостей «холодового ланцюга».
Першу партію обладнання доставлять до регіонів найближчим часом, поінформували в МОЗ.
Проєкт Світового банку передбачає постачання та встановлення значної кількості обладнання для забезпечення «холодового ланцюга» для зберігання вакцин. Серед них: холодильники з камерою для льоду для зберігання вакцин, морозильні камери для вакцин з акумуляторами холоду, комбіновані холодильники з камерою для льоду для зберігання вакцин та морозильними камерами з акумуляторами холоду, електронні реєстратори температури холодильника з внутрішнім датчиком, із запрограмованою сигналізацією та дисплеєм для моніторингу умов зберігання вакцин у холодильниках.
Незабаром очікується прибуття на склади Укрвакцини ще однієї партії у 52 холодильники і 52 морозильні камери.

Як повідомляв Укрінформ, Міністерство охорони здоров'я нагадало про необхідність щеплення проти коронавірусу перед початком епідемічного сезону.