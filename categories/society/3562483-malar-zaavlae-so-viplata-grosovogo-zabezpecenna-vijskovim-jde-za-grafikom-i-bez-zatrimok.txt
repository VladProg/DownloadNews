Міністерство оборони України вже почало підготовку виплат у вересні за серпень.

Як передає Укрінформ, про це заступниця міністра оборони Ганна Маляр повідомила у Фейсбуці.
«Якщо ви пам’ятаєте, у середині серпня на одному з брифінгів я повідомляла, що виплати грошового забезпечення за попередній місяць відбудуться з затримкою 2-3 тижні. Це було пов’язано з процедурами внесення змін до державного бюджету. Верховна Рада мала ухвалити відповідні рішення», - зазначила Маляр.
Вона зауважила, що все відбулося за графіком. За її словами, станом на сьогодні усі кошти профінансовано в повному обсязі, а загальний обсяг виплат грошового забезпечення та додаткової винагороди у серпні за липень склав понад 70,5 мільярда гривень.
Маляр звернула увагу, що Міноборони здійснює дуже великий обсяг закупівель, у першу чергу це зброя і боєприпаси, це величезна кількість контрактів, кошти проводяться через Держказначейство.
«Наші фінансисти сконцентровані на тому, щоб по жодному напрямку не припинявся рух. Через це інколи можуть бути зміщення термінів виплат на кілька днів - або тиждень. Але, як ви бачите, ми рухаємося в рамках плану і усі зобов’язання чітко виконуємо. Якщо ми будемо бачити якісь перенесення - завчасно попередимо», - зазначила заступниця міністра оборони.
Також вона повідомила, що у період з 25 по 31 серпня Міністерством оборони для забезпечення підрозділів ЗСУ передано 33 тисяч одиниць бронежилетів, 22,5 тисячі одиниць шоломів, 16,5 тисячі пар взуття, 11,4 тисячі комплектів форми.
За словами Маляр, міністерство продовжує рухатись у рамках визначеної стратегії, коли акцент зроблено на забезпечення системного ритмічного постачання. «Зокрема, починаючи з травня, поряд з забезпеченням поточних потреб, ми почали формувати резерви засобів індивідуального бронезахисту. Сьогодні резерв, скажімо, бронежилетів у 12 разів перевищує запаси станом на кінець травня. Військове командування постійно має у своєму розпорядженні десятки тисяч бронежилетів і шоломів», - зазначила вона.
Маляр повідомила, що у серпні тільки за прямими контрактами Міноборони, тобто, це те, що закуплено за кошти платників податків, на склади Збройних сил України поставлено понад 130 тисяч бронежилетів.
Так само, за її словами, з початку червня Міноборони розпочало підготовку до зимового періоду. Тільки за минулий тиждень на склади ЗСУ передано 10 тисяч зимових курток. Зараз починається період, коли буде здійснюватися масоване відвантаження предметів речового забезпечення на зиму, в тому числі - зимової форми.
Як повідомляв Укрінформ, 25 серпня Маляр заявила, що інформація про нібито скасування виплати 15 мільйонів гривень родинам загиблих захисників України не відповідає дійсності.