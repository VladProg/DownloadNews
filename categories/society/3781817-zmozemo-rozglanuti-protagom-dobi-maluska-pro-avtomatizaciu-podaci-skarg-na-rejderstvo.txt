Автоматизація подачі скарг на рейдерство є черговим кроком у розвитку системи розгляду скарг у сфері реєстрації.

Як передає Укрінформ, про це в інтерв’ю Українському Радіо сказав міністр юстиції Денис Малюська.
"Річ у тім, що у нас усе, що відбувається з корпоративними правами, з реєстраціями прав на підприємство, зокрема, хто є директором, а хто є засновником, хто вніс якесь майно в статутний капітал — усе це підлягає державній реєстрації та внесенню у відповідні реєстри. Так само підлягає реєстрації зміна власника на нерухоме майно. І якщо власник, колишній власник, зацікавлена особа відчуває чи розуміє, що відбулося щось незаконне, ця особа може звернутися до Міністерства юстиції з відповідною скаргою", — зазначив міністр.
За його словами, автоматизована система розгляду скарг є альтернативою, яка набагато швидша і ефективніша за судовий розгляд. "Ми можемо розглянути скаргу протягом доби, і безпосередньо ми займаємось виконанням рішення за наслідками такого розгляду. Тобто, у нас були прецеденти, коли рейдери атакували підприємства, і ми реагували протягом кількох годин, виносили рішення за наслідками скарги і вносили зміни в реєстри", — додав Малюська.
Він закликав звертатися до Міністерства юстиції, якщо трапляється якась погана ситуація з реєстрацією прав юридичних осіб на підприємства чи на нерухомість. "Зараз в нас інтерфейс взаємодії Мін'юсту зі скаржниками надзвичайно дружній. Є і формат скарги, і формат подачі таких скарг. Можна це заповнити в електронному вигляді, не встаючи зі столу, чи онлайн", — резюмував він.
Як повідомляв Укрінформ, міністр юстиції Денис Малюська анонсував створення в Україні наступного року Науково-дослідного центру незалежних експертиз.