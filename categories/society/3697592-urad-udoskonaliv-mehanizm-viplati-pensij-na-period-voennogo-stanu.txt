Кабінет Міністрів спростив окремі процедури виплати пенсій на час воєнного стану.

Як передає Укрінформ, про це в Телеграмі повідомив представник уряду у Верховній Раді Тарас Мельничук.
Він зазначив, що зміни внесено до постанови Кабміну від 30 серпня 1999 року №596 «Про затвердження Порядку виплати пенсій та грошової допомоги через поточні рахунки в банках».
«Передбачено можливість укладення договорів банківського рахунка з уповноваженими банками, які не мають філій, відділень, представництв за місцем проживання одержувача, в тому числі з банками (необанками), які взагалі не мають власної мережі. Надано одержувачам можливість разом з відкриттям банківського рахунка без відвідування установи банку подавати заяву про виплату пенсії або грошової допомоги через установи уповноважених банків в електронній формі з використанням електронного підпису, що базується на кваліфікованому сертифікаті електронного підпису», - йдеться в повідомленні.
Крім того, на період воєнного стану змінами до постанови Кабміну від 26 лютого 2022 року №62 надано можливість користувачам послуг АТ «Укрпошта» отримувати пенсії за кордоном шляхом міжнародного переказу їхнім коштом.
Як повідомлялося, українці, які набули пенсійного віку в період перебування за кордоном, можуть оформити пенсію дистанційно, за допомогою вебпорталу електронних послуг Пенсійного фонду України. Українцям, які наразі перебувають за кордоном, призначені в Україні пенсії виплачуються за правилами, визначеними вітчизняним законодавством.