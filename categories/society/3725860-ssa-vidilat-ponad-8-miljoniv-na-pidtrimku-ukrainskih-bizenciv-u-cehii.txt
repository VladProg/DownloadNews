Сполучені Штати виділять $8,2 мільйона на підтримку біженців з України та організацій, які їм допомагають у Чехії.

Про це повідомляє Radio Prague International із посиланням на посольство США у Празі, передає Укрінформ.
Зазначається, що ця сума є частиною із понад $107 мільйонів, які США надають європейським країнам для допомоги українцям, які виїхали з країни через розв’язану Росією війну.
Найбільшу частину коштів у Чехії - $3,3 мільйона - піде до ЮНІСЕФ. Всесвітня організація охорони здоров'я отримає $2 мільйони, ще $1,5 мільйона отримає Управління Верховного комісара ООН у справах біженців, а $1,4 мільйона – Міжнародна організація з міграції.
Як повідомляв Укрінформ, у березні чеський уряд продовжив на рік дію правил кризового забезпечення житлом українських біженців. Від початку розв'язаної Росією війни понад 470 тисяч громадян України отримали у Чехії тимчасовий захист.