Польща подала заявки на проведення в кількох місцях ексгумацій польських жертв в Україні і розраховує, що зможе отримати на це позитивну згоду.

Про це повідомив міністр канцелярії Ради міністрів Польщі Міхал Дворчик, передає Укрінформ із посиланням на радіо Wnet.
“…Крім згоди, яка була надана (в населеному пункті Пужники - ред.), є низка заявок, поданих на інші місця, де ми знаємо, що поховані жертви. І я вірю, що будуть чергові погодження і розпочнуться чергові пошукові роботи”,- заявив Дворчик.
Він зауважив: Варшаву не влаштовує те, що процес надання українською стороною дозволів на ексгумацію є занадто повільним.
Як заявив в інтерв’ю Укрінформу посол України в РП Василь Зварич, заборони на проведення пошуково-ексгумаційних робіт польських жертв в Україні немає. В листопаді 2019 року Україна видала два дозволи на проведення цих робіт на околицях Львова на запит польської сторони. Потім на заваді стала пандемія COVID-19 та російська агресія. Але навіть у цих умовах Україна видала дозвіл на проведення пошукових робіт на території вже неіснуючого села Пужники Тернопільської області.
Як відомо, в липні Пужники відвідав прем’єр-міністр Польщі Матеуш Моравецький.
Тема Волинської трагедії є однією з найбільш суперечливих в українсько-польських відносинах. Погляди Києва і Варшави на причини, відповідальність і кількість жертв з обох сторін дещо відрізняються.
Тему Волинської трагедії в минулі роки й зараз активно використовує російська пропаганда, аби посварити Україну і Польщу.