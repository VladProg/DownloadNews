Народні депутати зареєстрували у Верховній Раді проєкт постанови про звернення до Кабінету Міністрів із пропозицією розірвати з Українською православною церквою московського патріархату договір оренди комплексів споруд Почаївської Успенської лаври.

Текст проєкту постанови та супровідні документи наразі не оприлюднені на сайті парламенту, передає Укрінформ.
У розділі "дати та стан проходження" зазначається, що документ одержано Верховною Радою та передано на розгляд керівництву.
До авторства проєкту постанови №9179 "Про звернення Верховної Ради України до Кабінету Міністрів України про розірвання з Українською православною церквою московського патріархату договору оренди комплексів споруд Почаївської Успенської лаври" долучилися 35 народних депутатів.
Почаївська Успенська лавра — православний чоловічий монастир у Почаєві на Тернопільщині. Найбільша православна святиня Волині. Монастир перебуває в оренді УПЦ МП.
Як повідомлялося, суд відмовив у забезпеченні позову УПЦ МП до Національного заповідника "Києво-Печерська лавра" про визнання недійсним правочину щодо відмови у продовженні безоплатного користування культовими будівлями та іншим майном, що є державною власністю.
Національний заповідник "Києво-Печерська лавра" оголосив про розрив договору про оренду з Українською православною церквою московського патріархату з 29 березня.
30 березня комісія Міністерства культури та інформаційної політики мала розпочати інвентаризацію майна Києво-Печерської лаври. Однак прибічники УПЦ МП завадили діяльності комісії.
Правоохоронці відкрили кримінальне провадження за фактом перешкоджання журналістській діяльності на території Києво-Печерської лаври. Заявники повідомили, що під час зйомки сюжету один із священнослужителів пошкодив обладнання оператора.
Дізнавачі поліції Києва повідомили про підозру священнослужителю за перешкоджання журналістській діяльності на території Києво-Печерської Лаври.