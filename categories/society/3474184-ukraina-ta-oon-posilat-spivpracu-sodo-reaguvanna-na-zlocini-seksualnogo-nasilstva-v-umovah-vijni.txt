Уряд України та спеціальна представниця генерального секретаря ООН Праміла Паттен підписали меморандум про співробітництво щодо запобігання та протидії сексуальному насильству в умовах війни.

Про це повідомила перша заступниця міністра закордонних справ України Еміне Джапарова у Твітері, передає Укрінформ.
«Після нашої зустрічі в Нью-Йорку рада вітати Прамілу Паттен у Києві, де сьогодні був підписаний Рамковий документ про співпрацю з урядом України щодо запобігання та реагування на сексуальне насильство під час конфлікту», - зазначила вона.
Джапарова зауважила, що співпраця зі спецпредставницею генсека ООН з питань сексуального насильства в умовах конфлікту є дуже своєчасною і необхідною з огляду на численні акти сексуального насильства, скоєні російськими загарбниками в Україні.
Згідно з повідомленням Євроінтеграційного порталу, підписаний меморандум про співробітництво покликаний забезпечити реагування на випадки сексуального насильства, належну допомогу постраждалим та мобілізувати для цього необхідні ресурси.






Підписання Меморандуму про співробітництво між Урядом України та ООН щодо запобігання та протидії сексуальному насильству / Фото: Геннадій Мінченко, Укрінформ

























Зокрема, документ включає зміцнення національної політики та програм з запобігання та реагування, вжиття заходів щодо зменшення ризику торгівлі людьми, зміцнення системи охорони здоровʼя та соціальних служб, зміцнення відповідальності за злочини, сприяння збоку доказів та посилення сектору безпеки.
Учасники зустрічі також погодилися щодо важливості створення необхідних умов для комплексної допомоги постраждалим від сексуального насильства.
Зазначається, що спецпредставниця ООН висловила готовність до розширення співпраці для протидії випадкам торгівлі людьми в умовах масового переміщення людей, а також посилення спроможностей правоохоронних органів.
Як повідомляв Укрінформ, до Офісу омбудсмана надходять звернення від громадян про випадки сексуального насильства з боку російських загарбників. Станом на 27 квітня таких звернень уже близько 400.