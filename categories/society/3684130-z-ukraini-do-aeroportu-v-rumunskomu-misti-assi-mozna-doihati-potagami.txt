До міжнародного аеропорту в румунському місті Ясси з України можна доїхати потягами зі зручною пересадкою.

Як передає Укрінформ, про це Укрзалізниця повідомляє в Телеграмі.
Поїзд №351 Київ-Кишинів, відправляється по непарних днях з Києва о 17:02 та прибуває на молдовську станцію Унгени о 07:53 ранку, зазначається у повідомленні.
“Після проходження прикордонно-митного контролю на вокзалі станції Унгени, можна пересісти на поїзд №821 Кишинів — Ясси — Сокола, що відправляється з Унген щодня о 09:51, і вже об 11:13 прибуває на станцію Ясси-Сокола, де кожен поїзд зустрічають автобуси, які довезуть вас у центр міста або у міжнародний аеропорт Ясси”, - запевняють в Укрзалізниці.
На зворотному шляху о 17:40 зі станції Ясси-Сокола відправляється поїзд №822 Ясси-Сокола - Кишинів, який прибуває на молдовську станцію Унгени о 18:57. Там можна пересісти на поїзд №352 Кишинів-Київ, який прибуває на станцію Унгени по парних днях о 20:21. Зупинка поїзда на станції 30 хв.
В Укрзалізниці нагадали, що квитки на поїзд №351/352 доступні в застосунку Укрзалізниці, в чат-боті та на сайті. На поїзд №821 Кишинів - Унгени - Ясси-Сокола та його зворотний рейс №822 квитки можна придбати на сайті Молдовської залізниці, у касі вокзалу в Унгенах або безпосередньо у провідника в поїзді.
Як повідомляв Укрінформ, з лютого Укрзалізниця призначила нові потяги між Україною та Польщею: №89/73-74/90 Харків, Київ – Перемишль та №67/19-20/68 Київ – Варшава, Хелм.