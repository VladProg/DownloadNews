Українські біженці, які знайшли прихисток у Чехії, для продовження тимчасового захисту у цій країні мають до 30 вересня зареєструватися онлайн та з’явитися до відділення Департаменту з питань притулку й міграційної політики (OAMP).

Про це у Телеграмі повідомив уповноважений ВР із прав людини Дмитро Лубінець, посилаючись на Міністерство внутрішніх справ Чехії, передає Укрінформ.
Зокрема, як нагадав омбудсмен, після початку розв’язаної Росією повномасштабної війни понад 360 тисяч громадян України знайшли прихисток у Чехії і отримали право оформлювати тимчасовий захист.
«МВС Чехії повідомляє, що для продовження тимчасового захисту в країні потрібно зареєструватися онлайн та обов’язково з’явитися до відділення Департаменту з питань притулку й міграційної політики (OAMP), яке особа обрала під час реєстрації на отримання тимчасового захисту (візової наклейки), до 30 вересня», - написав Лубінець.
За його словами, якщо цього не зробити, термін дії тимчасового захисту закінчиться. «І буде втрачена можливість отримати гуманітарну допомогу, допомогу з житлом, доступ до ринку праці та медичного страхування», - додав омбудсмен.
Він зазначив, що на офіційному веб-порталі для іноземців, які проживають або хочуть жити в Чехії, є відповіді на найпоширеніші запитання, що стосуються отримання тимчасового захисту в цій країні.
Як повідомлялося, уряд Чехії розробляє законопроєкт щодо продовження тимчасового захисту українським біженцям до кінця березня 2025 року.