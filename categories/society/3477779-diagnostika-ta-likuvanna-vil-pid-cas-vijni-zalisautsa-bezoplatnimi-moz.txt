Українці мають змогу безкоштовно здати тест на наявність ВІЛ і отримати відповідну допомогу в разі потреби.

Про це повідомили на сайті МОЗ, передає Укрінформ.
«За неможливості дотримуватися правил, які запобігають передачі ВІЛ, у разі незахищених або насильницьких статевих контактів варто зробити тестування на ВІЛ. Таке тестування є безоплатним. Його можна пройти у сімейного лікаря, терапевта або педіатра», - йдеться в повідомленні.
МОЗ також наголошують, що у програмі медичних гарантій є пакет «Діагностика, лікування та супровід осіб із ВІЛ-інфекцією», який передбачає безоплатне надання низки послуг. Зокрема, необхідні лабораторні дослідження: аналізи крові, сечі, визначення вірусного навантаження, обстеження на інфекції, що передаються статевим шляхом, інші дослідження за потреби.
Усі ці послуги надаються амбулаторно. Їх можна отримати як за направленням сімейного лікаря або лікуючого лікаря, так і звернувшись до медзакладу самостійно.
Про профілактику ВІЛ під час війни детальніше можна дізнатись тут.
Як повідомляв Укрінформ, генеральний директор ВООЗ Тедрос Аданом Гебреїсус під час виступу на Конференції донорів для допомоги Україні у Варшаві заявив, що Всесвітня організація охорони здоров'я відправила понад 316 тонн допомоги Україні, медична система якої зазнала катастрофічних руйнувань внаслідок розв’язаної росією неспровокованої війни.
7 травня гендиректор ВООЗ прибув із візитом до України.