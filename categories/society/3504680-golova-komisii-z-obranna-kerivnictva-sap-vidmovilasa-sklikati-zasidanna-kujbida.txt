Голова комісії з обрання керівництва Спеціалізованої антикорупційної прокуратури Катерина Коваль відмовилася скликати засідання для визначення переможців конкурсу попри ініціативу п’ятьох інших членів комісії.

Про це повідомив у Фейсбуці член комісії Роман Куйбіда, передає Укрінформ.
"Голова конкурсної комісії з відбору на адміністративні посади в Спеціалізованій антикорупційній прокуратурі Катерина Коваль відмовилася скликати засідання для визначення переможців конкурсу. З ініціативою провести на цьому тижні засідання конкурсної комісії зверталися Драго Кос, В'ячеслав Навроцький, Томас Фаєрстоун, Нона Цоцорія і я", - написав він.
Куйбіда нагадав, що процес призначення нового керівника САП затягнувся вже більш як на два роки.
"Голова комісії вже пів року не вживає жодних заходів, щоб підготувати та організувати засідання комісії. Мені вже й соромно бути дотичним до цієї ганьби, коли є переможці конкурсу, але комісія ніяк не збереться, щоб їх оголосити. Тому днями ми звернулися з новим листом до усіх членів конкурсної комісії та робочої групи конкурсної комісії і очікуємо, що засідання відбудеться в понеділок, 13 червня, о 18:00 з одним пунктом порядку денного – визначення переможців конкурсу”, - зазначив він.

Як повідомляв Укрінформ, 21 грудня комісія за результатом конкурсу оголосила рейтинг кандидатів на посаду очільника відомства і його заступника, а також керівника п’ятого відділу. Проте офіційно, рішенням комісії, цей рейтинг затверджений не був.
Відповідно до рейтингу, серед кандидатів на посаду керівника САП детектив Національного антикорупційного бюро Олександр Клименко набрав 246 балів, а прокурор Офісу генпрокурора Андрій Синюк - 229 балів.
Рейтинг на посаду керівника п'ятого відділу САП очолив Сергій Савицький із 240 балами.
Комісія з обрання керівників САП під час останнього засідання 24 грудня не змогла затвердити результат конкурсного відбору, оскільки частина членів комісії не підтримали проєкт такого рішення.
Голова комісії Катерина Коваль заявила, що перед початком оголошення офіційних результатів конкурсу потрібно дочекатися від Офісу генпрокурора результатів спецперевірки - люстраційної перевірки кандидатів, а також відомостей стосовно їх допуску до держтаємниці.
Як повідомляв Укрінформ, Офіс генпрокурора не проводить повторну спеціальну перевірку фіналістів конкурсу до САП Олександра Клименка і Андрія Синюка, оскільки голова конкурсної комісії Катерина Коваль звернулася з відповідним проханням передчасно, без належного затвердження рейтингу кандидатів, як того вимагає порядок конкурсного відбору.
Також стало відомо, що Окружний адміністративний суд міста Києва частково задовольнив позов колишнього керівника підрозділу детективів Національного антикорупційного бюро Олександра Карєєва стосовно скасування порядку роботи конкурсної комісії з обрання керівництва САП.
Це рішення не набуло законної сили, оскільки Комісія з обрання керівництва САП його оскаржила.