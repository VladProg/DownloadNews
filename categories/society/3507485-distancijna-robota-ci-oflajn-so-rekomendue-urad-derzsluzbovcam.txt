Уряд рекомендує державним службовцям врегульовувати індивідуально зі своїм керівництвом питання щодо продовження роботи дистанційно чи офлайн.

Про це міністр Кабінету Міністрів України Олег Немчінов сказав у коментарі кореспонденту Укрінформу.

“Зараз, коли вже налагодилася робота, знята блокада Києва, є можливість багатьом, не всім, на жаль, повернутися до їх домівок. Ми пропонуємо врегулювати це індивідуально зі своїм керівництвом: або продовжити роботу дистанційно, або вийти на роботу”, - сказав Немчінов.

За його словами, законодавством передбачено можливість запровадження дистанційної роботи, але постанова 440 визначила, що для державних службовців та інших працівників державних органів вона може запроваджуватися лише в межах України.

“Більше того, багато працівників державних органів наразі так і працюють із початку 2020 року від запровадження карантинних обмежень, зумовлених пандемією. Натомість хочу нагадати, що всі державні службовці, як і службовці органів місцевого самоврядування, як військовослужбовці, як рятувальники, як і медики, вступаючи на посаду, приймають свою присягу, якою вони зобов’язуються виконувати свої обов’язки”, - зауважив урядовець.
Загалом, додав міністр КМУ, якщо оцінювати стан роботи системи держслужби, то в умовах війни попри всі обставини вона є дієздатною. Послуги продовжують надаватися, органи влади усіх рівнів працюють і виконують свої функції.
“Так, люди звільняються з державної служби з різних причин. Втім, щодо рівня навантаження, ми маємо розуміти, що деякі функції та завдання в нинішніх умовах тимчасово не виконуються. Інші ж, навпаки, отримали більшу актуальність”, - зазначив він.

Немчінов раніше повідомляв про те, що за час воєнного стану в Україні близько 6 000 держслужбовців з тих чи інших причин звільнилися з роботи. “Нових статистичних даних поки немає, оновлену інформацію про кількісний та якісний склад державних службовців Національне агентство України з питань державної служби отримає за підсумками ІІ кварталу в липні”, - сказав міністр Кабінету Міністрів.

Як повідомлялося, 24 лютого 2022 року росія продовжила військову агресію проти України, що почалася у 2014 році, та розпочала масовані бомбардування мирних українських міст та селищ. російські військові розв’язали масовий терор на тимчасово окупованих територіях. Збройні сили України та Сили територіальної оборони чинять запеклий опір російським загарбникам та завдають їм величезних втрат.
Фото з відкритих джерел