Служба безпеки України викрила шахраїв, які організували схему продажу військової амуніції та товарів для потреб ЗСУ під виглядом гуманітарної допомоги.

Про це у Фейсбуці повідомляє пресслужба СБУ, передає Укрінформ.
Зазначається, що зловмисниками виявилася група молодиків з Дніпропетровщини, які після повномасштабного вторгнення рф втекли з України. Вони були призовного віку, тому для виїзду використали підроблені документи.

"Уже будучи за кордоном, вони швидко відкрили власний «бізнес» - почали продавати західну військову амуніцію і товари подвійного призначення для потреб ЗСУ. За наявними даними, вони мінімум втричі завищували вартість продукції. Загалом за час війни фігуранти продали товарів на суму понад 60 млн грн", - йдеться у повідомленні.

Щоб не сплачувати митні платежі в Україні, зловмисники завозили продукцію під виглядом благодійної допомоги. Для цього підробляли документи від імені офіційних доброчинних організацій. Це дозволило їм ухилитися від сплати податків на близько 20 млн грн.

В результаті слідчих дій, які провели співробітники СБУ та БЕБ, виявлено значну кількість бронежилетів, касок, наколінників, підсумків, тепловізорів, біноклів, оптичних прицілів, безпілотних літальних апаратів і супровідну документацію, яка підтверджує протиправну діяльність.

Одному з учасників схеми повідомлено про підозру. Вирішується питання про передачу арештованого майна на потреби ЗСУ.
Досудове розслідування і заходи для встановлення та притягнення до відповідальності всіх причетних осіб тривають.
Фото: СБУ