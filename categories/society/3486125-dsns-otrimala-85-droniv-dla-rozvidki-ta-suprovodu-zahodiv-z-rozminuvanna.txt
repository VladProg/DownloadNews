Державна служба України з надзвичайних ситуацій отримала сьогодні 85 безпілотних літальних апаратів DJI Mavic 3 Fly More Combo, призначених для проведення розвідки та супроводу заходів з розмінування.

Як передає Укрінформ, про це ДСНС повідомляє в Телеграмі.
Дрони будуть задіяні передусім для забезпечення заходів з гарантування надійної та безпечної роботи гуманітарних коридорів з метою евакуації мирного населення України з районів ведення бойових дій, здійснення розвідки пожеж в екосистемах, огляду зон надзвичайних ситуацій, а також супроводу заходів з розмінування територій і здійснення інших заходів у сфері діяльності Служби порятунку.


Надходження нової техніки стало можливим завдяки ініціативі Міністерства з питань реінтеграції тимчасово окупованих територій України, яке звернулося до донорів - міжнародних організації із закликом допомогти ДСНС отримати дрони.
Як повідомляв Укрінформ, Київ передав рятувальникам 12 спецавтомобілів. Ідеться про пожежно-рятувальну техніку та автомобілі швидкої допомоги. Десять з них місто отримало як допомогу, два - закупило.