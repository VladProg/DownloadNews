Обвинуваченого в організації нападу на Катерину Гандзюк Київський апеляційний суд залишив під вартою до 15 вересня.



Як передає Укрінформ, про це повідомляє пресслужба Київського апеляційного суду.
«Колегія суддів судової палати з розгляду кримінальних справ Київського апеляційного суду розглянула апеляційну скаргу, подану стороною захисту на ухвалу судді Дніпровського районного суду міста Києва від 18 липня 2022 року, якою обвинуваченому М. продовжено строк дії запобіжного заходу у вигляді тримання під вартою до 15 вересня 2022 року, без визначення розміру застави», - йдеться у повідомленні.
За результатом апеляційного розгляду, ухвалу судді Дніпровського районного суду міста Києва від 18 липня 2022 року залишено без змін, апеляційну скаргу сторони захисту в інтересах обвинуваченого М. – без задоволення.
Зазначається, що громадянин М. обвинувачується у вчиненні кримінального правопорушення, передбаченого ч. 3 ст. 27, ч. 2 ст. 28, ч. 2 ст. 121 (Умисне тяжке тілесне ушкодження, що спричинило смерть потерпілої) Кримінального кодексу України.
Як повідомляв Укрінформ, громадську активістку, в.о. керівника справами виконавчого комітету Херсонської міськради Катерину Гандзюк 31 липня 2018 року облили сірчаною кислотою біля під'їзду її будинку в Херсоні. Опіками було уражено 40% тіла жінки. Вона перенесла кілька операцій, але 4 листопада того ж року померла. Безпосередніх виконавців замаху було ув'язнено на терміни від 3 до 6,5 року. Організатори нападу перебувають під судом.
Ексголову Херсонської обласної ради Владислава Мангера і помічника депутата облради Олексія Левіна, підозрюваних в організації замаху на активістку Катерину Гандзюк, залишили під вартою до 19 вересня.
Дніпровський районний суд Києва, який розглядає справу про вбивство херсонської активістки Катерини Гандзюк, перейшов до допиту свідків сторони захисту.