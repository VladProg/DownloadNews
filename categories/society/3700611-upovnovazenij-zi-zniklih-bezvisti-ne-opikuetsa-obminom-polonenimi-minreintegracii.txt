До компетенції уповноваженого зі зниклих безвісти не входить обмін полоненими.

Таке роз’яснення надали на сайті Міністерства з питань реінтеграції тимчасово окупованих територій, передає Укрінформ.
«Наше завдання – розшукати. Звільненням займаються не менш дієві структури, які докладають максимум зусиль для цього. Лише у взаємодії матимемо результат!» – наголосив уповноважений зі зниклих безвісти Олег Котенко.
Як зазначається у повідомленні, на гарячі лінії уповноваженого зі зниклих безвісти надходять численні звернення щодо повернення полонених: військових і цивільних. Але в Офісі уповноваженого розʼяснили, що жодним чином не дотичні до формування списків полонених і самих обмінів. Цими процесами займаються силові структури, з якими в уповноваженого налагоджений лише обмін даними про зниклих осіб.
Натомість у компетенції команди Офісу уповноваженого є пошукова робота зниклих осіб, підняття тіл на звільнених територіях та екстракція тіл із тимчасово окупованих територій.
Як повідомлялося, раніше обміном полонених опікувалася віцепрем’єр-міністр Ірина Верещук, але нині цим питаннями займатиметься Головне управління розвідки Міністерства оборони та Служба безпеки України. Окрім того, розшуком полонених займається Координаційний штаб з питань поводження з військовополоненими.
Фото ілюстративне: Ганна Маляр, Телеграм