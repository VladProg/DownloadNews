Рятувальники закликають обережно використовувати газове туристичне обладнання під час вимкнення електроенергії.

Про це заявила під час пресконференції в Медіацентрі Україна -Укрінформ речниця Головного управління Державної служби з надзвичайних ситуацій у Києві Світлана Водолага.
"З 1 числа ми маємо три випадки, коли стаються вибухи газового туристичного приладдя. Коли вимикають світло, люди, які користуються електроплитами, вони забувають їх вимикати. Ставлять на електроплити газове приладдя - туристичні переносні газові комфорки, коли вмикається світло - виникає вибух. На щастя, усі три випадки без жертв, але квартири пошкоджені",- сказала Водолага.

Водночас вона зауважила, що у подальшому ніхто не дає гарантії уникнення фатальних наслідків у разі необережного використання туристичного газового приладдя.
Також речниця ДСНС закликала обережно поводитися зі свічками при зникненні світла, а також вимикати з розеток електроприлади, щоб уникнути їх псування при коливаннях напруги в електромережі.
Водолага також повідомила, що з початку повномасштабного вторгнення столичні рятувальники виїжджали 96 разів на гасіння пожеж, які виникли внаслідок російських обстрілів. У результаті з-під завалів дістали 40 людей. Загалом вдалося врятувати життя 132 постраждалих.