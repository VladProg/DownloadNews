Жителька Сєвєродонецька Любов Павленко, яка в березні евакуювалась на Закарпаття, на новому місці пошила 200 пледів і комплектів постільної білизни для переселенців.

Про це в Фейсбуці повідомив Департамент міжнародної технічної допомоги Луганської ОДА, передає Укрінформ.
«На новому місці шиття для Любові стало способом психологічної розрядки, допомогло трохи прийти в себе після страшних обстрілів та бомбардувань. Так Любов почала шити постільні набори, пледи переселенцям. Любов – членкиня громадської організації «Мама Діє». Колежанки з громадської організації підтримали ініціативу жінки, знаходили витратні матеріали та тканини», - йдеться в повідомленні.

У кожну свою посилку Любов вкладала по іграшці.
До 2014 року жінка з 2 синами мешкала у м. Гірське, де її родина потрапила під завали під час бомбардування, внаслідок чого її молодший син отримав інвалідність. До початку повномасштабного вторгнення росії в Україну жінка мешкала в Сєвєродонецьку.

У березні жінка з молодшим сином евакуювалася з Сєвєродонецька до с. Поляна, що на Закарпатті. Старший син з 2019 року служить у лавах ЗСУ.
Любов разом з однодумцями мріє відкрити соціальну майстерню з ремонту одягу та пошиття домашнього текстилю. Проте з Сєвєродонецьком жінка не хоче прощатися.
«Я вірю в ЗСУ. Перемога за нами. Все буде Україна», - наголосила жінка.
24 лютого росія розпочала повномасштабне вторгнення в Україну. Війська рф обстрілюють і знищують ключові об’єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, авіабомб і балістичних ракет.
Фото: Фейсбук Depmtd Loda