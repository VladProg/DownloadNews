У Координаційному штабі з питань поводження з військовополоненими попередили, що найближчим часом на російських пропагандистських каналах буде запущена чергова хвиля дезінформації стосовно причин призупинки обмінів військовополоненими.

Як передає Укрінформ, про це Коордштаб повідомляє у Фейсбуці.
"Мета російських спецслужб – дестабілізувати ситуацію всередині українського суспільства та посіяти недовіру до державних органів, які займаються організацією обмінів полоненими", - ідеться у повідомленні.
У Коордштабі зазначили, що з літа цього року, не зважаючи на всі зусилля України з продовження гуманітарної місії повернення військовополонених, уповноважені представники російської сторони систематично ускладнюють обмінний процес.
"З метою виправдати свою бездіяльність російська сторона готує звинувачення проти України. Зокрема, Координаційному штабу з питань поводження з військовополоненими готуються закинути завищення вимог щодо формули обміну та намір повернути військовослужбовців усіх без винятку підрозділів, зокрема тих, до яких російська влада плекає особливу пропагандистську лють", - підкреслили у Коорштабі.
У штабі зазначили, що Російська Федерація продовжує порушувати всі норми міжнародного гуманітарного права, використовуючи тему полонених для інформаційно-психологічних операцій проти українського суспільства, особливо проти вразливої категорії – родин полонених та зниклих безвісти.
"З нашого боку в перемовному процесі нічого не змінилося відтоді, як нам вдавалося повертати додому до понад 300 наших оборонців щомісяця. Намагання протилежної сторони виправдатися, а не продовжувати гуманітарну місію з обміну полоненими, свідчить про те, що їх мало турбує доля великої кількості російських військовополонених, які потрапили в полон на чужій землі, особливо під час останніх "мʼясних штурмів", а також їхніх родин", - наголосили у Коордштабі.
Там підкреслили, що для України натомість важливий кожен військовополонений чи зниклий безвісти, а також узятий в заручники цивільний та некомбатант.
"Ми не поділяємо нікого за рівнем негативних емоцій з російського боку. Усі наші воїни захищають свою землю, а не прийшли на чужу убивати, грабувати та нищити. Попри це, всі російські військовополонені утримуються згідно з нормами міжнародного гуманітарного права, до них є безперешкодний доступ місій Міжнародного комітету Червоного Хреста, чого досі не забезпечила російська сторона. У той час, коли в Україні діє Координаційний штаб як єдиний уповноважений орган, держава-агресорка досі не спромоглася налагодити ефективну та уніфіковану роботу та комунікацію", - наголошується у повідомленні.
У Координаційному штабі підкреслили, що щодня працюють над поверненням усіх оборонців та пошуком зниклих безвісти.
"Перемовний процес з протилежною стороною триває. Ми готові передавати російських військовополонених до їхніх родин лише повертаючи додому наших Захисників та Захисниць", - підкреслили у Коордштабі.
Як повідомляв Укрінформ, у Коордштабі пояснили, чому не можна передавати незнайомцям дані полонених.