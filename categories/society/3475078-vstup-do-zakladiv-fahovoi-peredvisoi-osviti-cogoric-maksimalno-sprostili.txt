Вступникам, які претендують на навчання за контрактом, достатньо подати необхідні документи та мотиваційний лист, бажаючим вчитися державним коштом додається усна співбесіда.

Про це повідомляє Міністерство освіти та науки, передає Укрінформ.
У Міністерстві юстиції України зареєстровано наказ Міністерства освіти і науки від 20 квітня 2022 року № 364 (зі змінами) «Про затвердження Порядку прийому на навчання до закладів фахової передвищої освіти в 2022 році» (№ 486/37822).
"Вступ до закладів фахової передвищої освіти цього року максимально спрощено. Для вступу за кошти державного або місцевого бюджету вступники складають індивідуальну усну співбесіду або творчий конкурс, який проводять в один етап, та подають мотиваційний лист. Закладам надано право у своїх Правилах прийому визначати вимоги до мотиваційних листів та особливості їхнього написання", - йдеться у повідомленні.
Зазначається, що для вступників, які претендують на навчання тільки за контрактом, достатньо подати необхідні документи та мотиваційний лист.
Мотиваційний лист розглядається Приймальною комісією закладу і використовується для складання рейтингового списку вступників. Але виставлення балів за такі листи не передбачено.
Індивідуальні усні співбесіди для вступників на основі повної загальної (профільної) середньої освіти проводять за програмами зовнішнього незалежного оцінювання. Форму проведення індивідуальних усних співбесід та творчих конкурсів заклад обирає самостійно. За бажанням вступники замість проходження індивідуальної усної співбесіди можуть подати сертифікати національного мультипредметного тесту або зовнішнього незалежного оцінювання 2019-2021 років.
Середній бал свідоцтва про базову або повну загальну середню освіту в конкурсному балі не використовується.
Важливим елементом вступної кампанії є надання можливості вступникам подавати заяви в електронній формі. Тепер не тільки особи, які вступають на базі повної загальної середньої освіти, але й ті, хто планує вступ на основі базової середньої освіти, можуть подати документи за допомогою електронних кабінетів. Цим можуть скористатися і вступники, які перебувають за межами України.
Крім того, однією з важливих особливостей вступної кампанії 2022 року до закладів фахової передвищої освіти є використання квот тільки для іноземців. Вступникам, які мають відповідно до законодавства право зарахування на бюджетні місця, для зарахування достатньо позитивно скласти вступні випробування. А якщо кількість таких вступників у закладі перевищує 30 відсотків, то заклад може звернутися з проханням про виділення додаткових місць до державного або регіонального замовника.