Волонтери з Чернівців спільно із медиками закупили автобус, який переобладнають у мобільну стоматологію. Її відправлять у прифронтову зону для лікування військових.

Про це у коментарі кореспонденту Укрінформу розповів волонтер Олександр Білоус.
"Ідея мобільної стоматології виникла ще десь місяць тому, коли я спілкувався із президент-електом Асоціації імплантологів України Віорелом Радукану. Адже потреба у цих послугах серед наших військових лише збільшується. Тому ми вирішили створити таку мобільну стоматологію. Я зайнявся пошуком потрібного автобуса, а він профінансував його купівлю", - розповів Білоус.
Перш ніж підібрати необхідний транспорт, волонтери переглянули до 10 різних автобусів як в Україні, так і за кордоном. І врешті зупинилися на одному автобусі в сусідній Румунії. Його придбали за 7 тисяч євро і перевезли до Чернівців. Волонтер поділився світлиною автобуса на своїй сторінці у Фейсбуці.

"Сьогодні у нашому місті саме проходить загальноукраїнська конференція імплантологів. І ми там анонсували наш проєкт та починаємо збирати матеріали і обладнання для його наповнення", - додав Білоус.
За його словами, станом на сьогодні вже 14 фахівців з усієї України погодилися на волонтерських засадах взяти участь у реалізації задуму з мобільною стоматологією. Формується графік, при якому група стоматологів, хірургів, ортодонтів працюватимуть на виїзді по тижню. Частину автобуса переобладнають під стоматкабінет, а в іншій частині медики відпочиватимуть, обідатимуть тощо.
Волонтери разом із благодійниками придбали для майбутньої мобільної стоматології генератор, щоб працювати автономно. Також отримали від благодійників прилад Starlink для безперебійного підключення до інтернету.
Заявки від військових на роботу такої мобільної стоматології починають приймати вже тепер. Першими у черзі будуть підрозділи із буковинцями, які вже озвучили запити волонтерам. І далі такі послуги надаватимуть усім охочим бійцям із прифронтових районів.
В яких саме населених пунктах працюватиме мобільна стоматологія та в які дати, будуть узгоджувати із військовим командуванням та доводити безпосередньо бійцям на місцях.
Як повідомлялося, у Чернівцях планують відкрити два реабілітаційні центри для відновлення військових.