Кабінет Міністрів ухвалив розпорядження, яким доповнюється план заходів зі здійснення правового режиму воєнного стану. Так, Мінреінтеграції стало відповідальним за забезпечення основних потреб звільнених з полону українців.

Як передає Укрінформ, про це повідомляє Мінреінтеграції.
Міністерство визначили відповідальним органом за здійснення заходів, передбачених нормами міжнародного гуманітарного права, зокрема щодо дотримання прав військовополонених і цивільних осіб.
Забезпечення відповідних заходів покладено на два державних підприємства зі сфери управління Мінреінтеграції: «Реінтеграцію та відновлення» й «Український національний центр розбудови миру».
Відтепер ДП «Реінтеграція та відновлення» сприятиме діяльності спеціальних пошукових груп, до компетенції яких належатиме фіксація звернення на місці злочину, виїзд на місце, репатріація тіла та його передача до закладу судово-медичної експертизи для встановлення особи.
На ДП «Український національний центр розбудови миру» покладено адміністрування та ведення реєстрів (баз даних) з питань дотримання норм міжнародного гуманітарного права, а також забезпечення основними (базовими) потребами звільнених з полону осіб.
Ці зміни дозволить Казначейству першочергово здійснювати фінансування на забезпечення потреб звільнених з полону українців. До здійснення цих заходів залучатиметься й низка інших органів, зокрема Міноборони, СБУ, Генпрокуратура, МВС, Національна поліція, Держприкордонслужба тощо.
Як повідомлялося, 23 листопада відбувся черговий обмін полоненими, у межах якого вдалося визволити 35 українських військових й одного цивільного. Станом на 11 листопада від початку повномасштабної агресії рф проти України додому повернулися 1183 українці.
Фото: Мінреінтеграції