У Державному бюро розслідувань очікують, що незабаром його слідчі зможуть передати справу стосовно народного депутата Олексія Ковальова до суду.

Про це в ефірі всеукраїнського телемарафону заявила радниця із комунікацій ДБР Тетяна Сап'ян, передає кореспондент Укрінформу.
"Щодо народного депутата Ковальова - ми очікуємо, що уже незабаром у досудового розслідування буде достатньо фактів, і обвинувальний акт буде передано слідчими до суду", - поінформувала радниця з комунікацій ДБР.
Вона уточнила, що санкція статті Кримінального кодексу щодо колабораційної діяльності передбачає позбавлення волі на строк до 15 років, або довічне ув'язнення.
Як повідомляв Укрінформ, за ініціативи Державного бюро розслідувань порушено кримінальне провадження щодо народного депутата України Олексія Ковальова за колабораційну діяльність. Оперативники ДБР установили, що депутат співпрацює із загарбницькими силами російської федерації на тимчасово захопленій території Херсонської області.
За матеріалами ДБР ще у квітні поточного року генеральний прокурор порушила кримінальне провадження за ознаками складу злочину, передбаченого частиною четвертою ч. 4 ст. 111-1 Кримінального кодексу (Колабораційна діяльність).
На початку травня було оголошено про призупинення членства Ковальова у фракції "Слуга народу" у Верховній Раді. Політична партія та фракція "СН" звернулися до генерального прокурора Ірини Венедиктової, голови СБУ Івана Баканова щодо порушення справи з метою розслідування обставин його перебування на захопленій частині Херсонської області.