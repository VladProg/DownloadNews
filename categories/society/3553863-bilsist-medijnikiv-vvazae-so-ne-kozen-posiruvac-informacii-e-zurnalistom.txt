79% опитаних журналістів вважають, що не кожен, хто поширює інформацію, може називати себе журналістом.

Про це свідчать результати опитування, проведеного фондом «Демократичні ініціативи» імені Ілька Кучеріва, передає Укрінформ.
«Абсолютна більшість опитаних журналістів не погоджується з тезою, що кожен, хто поширює інформацію, може називати себе журналістом. Зовсім не погоджуються 79% і ще 17% швидше погоджуються з таким твердженням. Погоджуються або швидше погоджуються з цією тезою менш як 3% респондентів», - ідеться у повідомленні.

З думкою, що журналіста від інших людей, які продукують та поширюють інформацію, відрізняє те, що він перевіряє інформацію і може відрізнити факти та домисли, погоджуються 94%.
Частою також є думка, що журналіста відрізняє те, що він працює у штаті видання або є незалежним підрядником, - 52%.
Менш популярними є твердження про те, що журналіст має профільну освіту або проходження фахових курсів – 31%, а також, що журналістська діяльність є основною зайнятістю людини й забезпечує її фінансово – 26%.
Основною ознакою належності автора інформації до професії журналіста опитані вважають власний досвід відповідальності автора за інформацію (його репутація) – 82,5%.
Рідше говорять про роботу в штаті ЗМІ – 47% та наявність в автора посвідчення редакції чи видання – 37%.
Основними негативними наслідками купівлі фальшивих посвідчень журналістів та використання їх у корисливих цілях, на думку 91% респондентів, є зниження рівня довіри аудиторії до ЗМІ та погіршення репутації професії журналіста – 85%.
Ще 61% говорять про дезорієнтацію аудиторії, а 49% вважають, що це перешкоджає справжнім журналістам отримувати актуальну інформацію. Думку, що це ні на що принципово не впливає, поділяє близько 1% опитаних.
Експертне опитування проводилося фондом «Демократичні ініціативи» імені Ілька Кучеріва з 28 липня по 15 серпня на замовлення Комісії з журналістської етики та за підтримки International Media Support (IMS). Всього опитано 212 респондентів.
Як повідомляв Укрінформ, понад 40% українців довіряють ЗМІ, де працюють професійні журналісти, 12% віддають перевагу дописам блогерів.