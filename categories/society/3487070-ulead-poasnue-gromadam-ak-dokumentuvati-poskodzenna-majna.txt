Експерти Програми «U-LEAD з Європою» пояснюють громадам, як правильно задокументувати факти пошкодження та руйнування майна внаслідок війни.

Про це Укрінформу повідомили в U-LEAD.
Захід, присвячений темі документування фактів руйнування майна та організації проведення аварійно-рятувальних і невідкладних робіт, Програма «U-LEAD з Європою» організувала для громад Полтавської, Сумської, Харківської, Черкаської областей.
Ця інформаційна сесія є першою з серії заходів, присвячених роз’ясненням щодо правильної фіксації, документування руйнувань, відновлення зруйнованого в громадах.
«На жаль, наші громади під час воєнних дій зіштовхуються зі значними руйнуваннями на своїх територіях. На плечах органів місцевого самоврядування відповідальне завдання - чітко зафіксувати матеріальні наслідки агресії та забезпечити відновлення мирного життя…Від громад сьогодні залежить якість підготовки та, відповідно, швидкість реалізації відновлювальних заходів», - зазначив керівник Східного регіонального хабу Програми “U-LEAD з Європою” від GIZ Денис Ткачов.
Саме органи місцевого самоврядування мають донести інструкції до населення, що робити у разі пошкоджень майна, та пояснити покроковий алгоритм дій, впевнена керівниця Регіонального офісу «U-LEAD з Європою» у Сумській області Марина Лобова.
«Важливим питанням зараз є не тільки фіксація фактів агресії, а й алгоритм подання інформаційного повідомлення та проведення візуального огляду, обстеження пошкоджених об’єктів з метою подальшої ліквідації небезпечних руйнувань, проведення аварійно-рятувальних робіт та можливо - відновлення. Працюємо над цим спільно з нашими громадами», - сказала вона.
Як повідомлялося, Програма для України з розширення прав і можливостей на місцевому рівні, підзвітності та розвитку «U-LEAD з Європою» спільно фінансується ЄС та його державами-членами Німеччиною, Польщею, Швецією, Данією, Естонією та Словенією для підтримки України на її шляху до зміцнення місцевого самоврядування. U-LEAD сприяє прозорому, підзвітному та багаторівневому управлінню в Україні, яке відповідає потребам громадян та розширює можливості громад.