Програма ООН з питань довкілля опублікувала «швидку екологічну оцінку» підриву армією РФ Каховської греблі, де вказала на «неясні» масштаби катастрофи, що відчуватимуться протягом десятиліть.

Як передає власний кореспондент Укрінформу у Нью-Йорку, про це на пресбрифінгу в четвер сказав речник Генсека ООН Стефан Дюжаррік.
«Це далекосяжна екологічна катастрофа, що виходить за межі України, масштаби якої можуть бути неясними протягом багатьох років або навіть десятиліть», - зауважив він.
Згідно з оцінкою, хоча затоплення нижче за течією спричинило значні екологічні втрати та збитки, ситуація вище за течією від дамби є ще більш значущою, сказав речник.
За його словами, у звіті зазначається, що підрив призвів до викиду хімічних забруднювачів, зокрема машинного мастила та рідких добрив, оскільки значна кількість об'єктів, що зберігають хімікати, були розташовані в зоні затоплення.
«Це може негативно вплинути на фауну і флору, а також на жителів постраждалих районів», - додав він, пославшись на опублікований документ.
Швидка екологічна оцінка прориву Каховської дамби була проведена на прохання українського уряду.
Над нею працювали експерти з 13 установ у Києві та за кордоном, використовуючи офіційні дані, супутникові знімки та дистанційне зондування, зважаючи на труднощі з доступом до об'єкту, який перебуває в зоні бойових дій.
Дамбу Каховської ГЕС російські війська підірвали 7 червня.
Фото: Planet Labs