Міністерство з питань реінтеграції тимчасово окупованих територій радить українцям, які мешкають на захоплених територіях, уникати отримання російського паспорта.

Відповідне відео оприлюднене у Телеграмі відомства, передає Укрінформ.
«Окупація тимчасова, Україна – назавжди. Уникайте отримання російського «паспорта» на ТОТ - це пастка з багатьма «сюрпризами», - підкреслили у Мінреінтеграції.

У відомстві наголошують, що такий паспорт приховує в собі багато неприємностей. Адже, по-перше, це документ країни, де панує диктатура й тоталітарний режим. Тож людина, яка його бере, втрачає свою свободу та незалежність, її можуть виселити у будь-який регіон, а чоловіків - примусово мобілізувати та кинути як гарматне м’ясо на війну проти України.
Тому в Мінреінтеграції закликають не брати такий документ та по змозі зволікати із цим якнайдовше, адже загарбники не можуть усіх одразу «паспортизувати». Якщо ж виникла загроза для життя та здоров'я і довелося узяти його, у жодному разі не слід віддавати свій український паспорт, наголосили у міністерстві.
Як повідомлялося, прийняти російський паспорт погодилися менш ніж 1% дорослого населення тимчасово захоплених російськими загарбниками територій Херсонської та Запорізької областей.