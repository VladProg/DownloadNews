Синод УПЦ (МП) звернувся до Президента Володимира Зеленського, заявивши про неприпустимість спроб заборонити діяльність церкви, а також що одним із приводів воєнного вторгнення в Україну нібито стала політика попереднього президента Петра Порошенка.

Про це йдеться в заяві синоду, оприлюдненій на сайті УПЦ МП, передає Укрінформ.
Як заявили в УПЦ (МП), групою народних депутатів України «через надумані та свідомо неправдиві звинувачення» були подані на розгляд Верховної Ради законопроєкти про заборону діяльності церкви, а в різних областях мають місце випадки ухвалення органами місцевого самоврядування «незаконних рішень про заборону або обмеження діяльності місцевих релігійних громад УПЦ». Також наголошується, що активізувалося «захоплення храмів Української православної церкви».
У Синоді УПЦ (МП) вважають, що «всі ці факти є наслідком помилкової релігійної політики часів президентства П.О.Порошенка та руйнівної ідеології ... Православної церкви України».
«Переконані, що саме така діяльність попередньої влади та ПЦУ і стала одним з приводів військового вторгнення в Україну. Вважаємо, що злочинні дії, направлені проти Української православної церкви, мають ознаки підривної та диверсійної діяльності і є також наслідком бездіяльності Державної служби України з етнополітики та свободи совісті, що покликана регулювати міжрелігійні відносини в Україні. Вважаємо неприпустимими намагання заборонити діяльність Української православної церкви. Будь-які рішення про заборону нашої церкви та обмеження прав її вірян є злочинними та порушують Конституцію України», - зазначається у заяві.
Синод звернувся до Президента з проханням «втрутитись у цю непросту ситуацію, зупинити релігійну ворожнечу в українському суспільстві та вжити необхідних заходів проти беззаконних дій».
Як повідомлялося, наприкінці березня у Верховній Раді зареєстрували законопроєкт щодо заборони Московського патріархату на території України. За даними соціологічної групи "Рейтинг", 51% українців вважають, що діяльність УПЦ (МП) необхідно заборонити. Також до Верховної Ради подано низку законопроєктів про заборону діяльності УПЦ (МП) на території України.
Голова Верховної Ради Руслан Стефанчук заявив, що парламент поки не розглядатиме законопроєкт про заборону діяльності УПЦ (МП) на території України, оскільки це може призвести до розколу суспільства.


Від початку повномасштабної війни в Україні викрито ряд представників УПЦ (МП), які співпрацювали з ворогом. Зокрема, наприкінці квітня у Сєвєродонецьку Луганської області викрили священника Української православної церкви московського патріархату, який передавав ворогу відомості щодо дислокації ЗСУ.