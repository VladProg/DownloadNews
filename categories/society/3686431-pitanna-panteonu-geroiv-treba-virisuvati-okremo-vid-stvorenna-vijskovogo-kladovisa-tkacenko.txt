Міністр культури та інформаційної політики Олександр Ткаченко вважає, що питання місцерозташування національного військового кладовища і Пантеону героїв потрібно вирішувати окремо, першочерговим є відведення місця під поховання.

Про це він зазначив під час пресконференції в Медіацентрі Україна - Укрінформ.
"Думаю, що нагальне питання, яке треба вирішити в першу чергу, - створення кладовища. Є різні думки з приводу створення Пантеону - він може бути так само і на кладовищі, зараз йде опитування щодо Аскольдової могили - петиція зареєстрована, і на Співочому полі, але оскільки нагальнішим є питання створення саме кладовища, вважаємо, починати потрібно з цього", - сказав міністр.
Він також зауважив, що для створення Пантеону потрібно вислухати різні точки зору, зокрема щодо того, де саме його розташовувати - чи на кладовищі чи в якомусь символічному місці, кого мають на ньому ховати тощо.
У свою чергу присутні на заході родичі загиблих захисників наголосили, що вони погодяться зі створенням військового кладовища на окраїні Києва, якщо окремо буде Пантеон вшанування героїв як місце пам'яті в центрі столиці.
На сайті Президента зареєстровано петицію авторства парамедикині, нареченої загиблого воїна Дмитра Коцюбайла (Да Вінчі) Аліни Михайлової щодо створення Національного Пантеону Героїв України на території парку Аскольдова Могила у місті Києві. Під петицією станом на 14-00 23 вересня зібрано понад 21 тис. з необхідних для розгляду 25 тис. підписів.