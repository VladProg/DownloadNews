Державна міграційна служба України частково відновлює роботу онлайн-сервісу “Електронна черга”. Наразі до сервісу підключені окремі територіальні підрозділи Києва та 16 областей.

Як передає Укрінформ, про це інформує у Телеграмі Міністерство внутрішніх справ України.
“Державна міграційна служба України частково відновлює роботу онлайн-сервісу «Електронна черга». Наразі до сервісу підключені окремі територіальні підрозділи у місті Києві та 16 областях України: Вінницька, Волинська, Дніпропетровська, Житомирська, Закарпатська, Івано-Франківська, Київська, Львівська, Полтавська, Рівненська, Сумська, Тернопільська, Хмельницька, Черкаська, Чернівецька, Чернігівська”, - йдеться у повідомленні.

Як зазначається, за допомогою сервісу зараз можна записатися в електронну чергу лише для подачі документів на оформлення паспорта громадянина України та паспорта громадянина України для виїзду за кордон.
Про будь-які зміни у роботі сервісу, а також інформацію про підрозділи ДМС, підключені до «Електронної черги» повідомлятимуть на офіційних вебсайті та сторінці ДМС у соцмережі Facebook.
“В Україні триває війна, тому ми просимо з розумінням поставитися до того, що сервіс працює не у всіх регіонах та підрозділах ДМС”, - наголошується в повідомленні.
Як повідомлялося, з 15 березня у більшості регіонів України запрацювали територіальні органи Державної міграційної служби, які зупиняли свою роботу через повномасштабне вторгнення росії в Україну.
Державна міграційна служба України у квітні оформила понад 225 тисяч закордонних паспортів.