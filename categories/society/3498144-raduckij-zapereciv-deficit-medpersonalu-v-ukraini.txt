Медичні працівники, які переїхали з тимчасово захоплених територій, надолужили брак медперсоналу на контрольованій урядом території України.

Про це на брифінгу в Медіацентрі Україна - Укрінформ сказав голова Комітету Верховної Ради з питань здоров'я нації, медичної допомоги та медичного страхування Михайло Радуцький.
“У зв’язку з тим, що у нас зараз є дуже багато тимчасово переміщених осіб - це лікарі, медичні сестри з Донецької, Луганської областей, півдня України, - вони сьогодні якраз і додають те, чого не вистачає нам на територіях, які перебувають під контролем України. Тому сьогодні ми відчуваємо дефіцит медичного персоналу навіть менший, ніж у довоєнний час”, - сказав Радуцький.
Він також зазначив, що на початку повномасштабної російської агресії багато іноземних фахівців висловили бажання приїхати в Україну і допомогти в лікуванні пацієнтів. Зокрема, у перші два тижні було близько 5 тисяч охочих.
“Люди приїжджають постійно, оперують, лікують. Навіть ті люди, які не мають медичної освіти, приїжджають і працюють санітарами в українських лікарнях, бо світ хоче допомагати і показує так свою солідарність з Україною”, - наголосив Радуцький.
Раніше він повідомив, що від рук російських загарбників загинуло 11 медичних працівників, повністю знищено понад 100 медичних заклади.
Як повідомлялося, 24 лютого президент рф володимир путін оголосив про початок повномасштабного вторгнення в Україну. Війська рф обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, балістичних ракет.