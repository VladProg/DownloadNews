Відсьогодні набула чинності Гаазька конвенція про судові рішення.

Як передає Укрінформ, про це повідомляє пресслужба Міністерства юстиції.
«1 вересня 2023 року набуває чинності Гаазька Конвенція про визнання та виконання іноземних судових рішень у цивільних або комерційних справах», - ідеться в повідомленні.
Зазначається, що Конвенція 2019 року є універсальним багатостороннім документом, що закріплює для держав, які стануть її Сторонами, загальні правила, за яких гарантується взаємне визнання і виконання судових рішень у цивільних або комерційних справах.
У Мін’юсті зауважують, що Конвенція застосовується до вирішення питань про взаємне визнання та виконання судових рішень у цивільних або комерційних справах у відносинах між її державами-Сторонами.
Згідно зі статтею 2 зі сфери дії Конвенції виключаються рішення у справах про статус та правоздатність фізичних осіб, про стягнення аліментів, щодо інших питань сімейного права, спадкування, неплатоспроможності і деяких інших категорій справ.
Завданням Конвенції є створення глобального механізму уніфікованих правил для визнання та виконання іноземних судових рішень.
Сторонами Конвенції є Україна та Європейський Союз, який прийняв Конвенцію у серпні 2022 року від імені всіх його членів, окрім Данії.
У міністерстві інформують, що разом із Конвенцією про угоди про вибір суду 2005 року ця Конвенція сприятиме доступу до правосуддя для учасників ринку, створить для них визначеність, передбачуваність, зменшення витрат, часу та ризиків під час здійснення підприємницької діяльності.
Додатково у Мін’юсті зазначають, що Конвенція є підсумком інтенсивної роботи протягом 2016-2019 років утвореної з цією метою Спеціальної комісії, чому передували майже два десятиріччя пошуку оптимальних шляхів розробки взаємоприйнятного міжнародного інструменту щодо визнання і виконання іноземних судових рішень.
Текст Конвенції про визнання та виконання іноземних судових рішень у цивільних або комерційних справах було прийнято 2 липня 2019 року під час 22-ї Дипломатичної сесії Гаазької конференції з міжнародного приватного права, участь у якій брала делегація України.
Конвенція була підписана від імені України 4 березня 2020 року на підставі Розпорядження Президента України від 03.03.2020р. №171/2020-рп.
Україна стала другою державою, яка підписала Конвенцію (після Уругваю).
Зазначена Конвенція була ратифікована Законом України № 2342-IX від 1 липня 2022.
Гаазька конвенція про визнання та виконання іноземних судових рішень у цивільних або комерційних справах забезпечує взаємне визнання судових рішень, прийнятих органами судової влади в Україні та в країнах ЄС. Про це йдеться у повідомленні, оприлюдненому сьогодні на сайті Європейської Комісії.
«Обидві сторони – ЕС і Україна - приєдналися до Конвенції, що означає, що країни-члени ЄС будуть визнавати судові рішення України, а Україна визнаватиме судові рішення, прийняті в країнах-членах. Інші країни, як очікується, також приєднаються у майбутньому», - йдеться у повідомленні.
Як зазначається, відмінності у законодавстві та у судових практиках по усьому світу часто створюють ускладнення для громадян та ділових кіл ЄС у визнанні прийнятих судових рішень та у їх виконанні у третіх країнах. Пов’язана з цим правова невизначеність та відповідні витрати можуть призвести до відмови певних людей від дотримання своїх прав, або взагалі до відмови від участі у міжнародних відносинах.
«Прийшов час зміцнити міжнародну єдність та співробітництво у справах цивільного та комерційного законодавства. Сподіваюся, що набуття чинності Гаазькою конвенцією про судові рішення та її застосування в ЄС та в Україні надихне інші країни приєднатися. У дедалі більш глобалізованому світі, дотримання законодавства не може обмежуватися кордонами. Що більше країн приєднаються до Конвенції, то більш ефективним буде судочинство. Громадяни та бізнес матимуть переваги від цієї угоди, яка полегшить торгівлю та інвестиції між ЄС й Україною», - зауважив з цього приводу Єврокомісар з питань юстиції Дідьє Рейндерс.
Гаазька конвенція про визнання та виконання іноземних судових рішень у цивільних або комерційних справах була прийнята 2 липня 2019 року в рамках Гаазької конференції з міжнародного приватного права. Конвенція набирає чинності з 1 вересня 2023 року, через 1 рік після того, як перші дві сторони – ЄС (всі держави Євросоюзу, окрім Данії) та Україна - ратифікували цю угоду.
Державами, які підписали цей документ, але не ратифікували його, є Уругвай, Ізраїль, Коста-Рика, Росія, США, Чорногорія та Північна Македонія.