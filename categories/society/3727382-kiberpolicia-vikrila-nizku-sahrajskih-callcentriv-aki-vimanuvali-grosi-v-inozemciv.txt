Правоохоронці припинили діяльність дев’яти шахрайських call-центрів у Києві та Дніпрі, які виманювали гроші в іноземців.

Як передає Укрінформ, про це повідомляє Департамент кіберполіції.
Шахраї у Дніпрі вдавали із себе працівників банку. Вони телефонували людям та дізнавалися дані карток: номери, CVV-коди, термін дії та одноразові паролі. Отримавши необхідні відомості, зловмисники привласнювали гроші потерпілих.
Оператори столичних call-центрів пропонували інвестувати у фейкові псевдоприбуткові проєкти та фінансові піраміди.

Обидві схеми були орієнтовані на іноземних громадян. Загалом у call-центрах працювали більше 200 осіб.
Відкрито два кримінальні провадження за ч. 3 ст. 190 (Шахрайство) Кримінального кодексу. Санкція передбачає до 8 років позбавлення волі.
Слідчі дії тривають. Правоохоронці продовжують установлювати потерпілих, а також усіх організаторів нелегальних схем. З’ясовується сума завданих потерпілим збитків.
Як повідомляв Укрінформ, працівники Державного бюро розслідувань викрили діяльність підпільного дата-центру з майнінгу криптовалют, який облаштували в службових приміщеннях філії "Рава-Руське лісове господарство" державного підприємства "Ліси України".
Фото: Кіберполіція