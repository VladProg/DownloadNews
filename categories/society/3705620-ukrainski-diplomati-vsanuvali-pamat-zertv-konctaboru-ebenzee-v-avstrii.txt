Українські дипломати вшанували у суботу пам’ять загиблих українців та інших в’язнів концтабору "Ебензее" (Ebensee), на місці якого зараз знаходиться меморіал у Верхній Австрії.

Про це повідомляє власний кореспондент Укрінформу.
"Україна пам’ятає своїх героїв, як тих, хто захищає нашу свободу на фронті зараз, так і вшановує пам’ять тих, хто віддав своє життя під час Другої світової війни. Історична пам’ять робить нас міцнішими у сьогоднішній боротьбі проти російського агресора", - зазначив у коментарі агентству Постійний представник України при міжнародних організаціях у Відні Євгеній Цимбалюк.
Українські дипломати поклали вінок та квіти до пам’ятника українським жертвам нацистського концтабору та національних пам’ятників інших держав на знак вшанування пам'яті представників всіх національностей, які загинули у цьому таборі смерті.






Українські дипломати вшанували пам‘ять жертв концтабору «Ебензее» в Австрії / Фото: Василь Короткий



















Український пам’ятник у формі гранітного хреста був відкритий у 1995 році, українською та німецькою мовами на ньому написано: “Синам України – жертвам концтабору Ебензее". У концтаборі "Ебензее", за різними оцінками, загинули декілька тисяч українців.
Як відомо, у тунельних комплексах концтабору "Ебензее", розташованого в горах біля озера Траунзее, працювали понад 20 тисяч в’язнів, чверть з яких становили в’язні з СРСР.
"Ебензее" був однією з найбільших філій "Маутгаузену" – єдиного концтабору на території Рейху, який за нацистською класифікацією належав до "категорії ІІІ". Ця категорія означала "знищення через працю". Умови утримання у таборі були найтяжчими в системі нацистських концтаборів. За час існування концтабору через нього та його понад 50 філій пройшло близько 200 тисяч в'язнів 40 національностей. Загалом у концтаборі "Маутгаузен" та його філіях з 1938 року і по 5 травня 1945 року загинули близько 120 тисяч осіб.