Дитячий фонд ООН (ЮНІСЕФ) запустив проєкт «Дитина не сама: Інструкція з турботи» про процедури усиновлення та надання прихистку дітям без батьків.

Про це повідомила дружина Президента Олена Зеленська у Телеграмі, передає Укрінформ.
«З кожним бомбардуванням, з кожним запуском ракети в Україні збільшується кількість дітей, що лишилися без батьків. Однак так бути не має. Кожна дитина має право на сім’ю та піклування. Тому в ЮНІСЕФ запустили проєкт «Дитина не сама: Інструкція з турботи» — він пояснює, як сьогодні влаштована процедура усиновлення та надання прихистку, як допомогти дітям, які втратили рідних, загубились, пережили травму або чиї права порушили», - написала вона.
Перша леді нагадала, що першим етапом проєкту був @dytyna_ne_sama_bot, де можна лишити заявку на надання тимчасового прихистку дитині. За її словами, нині у ньому вже понад 20 тисяч заявок від українських сімей та більше трьохсот від міжнародних організацій.
Дружина Президента зауважила, що на сайті, окрім нормативно-правової бази, зібрана корисна психологічна інформація, зокрема для родичів та піклувальників, які надають прихисток, є поради, як спілкуватися з дітьми, що пережили травму, аби вони краще адаптувалися. Також вона розповіла, що окремо є розділ для психологів, що працюють із дітьми, позбавленими батьківського піклування.
«Якщо ви стали свідком порушення прав дитини, загубили або знайшли дитину, тут можна дізнатися, як діяти, є контакти служб та органів для захисту дітей в Україні та за кордоном. Не будьмо байдужими. Діймо правильно. І пам’ятаймо: дитина не має бути сама. Особливо під час війни», - закликала Олена Зеленська.
Як повідомлялося, станом на ранок 5 червня 2022 року більше ніж 729 дітей постраждали в Україні внаслідок повномасштабної збройної агресії російської федерації. За офіційною інформацією ювенальних прокурорів 262 дитини загинуло та понад 467 поранено.
Фото: ОП