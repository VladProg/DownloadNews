Медіа Центр Україна готовий працювати із запитами журналістів щодо турів до населених пунктів, де велися бойові дії чи які перебували під окупацією російських військових, але організувати такі поїздки ЗМІ до східної частини України наразі неможливо через небезпеку.

Про це сказала представник Медіа Центру Україна Аліна Фролова на брифінгу в б`єднаному медіацентрі «Україна-Укрінформ», повідомляє Укрінформ.
“Так, ми дійсно організовували кілька турів - це були тури в Бучу, це були тури в Бородянку, в Ірпінь. Ми допомагали журналістам самостійно їздити в локації, ми організовували тури в Чернігів… Ми готові також працювати із запитами від журналістів. Та, на жаль, ми не можемо організовувати тури зараз до східної частини України , тому що це просто небезпечно - групові поїздки. Але ми можемо сприяти самостійному відвідуванню, а те, що стосується більш-менш безпечних територій - так, такі поїздки будуть”, - сказала Фролова.
Водночас представник Медіа Центру Україна Андрій Шевченко повідомив про плани “бекграундових заходів для журналістів”.
“Міністерство культури та інформаційної політики висловило готовність спільно працювати над такими заходами, коли ми можемо надавати і оff the record бекграундову інформацію і по перебігу подій на лінії фронту, і по евакуації, і по інших напрямках”, - сказав Шевченко.
Як повідомлялося, в Укрінформі презентували спільний інформаційний проєкт Укрінформу та Медіа Центру Україна.