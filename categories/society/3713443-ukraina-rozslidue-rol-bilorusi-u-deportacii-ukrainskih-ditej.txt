Україна розслідує ймовірну роль Білорусі в примусовому переміщенні українських дітей з тимчасово захоплених Росією територій.

Про це заявили Reuters в Офісі генпрокурора України, передає Укрінформ.
«Факт та обставини вивезення українських дітей з тимчасово окупованих територій України до так званих оздоровчих таборів у Білорусі наразі розслідуються в межах зазначеного кримінального провадження», — повідомили в Офісі генпрокурора.
Там також зазначили, що розпочате кримінальне провадження за фактом примусового перевезення/депортації понад 19 тисяч дітей з окупованих Донецької, Луганської, Запорізької, Херсонської та Харківської областей, зокрема до Білорусі.
Ця заява зроблена після повідомлення білоруської опозиції в екзилі про те, що 2150 українських дітей, у тому числі дітей-сиріт віком від 6 до 15 років, були вивезені до так званих оздоровчих таборів і санаторіїв на території Білорусі.
Білоруська опозиція стверджує, що українських дітей вивозили в білоруський санаторій «Золоті Піски» в Гомельській області та санаторно-курортний табір «Острошицький Городок» у Мінській області.
З підконтрольних Росії територій України дітей автобусом доставили в РФ, а потім потягом до Білорусі, заявили в опозиції.
«Лукашенко особисто віддав розпорядження про передачу дітей-сиріт в Білорусь та сприяв їхньому приїзду фінансовою та організаційною підтримкою», – йдеться в повідомленні.
В офісі Лукашенка не відповіли на запит агентства щодо оприлюднених фактів депортації.
Як повідомляв Укрінформ, 17 березня Палата попереднього провадження МКС видала ордери на арешт Путіна та російського дитячого омбудсмена Марії Львової-Бєлової.
Президента РФ та його уповноважену підозрюють у воєнних злочинах - депортації та незаконному переміщенні населення, зокрема дітей, із захопленої території України.