Міністерство внутрішніх справ реалізує проєкт створення «класів безпеки» для навчання дітей основам цивільного захисту.

Про це під час брифінгу в Медіацентрі Україна — Укрінформ сказала заступниця глави МВС Катерина Павліченко.

"МВС разом з ДСНС та МОН запроваджують в закладах освіти так звані класи безпеки. Вони направлені на те, щоб навчити учнів основ цивільного захисту та безпеки життєдіяльності. Сьогодні вже створено біля 70 таких класів і 48 цих класів розміщені на базі освітніх закладів", - сказала Павліченко.

Вона нагадала, що за ініціативи МВС також розпочинається проєкт з підготовки вихователів безпеки або спеціалістів безпеки в освітньому середовищі.
"17 кандидатів з різних територіальних громад розпочали своє навчання, воно буде проходити два тижні, після чого ці фахівці у разі успішного завершення навчання будуть направлені до ОТГ і будуть виконувати свої функції", - сказала Павліченко.
Заступниця міністра також поінформувала, що ці фахівці працюватимуть в 49 закладах освіти, де навчається майже 15 тисяч дітей.
До навчання залучаються працівники поліції, ДСНС, фахівці МОН.
Метою цього проєкту, за словами Павліченко, є побудова комунікації між органами місцевого самоврядування, Нацполіції та ДСНС, органами освіти та учнівською і батьківською громадами.
Вона додала, що проєкт пілотний, згодом він має стати частиною більш широкого проєкту "Безпечна країна", який зараз готує Міністерство внутрішніх справ.
Як повідомлялося, пілотний проєкт “Вихователь безпеки” стартував в Україні з 11 листопада 2021 року. Після російського повномасштабного вторгнення у Міністерстві внутрішніх справ заявили, що проєкт буде продовжуватися, але зазнає значних змін.