Додому в Україну повернули ще двох дітей, яких російські загарбники утримували на тимчасово окупованих територіях і в рф.

Як передає Укрінформ, про це Міністерство з питань реінтеграції тимчасово окупованих територій України повідомляє у Телеграмі.
«За повернення 11-річного Марка та 18-річного Данила боролися майже два місяці. 17 жовтня їхня мама Юлія звернулася до Мінреінтеграції з проханням допомогти евакуювати її синів: Марка – з тимчасово окупованого Тореза на Донеччині, Данила – з росії», - ідеться у повідомленні.


Юлія – уродженка Тореза, тривалий час була бранкою російських загарбників. Її вдалося звільнити у результаті безпрецедентного «жіночого обміну», коли в Україну повернулися відразу 108 полонянок кремля.
Щойно опинившись у вільній Україні, Юлія звернулася до Мінреінтеграції. Почалась довга та складна робота. Довелося долати багато перешкод. І ось нарешті Марк і Данило в Україні, з мамою.
У Мінреінтеграції нагадали, що за сприяння міністерства в Україну з ТОТ і рф вже вдалося повернути понад сто дітей.
Як повідомляв Укрінформ, за даними Національної поліції, наразі вважаються зниклими безвісти 326 дітей, розшукані — 8165 дітей, депортовані до рф — 13124 дитини, повернуті — 121 дитина.
Фото: Мінреінтеграції