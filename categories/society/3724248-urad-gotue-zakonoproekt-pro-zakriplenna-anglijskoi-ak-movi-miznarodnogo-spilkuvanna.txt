В уряді готують проєкт закону, який закріпить англійську як мову міжнародного спілкування, також напрацьовують рішення, які зроблять вивчення англійської доступнішою для всіх охочих.

Як передає Укрінформ, про це у Телеграмі повідомляє Прем’єр-міністр Денис Шмигаль.

"Україна відкрита для світу. Паралельно з інтеграцією України в ЄС посилюємо співпрацю з міжнародною спільнотою. Разом із цим зростає потреба в людях зі знанням англійської мови. Її вивчення має стати більш доступним для українців", - йдеться у повідомленні.
Шмигаль зазначив, що провів нараду з цього питання за участю Мінцифри та Мінкульту.
"Готуємо проєкт закону, який, зокрема, закріпить англійську як мову міжнародного спілкування. Водночас напрацьовуються рішення, які зроблять вивчення англійської доступнішою для всіх охочих", - підкреслив Прем’єр.
Він додав, що після перемоги розпочнеться масштабний проєкт відновлення України. "Очікуємо прихід низки іноземних компаній та інвесторів, які розвиватимуть тут свій бізнес і створюватимуть робочі місця. Англійська мова відкриває широкий доступ до знань, ринку праці, інформаційних та культурних продуктів, вищої заробітної плати. Ці переваги мають отримати й українці, що допоможе затвердженню України як регіонального лідера", - відзначив Шмигаль..
Як повідомляв Укрінформ, майже 90% українців вважають англійську обов’язковою для вивчення.
Фото: Денис Шмигаль, Телеграм