Прокуратура здійснює процесуальне керівництво у справі про виведення 52 млн грн на рахунки підприємств, підконтрольних російській федерації.

Як передає Укрінформ, про це повідомляє у Фейсбуці Офіс генерального прокурора.
За даними слідства, з 2021 року посадові особи підприємства, яке належить громадянину рф - ексдепутату держдуми від провладної партії, - здійснювали фінансові махінації під час закупівлі матеріалів виробництва.
Повідомляється, що вони перерахували на рахунки товариств, розташованих на території країни-агресора, завищену імпортну вартість товару на суму понад 52 млн грн.

Правоохоронці провели санкціоновані обшуки на цьому підприємстві, за місцями проживання фігурантів та в належних їм приміщеннях. Вилучено первинні документи фінансово-господарської діяльності по імпортних операціях та операціях з контрагентами внутрішнього ринку України, фінансову звітність та чорнові записи.

Відкрито кримінальне провадження за фактами розтрати майна та службового підроблення (ч. 3 ст. 191, ч. 1 ст. 366 КК). Процесуальне керівництво здійснюється Київською міською прокуратурою, досудове розслідування - слідчими СУ ГУ Нацполіції в м. Києві за оперативного супроводу ДСР Нацполіції.
Як повідомлялося, у Київській області за співпрацю з російськими військовими судитимуть самопроголошеного голову Димерської об'єднаної територіальної громади, наразі він перебуває під вартою.
Фото: gp.gov.ua