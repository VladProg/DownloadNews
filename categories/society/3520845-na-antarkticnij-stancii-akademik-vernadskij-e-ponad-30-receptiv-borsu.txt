На антарктичній станції «Академік Вернадський», де працюють українські полярники, є понад 30 рецептів українського борщу, який готує кухар Олег Курус.

Як передає Укрінформ, про це повідомляє у Фейсбуці Національний антарктичний науковий центр.
«Загалом на станції є понад 30 рецептів борщу. Олег щотижня готує зимівникам рідну українську страву, щоразу намагаючись її урізноманітнити. Приміром, нещодавно борщ був з фрикадельками», - йдеться в повідомленні.

Оскільки наш неймовірний український борщ увійшов до списку нематеріальної спадщини ЮНЕСКО, на станції з цієї нагоди попросили кухаря 27-ї УАЕ Олега Куруса поділитися секретами найсмачнішого антарктичного борщу.
Отже, 5 порад від майстра борщової справи.
Взяти білу квасолю і перед приготуванням замочити її на ніч. Квасолевий "бульйон" завжди варити окремо й додати його до борщу, коли той уже майже готовий.
Буряк для борщу, а також болгарський перець неодмінно запікаються.
На думку кухаря, в борщі обов'язково має бути кислинка. Для цього він додає яблучний оцет, але можна використати і лимонний сік чи кисле яблуко.
Незамінний інгредієнт антарктичного борщу – копчена підчеревина! Причому на станції Олег її готує сам.
І який же борщ без головних атрибутів – свіжоспечених пампушок, українського сала та сметани? До речі, готової сметани на "Вернадському" немає, але кухар дуже смачно готує її з сухого молока, води та молочнокислих бактерій.
Ну і, звісно, коли 27-ма експедиція дізналася про рішення ЮНЕСКО, то дуже зраділа і вже знала, що цими вихідними в неї буде на обід!

Україна – одна з 30 країн, яка має в Антарктиді свою постійну станцію, що функціонує цілий рік. Наша станція «Академік Вернадський» розташована на о. Галіндез.
Вона працює постійно і є метеорологічною та географічною обсерваторією. Головне призначення станції — проведення наукових досліджень в Антарктиді. Заснована в 1947 році як британська станція «Фарадей»; у 1996 році була передана Британією Україні та перейменована на честь видатного українського вченого, академіка Володимира Вернадцького, першого президента НАН України. Перша українська антарктична експедиція (1996—1997 рр.) під час передачі станції сплатила за неї символічну ціну в один фунт стерлінгів.
Фото: Національний антарктичний науковий центр