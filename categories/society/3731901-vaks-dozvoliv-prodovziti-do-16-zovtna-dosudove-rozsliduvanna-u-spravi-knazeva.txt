Вищий антикорупційний суд продовжив до 16 жовтня строк досудового розслідування по справі ексголови Верховного Суду Всеволода Князєва.

Як передає Укрінформ, про це ВАКС повідомляє у Телеграмі.
«5 липня, слідчий суддя Вищого антикорупційного суду частково задовольнив клопотання детектива НАБУ та продовжив на 5 місяців, тобто до 16 жовтня, строк досудового розслідування у справі за підозрою колишнього голови Верховного Суду та адвоката», - ідеться у повідомленні.
Ексголова ВС підозрюється у вчиненні кримінального правопорушення, передбаченого ч. 3 ст. 28 ч. 4 ст. 368 Кримінального Кодексу України, а адвокат – за ч. 5 ст. 27 ч. 3 ст. 28 ч. 4 ст. 368 КК України.

Як повідомляв Укрінформ, 18 травня Вища рада правосуддя задовольнила подання Спеціалізованої антикорупційної прокуратури про надання дозволу на утримання під вартою ексголови Верховного Суду Князєва.
Раніше, 15 травня, НАБУ і САП заявили про викриття схеми одержання неправомірної вигоди керівництвом та суддями Верховного Суду. Правоохоронці затримали голову ВС Князєва та вилучили 2,7 млн дол.
16 травня 2023 року під час пленуму Верховного Суду 140 суддів підтримали висловлення недовіри чинному голові ВС Князєву. Судді також ухвалили постанову пленуму ВС про припинення повноважень голови ВС Князєва.