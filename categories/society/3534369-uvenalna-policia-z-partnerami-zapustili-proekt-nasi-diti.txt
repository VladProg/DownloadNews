Ювенальна поліція України спільно зі партнерами – благодійним фондом «Я Майбутнє України» і телекомунікаційними компаніями «Датагруп» та «Volia» - запустили благодійний проєкт «Наші діти».

Про це у Фейсбуці поінформував начальник Управління ювенальної поліції Національної поліції України (НПУ) Василь Богдан, передає Укрінформ.
«Мета проєкту – надання допомоги дітям, які залишились без батьків через війну. Водночас багато хто з них втратив не тільки їх, а й дім, усіх знайомих, речі, і засоби до існування. Ми переконані, що спільними зусиллями ми не лише підтримаємо дітей, але й надамо відчуття безпеки - вони не залишилися сам на сам із проблемами сьогодення», - зазначив Богдан.
За його словами, це не одноденна (і не разова) ініціатива. Богдан поінформував, що за потреби, діти аж до вісімнадцятиріччя отримуватимуть щомісячну стипендію на їх найважливіші потреби.
«Комусь треба закінчити ремонт в кімнаті, який не встиг доробити тато, комусь облаштувати опалення на зиму, закупити дрова, комусь оплатити лікування після поранень, комусь візити до психолога, аби перестати прокидатися від кошмарів щоночі, комусь потрібна їжа, а комусь допомога із оплатою навчання», - уточнив він.
Начальник Управління ювенальної поліції Нацполіції України зазначив, що будь-хто і будь-як може долучитися до цієї ініціативи - фінансово, гуманітарно, психологічно, фізично, допомогти з матеріалами або навчанням тощо, заповнивши анкету за лінком – https://u.to/mSs_HA.
«Якщо ви той, хто опікується дітьми, які втратили батьків/сім’ю через війну або знаєте таких і потребуєте допомоги – https://u.to/kSs_HA. Детальна інформація на сайті – http://kidsukr.com», - уточнив він.
Як повідомлялося, 17 травня у МВС поінформували, що ювенальна поліція України організувала акцію "Разом сильніші", яка спрямована на підтримку дітей у нинішній нелегкий час.