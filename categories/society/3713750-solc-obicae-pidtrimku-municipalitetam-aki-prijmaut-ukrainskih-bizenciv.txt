Німеччина надала прихисток понад мільйону біженців війни з України, на їх підтримку було виділено рекордні суми.

Про це заявив канцлер ФРН Олаф Шольц на генеральній асамблеї Німецької асоціації міст у середу, повідомляє кореспондент Укрінформу.
«Кожен, хто бере участь, хто долучився, заслуговує нашої найбільшої поваги та підтримки», — сказав Шольц. Тільки цього року федеральний уряд, за словами його очільника, виділив федеральним землям і муніципалітетам на питання, пов’язані з біженцями, понад 15 мільярдів євро, що значно більше, ніж у 2015 та 2016 роках, коли фіксувалися «хвилі» біженців.
Але, зауважив канцлер, не треба зводити всі питання з міграцією і біженцями до фінансових питань. Він наголосив на необхідності упорядкування міграції, зокрема, цифровізації імміграційних органів у федеральних землях і муніципалітетах, а також забезпечення депортації тих, хто не має шансів отримати легальних прав залишитися у ФРН.
«Кожен, хто не має права залишатися тут, повинен покинути Німеччину», - підкреслив політик.
Водночас легальних мігрантів у Німеччині вітають, адже країна потребує робочих рук.
«Ми країна, що розвивається, і хочемо більше інновацій, більше відновлюваної енергії та більше інфраструктури», — сказав Шольц. Для досягнення цих цілей, зауважив він, необхідна імміграція кваліфікованих працівників.
«Із законом про кваліфіковану імміграцію ми створюємо одну з найпрогресивніших норм у світі та залучити талановитих, мотивованих і кваліфікованих жінок і чоловіків», – упевнений федеральний канцлер.
Він зупинився у своєму виступі на різноманітних викликах, які стоять перед країною, серед яких одним з найбільших є наслідки загарбницької війни Росії проти України.
У Німеччині налічується 12 тисяч міст і громад. Німецька асоціація міст, в яку входять 3200 міст і муніципалітетів, збирається кожні два роки.