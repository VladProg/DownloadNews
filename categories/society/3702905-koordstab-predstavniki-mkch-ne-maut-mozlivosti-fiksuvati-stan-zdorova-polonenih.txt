Представники Міжнародного комітету Червоного Хреста не мають можливості фіксувати стан здоров’я військовополонених.

Як передає Укрінформ, про це Координаційний штаб з питань поводження з військовополоненими повідомив у Телеграмі.
У Коордштабі відбулася зустріч з родинами захисників 36-ої окремої бригади морської піхоти імені контрадмірала Михайла Білинського.
З родичами й близькими полонених морських піхотинців спілкувався представник Координаційного штабу.
Він зазначив, що інформація про місця утримання полонених військовослужбовців надходить з різних джерел, проте вона не може вважатися офіційною, бо російська федерація не надає відповідних підтверджень. Також завжди існує ймовірність зміни місця утримання, бо полонених можуть перевозити.
Своєю чергою, родичі звернули увагу на те, що їхні близькі вже рік перебувають у полоні, а це чинить додатковий негативний вплив на стан їхнього здоров’я.
Представник штабу зауважив, що місця утримання повинні відвідувати представники Міжнародного комітету Червоного Хреста, як це передбачено Женевськими конвенціями.
«Проте країна-агресорка не виконує взятих на себе зобов’язань, тому представники МКЧХ не мають доступу до значної кількості місць несвободи і, відповідно, не мають можливості фіксувати стан здоров’я військовополонених», - зазначив він.
Як повідомляв Укрінформ, росія згідно з нормами міжнародного права повинна відпустити без жодних умов важкохворих і поранених військовополонених.