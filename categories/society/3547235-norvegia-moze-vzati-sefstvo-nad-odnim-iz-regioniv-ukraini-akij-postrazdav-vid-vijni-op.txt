Норвегія може взяти шефство над одним з українських регіонів, який постраждав через агресію російської федерації.

Як передає Укрінформ, про це заступник керівника Офісу Президента України Кирило Тимошенко повідомив у Телеграмі.
Тимошенко провів зустріч з послом Норвегії Еріком Сведалом та розповів йому про план відбудови України.
«Наша мета - зробити все можливе, щоб люди якнайшвидше повернулися до своїх домівок. Для цього маємо бути надійними партнерами та створити зрозумілі процеси. Зараз спільно зі Світовим банком ведеться робота щодо підрахунку вартості відбудови кожного з об’єктів. Крім того, планується визначити джерела фінансування відновлювальних робіт», - заявив Тимошенко.

За його словами, Норвегія, як і будь-яка інша країна-партнер, може взяти шефство над одним з регіонів, який постраждав через російську агресію. Для цього напрацьований Fast Recovery plan для кожної області.
Своєю чергою, посол підкреслив, що обидві країни є надійними партнерами. Норвегія надає Україні і військову, і гуманітарну допомогу.

Також Сведал наголосив на важливості активізувати реалізацію двосторонніх проєктів і програм із залученням українських та норвезьких структур.
Як повідомляв Укрінформ, у липні Норвегія передала Україні 14 броньованих автомобілів Iveco LAV III.
Фото: Телеграм Кирила Тимошенка