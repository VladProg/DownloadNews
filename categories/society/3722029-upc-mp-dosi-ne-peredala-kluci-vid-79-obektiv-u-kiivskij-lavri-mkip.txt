УПЦ МП досі не передала ключі від замків та дверей до всіх 79 об’єктів державного майна у Національному заповіднику "Києво-Печерська лавра".

Про це Міністерство культури та інформаційної політики повідомляє у Телеграмі, передає Укрінформ.
"За результатами роботи (комісії МКІП - Ред.) Заповідник направив УПЦ Акт приймання-передачі державного майна, який вони мали підписати протягом трьох робочих днів з дня отримання, а також вимогу стосовно передачі у розпорядження Заповідника ключів від замків та дверей до всіх 79 об’єктів державного майна, вказаних у Акті. Маємо констатувати, що термін завершився і УПЦ досі цього не зробила. Це та всі інші перешкоди будуть долучені до судової справи", - йдеться у повідомленні.
На початку липня Національний заповідник «Києво-Печерська лавра» очікує на рішення Господарського суду м. Києва про зобов’язання УПЦ усунути перешкоди у користуванні майном його власником, переданим відповідно до Договору № 2 від 19.07.2013, який розірваний з 29.03.2023 року.


У МКІП також наголосили, що звіт Комісії МКІП з прийому-передачі майна та вимоги Заповідника будуть доказами численних порушень, допущених УПЦ, а також вчинення представниками УПЦ перешкод у користуванні майном Заповідника у судовому засіданні для винесення відповідного рішення.
Як повідомляв Укрінформ, 5 червня комісія Міністерства культури та інформаційної політики з прийому-передачі державного майна завершила роботу та підписала із Національним заповідником “Києво-Печерська лавра” акт, яким підтвердила передачу державного майна у користування заповідника.