Піротехнічні підрозділи ДСНС розмінували більше 50 000 гектарів, а за попередніми розрахунками розмінування всіх територій може зайняти від семи до десяти років.

Про це на брифінгу в Медіацентрі Україна - Укрінформ заявив заступник начальника відділу профілактичної роботи управління пожежної безпеки Департаменту запобігання надзвичайним ситуаціям ДСНС України Анатолій Шкарбута.
«З початку деокупації піротехнічними підрозділами ДСНС здійснено розмінування території більше 50 000 гектарів. Наймасштабніші роботи проводилися у Київській, Чернігівський і Сумській областях. Рекомендуємо, особливо сільськогосподарським виробникам, перед проведенням жнивної компанії здійснювати заходи щодо розмінування територій», - сказав Шкарбута.
Він наголосив, що це можна зробити за рахунок подачі заявки до місцевих територіальних органів Державної служби з надзвичайних ситуацій, за телефоном «101» або подати заявку в електронному форматі на відповідний чат-бот ДСНС.
«Багато аграріїв зараз мають збитки внаслідок того, що території, особливо деокуповані, є забруднені вибухонебезпечними предметами. Самий основний запобіжний захід щодо уникнення таких надзвичайних ситуацій – це обов’язкове подання заявки до підрозділу ДСНС перед тим, як здійснювати збирання зернових. Робота наших піротехнічних підрозділів допоможе цей процес зробити безпечним», - підкреслив Шкарбута.
Говорячи про терміни розмінування всіх територій, він зазначив, що це питання є досить невизначеним, адже, для прикладу, досі часто трапляються розмінування вибухонебезпечних предметів ще часів Другої світової війни.
«Точних прогнозів з цього питання зробити неможливо. За попередніми розрахунками це може зайняти від 7 до 10 років як мінімум», - підсумував Шкарбута.
Він також додав, що в питаннях розмінування Україні досить багато допомагають західні партнери і міжнародні організації.
Як повідомлялося, протягом пожежонебезпечного періоду ліквідовано 280 пожеж на сільгоспугіддях, на площі більше 5000 гектарів, врятовано більше 1500 гектарів посівів зернових.