Рада міністрів ЄС із внутрішніх справ погодила рішення продовжити дію Директиви тимчасового захисту ЄС, яка надає українським біженцям право легально знаходитися на території країн Євросоюзу та базовий соціальний захист, до березня 2025 року.

Про це сьогодні у Брюсселі за підсумками зустрічі міністрів повідомив міністр внутрішніх справ головуючої в ЄС Іспанії Фернандо Гранде-Марласка Гомес, повідомляє Укрінформ.
«ЄС підтримуватиме український народ так довго, як це буде необхідним. Продовження статусу захисту пропонує визначеність для більш ніж 4 мільйонів біженців, які знайшли безпечний притулок в ЄС», - зазначив іспанський урядовець.
Прийнятим рішенням Рада міністрів ЄС погодилася продовжити дію тимчасовий захисту для людей, що рятуються від російської агресивної війни на території Євросоюзу, з 4 березня 2024 року по 4 березня 2025 року.
Як зазначається в повідомленні Ради ЄС, після прийнятого сьогодні політичного рішення країни Євросоюзу все ще мають формально ухвалити це рішення за письмовою процедурою - після перекладу тексту рішення всіма мовами країн ЄС.
Як повідомлялося, після нападу Росії на Україну у лютому 2022 року Європейський Союз вперше активував так звану Директиву тимчасового захисту, яка надала громадянам України, що рятуються від війни, право легально перебувати на території ЄС, доступ до соціальних послуг, включаючи медичне обслуговування та освіту, а також право на працевлаштування.
Він мав діяти рік. Пізніше його продовжили до березня 2024 року.
Нещодавно Європейська комісія запропонувала продовжити до 2025 року дію тимчасового захисту для громадян України, переважно жінок та дітей, які були вимушені виїхати до країн ЄС, рятуючись від обстрілів.