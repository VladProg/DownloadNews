Правоохоронці завершили досудове розслідування за фактом ДТП на блокпосту за участю судді, внаслідок якої загинув військовослужбовець Національної гвардії України.

Як передає Укрінформ, про це Київська міська прокуратура повідомляє в Телеграмі.
«За процесуального керівництва Київської міської прокуратури завершено досудове розслідування за фактом смертельної ДТП за участі судді, внаслідок якої загинув військовослужбовець Національної гвардії України (ч. 3 ст. 286-1 Кримінального кодексу України)», - йдеться в повідомленні.
Згідно з матеріалами слідства, 25 травня 2023 року о 23:55, підозрюваний - голова одного з районних судів Київської області, керуючи автомобілем Lexus ES350 у стані алкогольного сп’яніння, здійснив наїзд на військовослужбовця Нацгвардії, який перебував на блокпосту. У результаті ДТП нацгвардієць загинув на місці.
На підставі зібраних доказів судді повідомлено про підозру за ч. 3 ст. 286-1 КК України.
На цей час, відповідно до вимог ст. 290 Кримінального процесуального кодексу України, стороні захисту відкрито матеріали досудового розслідування для ознайомлення.
За клопотанням прокуратури ухвалою слідчого судді підозрюваному обрано запобіжний захід у вигляді тримання під вартою без визначення застави, який продовжено до 26 серпня 2023 року.
Санкція статті передбачає до 10 років позбавлення волі з позбавленням права керувати транспортними засобами на строк до 10 років.
Як повідомляв Укрінформ, у ніч проти 26 травня голова Макарівського районного суду (Київська область) Олексій Тандир збив на смерть 23-річного нацгвардійця на блокпосту в столиці. Правоохоронці суддю затримали.
Той відмовився від освідування на вміст алкоголю та наркотиків, проте мав візуальні клінічні ознаки сп’яніння. Суд надав дозвіл на примусове відібрання в нього біологічних зразків.
За фактом ДТП правоохоронці розпочали кримінальне провадження за ч. 3 ст. 286-1 (Порушення правил безпеки дорожнього руху або експлуатації транспорту особами, які керують транспортними засобами в стані сп'яніння) Кримінального кодексу.
Колектив Макарівського районного суду заявив, що не виправдовує дії голови суду та виступає за повне й неупереджене розслідування трагічної події.
27 травня 2023 року Вища рада правосуддя надала згоду на арешт Тандира. Того ж дня Печерський районний суд на засіданні обрав йому запобіжний захід – тримання під вартою до 21 липня без можливості внесення застави.
29 травня на зборах суддів Макарівського районного суду звільнили суддю Тандира з посади голови суду.
2 червня Вища рада правосуддя відсторонила до 25 липня 2023 року Тандира від здійснення правосуддя у зв’язку з притягненням його до кримінальної відповідальності.
Як повідомили у ДБР 11 липня, експертиза показала, що Тандир перебував у стані алкогольного сп’яніння, коли збив на смерть 23-річного нацгвардійця на блокпосту в столиці.
17 липня Печерський райсуд столиці продовжив тримання під вартою до 26 серпня 2023 року ексголові Макарівського районного суду Київської області Олексію Тандиру, який підозрюється у вчиненні смертельної ДТП у стані алкогольного сп’яніння.