Фахівці Укртелекому продовжують працювати у найгарячіших точках, усі ремонтні роботи оператор координує із Збройними силами України та військовою адміністрацією.

Як передає Укрінформ, про це Державна служба спеціального зв’язку та захисту інформації України повідомляє в Телеграмі.
Зазначається, що роботи ведуться у найгарячіших точках за першої-ліпшої можливості.
“Залишається складною ситуація на Бахмутському та Лиманському напрямку, де через активні бойові дії фахівці (Укртелекому - ред.) не мають можливості проводити аварійно-відновлювальні роботи. Водночас роботи тривають в інших районах, днями в області було відновлено надання послуг у двох населених пунктах. Загалом у цьому регіоні інтернет доступний у 58% населених пунктів області, де є мережі оператора”, - ідеться в повідомленні.
За оперативною інформацією Держспецзв'язку, станом на 18:00 27 травня завдяки оперативному реагуванню аварійно-відновлювальної групи Київстару в найкоротші терміни вдалося відновити роботу 14 базових станцій та покращити зв'язок у Запорізькій області.
Також фахівців Київстару залучили до підключення двох додаткових сирен цивільного захисту до інтернету за запитом львівської влади.
Аварійно-відновлювальні бригади ТОВ “Атраком” відновили волоконно-оптичні лінії зв’язку за напрямками Рівне – Хмельницький – Дунаївці та Миколаїв – Кривий Ріг. Завдяки цьому вдалося покращити забезпечення населення зв’язком, зокрема й мобільним.
Національний центр оперативно-технічного управління мережами телекомунікацій (НЦУ) посприяв налаштуванню Укртелекомом додаткових точок доступу до мережі у Дніпропетровській та Харківській області для безперебійного доступу до інтернету об’єктів критичної інфраструктури.
Оператор Vodafone поінформував, що за попередні сім днів вдалося відновити зв’язок у Козаровичах, Мусійках та Зеленій Поляні на Київщині. При цьому в останніх двох населених пунктах покриття з’явилося завдяки використанню терміналів Starlink. У пристоличному регіоні вдалося покращити покриття у Ірпені та Бучі завдяки відновленню роботи додаткових базових станцій.
У Чернігівській області інженери компанії забезпечили зв’язком два населених пункти - Шестовицю та Новоселівку.
Як повідомляв Укрінформ, мобільний оператор Київстар відновив мобільний зв`язок у селі Мала Рогань Харківської області, селі Обуховичі на Київщині, а також запустив у роботу додаткові базові станції.