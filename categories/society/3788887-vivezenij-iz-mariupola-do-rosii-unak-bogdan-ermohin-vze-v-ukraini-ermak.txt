Богдан Єрмохін, якого росіяни незаконно вивезли з тимчасово захопленого Маріуполя до Московської області, вже в Україні.

Як передає Укрінформ, про це в Телеграмі повідомив керівник Офісу Президента Андрій Єрмак.

«Нашій команді вдалося повернути додому Богдана Єрмохіна – українського хлопця, якого росія вивезла з окупованого Маріуполя до московської області», – зазначив він.




За інформацією Єрмака, сьогодні хлопцеві виповнилося 18 років. Повернення його в Україну відбулося в межах реалізації затвердженого плану дій Президента Володимира Зеленського Bring Kids Back UA.




«Ми були у постійній комунікації з Богданом і він вже в Україні, поруч зі своєю сестрою. Злагоджена робота команди Офісу та Уповноваженого Верховної Ради України з прав людини Дмитра Лубінця», – зауважив голова ОП.
Єрмак висловив подяку партнерам з Держави Катар та міжнародній організації ЮНІСЕФ.
Як повідомлялося, Богдан Єрмохін – сирота з тимчасово захопленого Маріуполя Донецької області. Після того, як місто перейшло під контроль загарбників, хлопця незаконно вивезли до Росії й передали прийомній родині у Підмосков'ї.
Єрмохіну був призначений прийом у підмосковному військкоматі на грудень поточного року, коли йому виповниться 18 років.
Підліток записав звернення до Президента України Володимира Зеленського із проханням допомогти йому повернутися в Україну.
19 листопада стало відомо, що Єрмохін залишив Росію та прибув до Білорусі.