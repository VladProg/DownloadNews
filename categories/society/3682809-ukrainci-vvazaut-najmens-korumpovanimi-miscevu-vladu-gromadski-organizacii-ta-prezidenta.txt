Найменш корумпованими, на думку українців, є місцева влада, громадські організації та президент України.

Як передає кореспондент Укрінформу, про це під час презентації результатів соціологічного опитування повідомив заступник директора соціологічної служби Центру Разумкова Михайло Міщенко.
Рівень корумпованості соціальних інституцій оцінювався шкалою від 1 до 10 балів, де 1 бал означає відсутність корупції, а 10 - дуже високий її рівень.
"Найбільш корумпованими українці вважають Верховну Раду України та українську владу в цілому - 6,8 бала, Кабінет Міністрів - 6,1, Міністерство оборони України - 5,8, обласну владу — 5,7, Офіс президента - 5,6, антикорупційні органи (НАБУ, САП, НАЗК) - 5,6", - зазначив Міщенко.
Найменш корумпованими, на думку респондентів, є місцева влада — 5,4 бали, громадські організації — 4,7, президент України — 4.
Крім того, громадяни не мають одностайної думки, яким чином змінився рівень корумпованості в Україні після початку повномасштабної війни: 33% вважають, що зараз рівень корупції вищий, 30% — що він не змінився, 21% — що став нижчим, 17% не змогли дати відповіді.
"Часто спостерігається нерівність в оцінці рівня корумпованості певної соціальної інституції і рівня довіри до неї. Скажімо, рівень корумпованості Міністерства оборони оцінюється 5,8 бала, що майже стільки ж, як і рівень корумпованості Кабінету міністрів, — 6,1 бала. Але рівень довіри до цих інституцій істотно відрізняється. Якщо Міноборони довіряє 68% опитаних, то Кабміну — 50%", - підкреслив Міщенко.
Він зауважив, що рівень довіри до певної інституції пов'язаний не лише з оцінкою рівня корупції, а й з оцінкою тих функцій, які виконує певна соціальна інституція.
Опитування проводилося з 23 лютого по 1 березня. Було опитано 2020 респондентів віком від 18 років. Структура вибіркової сукупності відтворює демографічну структуру дорослого населення в усіх регіонах України, за винятком тимчасово окупованих територій Донецької, Запорізької, Луганської, Харківської, Херсонської областей, Криму та територій, на яких відбуваються бойові дії. Метод опитування — особисте інтерв'ю в помешканні респондентів.