Уповноважений зі зниклих безвісти Міністерства з питань реінтеграції тимчасово окупованих територій Олег Котенко підписав договір про посилення співпраці з Федеральним департаментом закордонних справ Швейцарії, що допоможе, зокрема, у сфері пошуку зниклих безвісти людей.

Як передає Укрінформ, про це повідомляє Мінреінтеграції.
Зазначається, що договір був підписаний в присутності Президента Швейцарії Ігнаціо Кассіса та Прем’єр-міністра Дениса Шмигаля.
"Домовленості дадуть можливість долучитися до програм обміну досвідом із міжнародними експертами, які працюють у чутливій сфері пошуку зниклих безвісти”, - ідеться у повідомленні.
Крім того, швейцарська сторона допоможе із закупівлею специфічних хімічних реактивів, які необхідні для ідентифікації загиблих.
Також міжнародні партнери допоможуть із оснащенням регіональних представництв Офісу уповноваженого.
"Міжнародна підтримка нам зараз вкрай необхідна. Завдяки їй ми прискоримо процес розшуку людей. Дякую швейцарській стороні за участь, за допомогу в нашій роботі", – наголосив Котенко.
Як повідомляв Укрінформ, Офісу уповноваженого зі зниклих безвісти вдалося встановити місцезнаходження близько 4,5 тисяч осіб, з якими було втрачено зв’язок.
Фото: Мінреінтеграції