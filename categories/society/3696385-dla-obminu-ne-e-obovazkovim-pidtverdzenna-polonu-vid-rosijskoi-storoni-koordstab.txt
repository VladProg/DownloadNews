Наявність чи відсутність підтвердження від міністерства оборони росії щодо потрапляння військовослужбовця в полон безпосередньо не впливає на процедуру обміну – повертати вдається навіть "офіційно загиблих".

Про це повідомив представник Координаційного штабу з питань поводження з військовополоненими, передає Укрінформ із посиланням на Коордштаб у Телеграмі.
"З полону повертаються і підтверджені, і непідтверджені, а також зниклі безвісти. Були випадки, коли з полону вдалося повернути військовослужбовців, які були обліковані як загиблі”, – зазначив він.
Під час онлайн-зустрічі з родичами та близькими військовослужбовців 25-ї окремої повітрянодесантної Січеславської бригади Десантно-штурмових військ Збройних сил України представник штабу нагадав, що, згідно з нормами міжнародного гуманітарного права, повернути полонених, поранених, важкохворих, дітей, жінок і цивільних заручників країна, яка їх утримує, повинна без жодних умов.
Також він зауважив, що країна-агресорка повинна визнати полоненими комбатантів, яких утримує, і забезпечити їм захист усіх прав, як це передбачено Женевськими конвенціями. Це стосується як умов утримання та надання медичної допомоги, так і листування з родичами.
Окремо під час зустрічі була обговорена процедура комунікації родичів зі слідчими й механізми отримання одноразової грошової допомоги для родин полонених військовослужбовців.
Як повідомляв Укрінформ, підтвердження полону українських військовослужбовців у росії офіційно надає лише міністерство оборони рф через Міжнародний комітет Червоного Хреста.
Фото: СБУ, ілюстративне