У Великій лаврській дзвіниці Національного заповідника Києво-Печерської лаври відбулося відкриття оновленої мандрівної виставки «На Зламі», яка присвячена постраждалим від російської агресії, починаючи з 2014 року.

Про це повідомляє кореспондент Укрінформу.
"В основі виставки більшість свідчень - це свідчення людей, які пережили або катування, або переслідування їх чи членів їх родин через проукраїнські погляди. Спогади цих людей, переживання можна побачити на цих стендах. Ми намагалися підібрати максимально різні погляди, часто вони демонструють абсолютно суперечливу думку стосовно того чи іншого питання... Стосовно цих явищ, то вони відбувалися, починаючи з 2014 року, і продовжують відбуватися з новими силами, з новими масштабами на нових територіях вже після повномасштабного вторгнення", - сказала дослідниця Східноукраїнського центру громадських ініціатив Надія Нестеренко.
Виставка складається з 18 стендів, кожен з яких присвячений одній із проблем – «зламам». Виставкові стенди є двосторонніми. На одній стороні розміщено уривки з історій людей, з якими документатори правозахисних організацій записали інтерв’ю. Постраждалі описують події, які відбулися з ними, говорять про свої почуття, діляться рефлексіями щодо пережитого.

На другій стороні стендів розміщені ілюстрації – збірний образ, який доповнює історії та візуалізує проблему, якій присвячено стенд. Інфографічні зображення, розміщені на стендах, покликані врівноважити суб’єктивні висловлювання героїв виставки об’єктивною інформацією – результатами соціологічних опитувань, досліджень. Статистична інформація показує зміни, які відбувалися на рівні українського суспільства чи держави загалом.
Нові стенди виставки містять карту з місцями утримання полонених та застосування сексуального насилля на території Донецької та Луганської областей.
Виставка «На Зламі» подорожує країною з 2019 року та побувала у 37 містах України. Зокрема, в Києві у музеї «Золоті Ворота», першому музеї АТО в Дніпрі, у холі Луганської обласної ВЦА в Сєвєродонецьку, музеях та бібліотеках у Хмельницькому, Кропивницькому, Вінниці, Дружківці, Черкасах, Краматорську, Рівному тощо.
Як повідомлялося, у Києві на станції метро "Золоті ворота" відкрили виставку, засновану на технологіях доповненої і доданої реальності, про інструменти російської пропаганди, які рф використовує у висвітленні війни.
Фото: Марія Ковальчук