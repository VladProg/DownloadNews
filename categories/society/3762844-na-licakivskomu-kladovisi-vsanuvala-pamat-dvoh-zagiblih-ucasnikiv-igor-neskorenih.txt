Міністерство у справах ветеранів докладає всіх зусиль, аби прискорити створення Національного військового меморіального кладовища.

Про це заявила міністр у справах ветеранів Юлія Лапутіна на Личаківському військовому кладовищі у Львові, де вшанувала пам'ять загиблих українських воїнів, зокрема учасників Ігор нескорених Дмитра Сидорука і Дмитра Олійника, повідомляє кореспондент Укрінформу.
Участь у заході взяли також спортсмени української збірної Invictus Games, які повернулися з Дюссельдорфа.
"Сьогодні ми з нашою збірною прийшли вшанувати пам'ять загиблих членів родини Нескорених", - сказала Лапутіна.
За її словами, Мінветеранів робить усе можливе, аби прискорити створення Національного військового меморіалу.

"Ми як Міністерство у справах ветеранів робимо все можливе, щоб прискорити створення в Україні Національного військового меморіального кладовища. Прийнята постанова, яка прискорює етап проєктування, створення технічної документації, проведення певних технологічних робіт, щоб ми створили не просто місце поховання, а місце меморіалізації, куди зможуть приїхати родини загиблих, наші іноземні гості, наша молодь", - зазначила Лапутіна.
За її словами, цей об'єкт має стати точкою тяжіння, яка дасть змогу зміцнити національну пам'ять.
Як повідомляв Укрінформ, 19 серпня Кабінет міністрів ухвалив постанову “Про реалізацію експериментального проєкту щодо проєктування Національного військового меморіального кладовища”. Документ урегульовує процедуру проєктування меморіалу на території Гатненської громади Фастівського району Київської області, а також механізм відведення земельних ділянок для зазначених потреб.






На Личаківському військовому кладовищі вшанувала пам'ять загиблих українських воїнів / Фото: Анастасія Смольєнко, Укрінформ


































Планується, що будівництво розпочнеться у листопаді на земельній ділянці розміром майже 270 гектарів.
НВМК включатиме комплекс споруд та площ: військове кладовище, музей, ритуальну будівлю, сучасний крематорій та інші необхідні споруди для організації почесних поховань. Комплекс поєднуватиме в собі як традиційні поховання, так і поховання в колумбарії.
Верховна Рада у травні 2022 року ухвалила закон про створення Національного військового меморіального кладовища.