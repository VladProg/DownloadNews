Директор Харківської правозахисної групи (ХПГ) Євген Захаров став одним з трьох номінантів на премію ім. Вацлава Гавела, яка відзначає видатні дії громадянського суспільства на захист прав людини в Європі та за її межами.

Про це повідомляється на сайті ПАРЄ, передає Укрінформ.
Як зазначається, короткий список номінантів оголосила відбіркова комісія Премії ім. Вацлава Гавела з прав людини, яку очолює президент ПАРЄ Тіні Кокс.
До шортліста увійшли представники з Туреччини, Польщі та України.
Євген Захаров – відомий український правозахисник, засновник Української Гельсінської спілки з прав людини та директор Харківської правозахисної групи. З 2022 року заснував ініціативу "Трибунал для Путіна" за участі різних ГО, що збирає, перевіряє та систематизує інформацію про воєнні злочини РФ в Україні.
Окрім українського правозахисника, серед номінантів активіст, правозахисник та філантроп з Туреччини Осман Кавала, арештований у 2017 році, та польська правозахисниця, активістка з руху за права жінок та вразливих категорій населення Юстина Виджинська.
Переможця премії 2023 року оголосять на відкритті осінньої пленарної сесії ПАРЄ у Страсбурзі 9 жовтня.
Премія імені Вацлава Гавела з прав людини щорічно присуджується ПАРЄ у партнерстві з Бібліотекою Вацлава Гавела та Charta 77 Foundation. Лауреату вручається диплом, відзнака та грошова частина премії, що становить 60 тис. євро.
Торік премію вручили російському опозиціонеру Володимиру Кара-Мурзі.