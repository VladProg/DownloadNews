В Україні перевірять діяльність та майновий стан усіх воєнкомів.

Про це Прем'єр-міністр України Денис Шмигаль сказав в ефірі телемарафону «Єдині новини», передає Укрінформ.
«Ми прийняли рішення про те, що буде утворено державну комісію на чолі із першим заступником міністра оборони, з правоохоронним блоком, із представником НАЗК, яка перевірить діяльність та майновий стан усіх воєнкомів та їхніх заступників», - сказав Шмигаль.
За його словами, підставою для такого рішення стала ситуація щодо начальника Одеського обласного територіального центру комплектування.
«Одеський воєнком буде звільнений зі своєї посади. За рішенням Ставки, таке доручення Президент дав головнокомандувачу, по інших воєнкомах будуть проведені перевірки», - додав глава уряду.
Як повідомлялося, Президент Володимир Зеленський доручив звільнити начальника Одеського обласного територіального центру комплектування.
Як повідомляли ЗМІ, родина начальника Одеського обласного територіального центру комплектування та соціальної підтримки Євгена Борисова під час повномасштабної війни придбала на іспанському узбережжі нерухомості та автівок на мільйони доларів. Про це свідчать витяги з іспанського реєстру, хоча сам Борисов заявляє, що не в курсі, чи є у його сім'ї майно в Іспанії.
Голова парламентської фракції "Слуга народу" Давид Арахамія після появи розслідування про начальника Одеського обласного територіального центру комплектування та соціальної підтримки ініціював звернення до правоохоронців стосовно перевірки військкомів усіх областей.
Згідно з положенням про ТЦК, безпосереднє керівництво територіальними центрами комплектування та соціальної підтримки і контроль за їх діяльністю здійснюють відповідні оперативні командування, а загальне - командування Сухопутних військ Збройних сил, яке узгоджує основні питання діяльності територіальних центрів комплектування та соціальної підтримки з відповідними структурними підрозділами Генерального штабу Збройних сил та Міноборони.