Правоохоронці Київщини розслідують 76 справ за фактами допомоги місцевих жителів російським військовим у період, коли частина території області була захоплена військами рф.

Про це повідомили у прокуратурі Київської області у відповідь на запит Укрінформу.
“Київська обласна прокуратура та окружні прокуратури Київщини здійснюють процесуальне керівництво у 76 кримінальних провадженнях, порушених за фактом державної зради і колабораціонізму”, - поінформували у відомстві.
Зазначається, що більшість громадян, які є фігурантами цих кримінальних проваджень, допомагали загарбникам продуктами, надавали житло, повідомляли про військовослужбовців ЗСУ, учасників тероборони та АТО.
За даними прокуратури, наразі до суду скеровано обвинувальний акт стосовно самопроголошеного "голови" Димерської ОТГ. Чоловік під час окупації добровільно співпрацював з російськими військовослужбовцями. Після "призначення" він закликав людей співпрацювати із загарбниками, залучав місцеве населення до роботи на них, проводив наради. Фігуран також повідомляв військовим рф і про своїх односельців – учасників АТО, працівників правоохоронних органів, військовослужбовців та депутатів. Вироку суду обвинувачений очікуватиме під вартою.
На лаві підсудних опинився і мешканець Макарівської ОТГ, який надав російським військовим житло та забезпечував їх продуктами, повідомляв про місце проживання забезпечених громадян, будинки яких вони потім грабували. Чоловік назвався загарбникам ченцем і здійснював "освячення" ворожої техніки та проводив обряди "хрещення" військових рф. Ті ж нищили 60% інфраструктури села Андріївка, де він проживав. Це село зазнало найбільших руйнувань серед населених пунктів Макарівської ОТГ.
Також на лаві підсудних опинився громадянин, який разом з іншими мешканцями села Перемога Броварського району створив загін самооборони, а після приходу ворога у село перейшов на його бік та повідомив російським військовослужбовцям про 5 односельчан, причетних до місцевої самооборони. При цьому зрадник вказав організатора загону та зазначив, що саме той надавав вказівки іншим про методи знищення російської військової техніки. Загарбники взяли цих осіб у полон, натягнули їм на обличчя шапки, поставили до паркану зі зв’язаними за спиною руками та стріляли в їхній бік, імітуючи страту.
Як повідомляв Укрінформ, 24 лютого росія розпочала повномасштабне вторгнення в Україну. Війська рф обстрілюють і знищують ключові об’єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, авіабомб і балістичних ракет.
На початку квітня Київська область визволена від російських загарбників. У визволених містах і селах зафіксовані масові вбивства військовими рф цивільних.