У разі виникнення блекауту в країні внаслідок ракетних обстрілів країни-агресора радіо та телебачення матиме можливість працювати щонайменше три доби.

Як передає Укрінформ, про це в ефірі телемарафону "Єдині новини" повідомив голова Держспецзв'язку Юрій Щиголь, відповідаючи на питання щодо роботи радіо і телебачення на випадок блекауту.
“На сьогодні п'ять радіокомпаній в Україні зарезервовані з терміном роботи до трьох днів, так само й телевізійні канали, телемарафону також зарезервовано подачу телесигналу на три доби. Телебачення і радіо працюватимуть. Українське радіо працює в FM-діапазоні, де ви можете почути найнеобхіднішу інформацію”, - наголосив Щиголь, додавши, що громадяни повинні мати радіоприймач на батарейках.
Крім того, він відзначив, що забезпечено також резервування сигналу Концерну радіомовлення і телевеж на доставку сигналу на три доби мінімум.
Як повідомляв Укрінформ, Державна служба спеціального зв'язку та захисту інформації отримала від Агентства США з міжнародного розвитку (USAID) 50 генераторів, які допоможуть забезпечити безперебійну роботу операторів критичної інфраструктури.