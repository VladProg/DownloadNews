У 2022 році в Україні у голосуванні за кращу різдвяно-новорічну марку виграв ескіз «Роз'єднані війною»: його створила 11-класниця з Миколаєва.


Про це повідомив гендиректор «Укрпошти» Ігор Смілянський, передає Укрінформ.
Авторка марки-переможниці — школярка Валерія Михайлова із Миколаєва, яка була змушена виїхати за кордон. Саме там у неї виникла ідея такого малюнку.
«Глибину цього задуму, як і емоції самої авторки, рідне місто якої з початку війни НЕ обстрілювали лише 46 днів, може зрозуміти кожний», — пише Смілянський.
До фіналу вийшли п’ять робіт: «Дитячі мрії», «Колядники й український воїн», «Щастя — це бути разом», «Роз’єднані війною» і «Під захистом Святого Миколая».
Друге місце у голосуванні посів ескіз з українським військовим та колядниками авторства Олександра Охапкіна — заслуженого художника України, який працює в галузі іконопису.

Голосування стартувало 1 листопада на сторінках «Укрпошти» в соціальних мережах Facebook та Instagram. Конкурс ескізів на створення різдвяної поштової марки тривав із 15 до 25 жовтня. Один учасник міг подати не більш як 5 робіт. Малюнок мав містити головні символи Різдва та Нового року, традиційні українські святкові атрибути, а також національний колорит.