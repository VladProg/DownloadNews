У Офісі Омбудсмана України загалом працює 247 жінок, із яких 220 є державними службовцями.

Про це йдеться у відповіді Секретаріату Уповноваженого Верховної Ради з прав людини на інформаційний запит Укрінформу.
«Наразі у Секретаріаті працює 247 жінок, із них 220 осіб є державними службовцями. У відсотковому співвідношенні до загальної кількості працюючих у Секретаріаті, яка станом на 30.06.2023 становить 395 осіб з урахуванням осіб, які перебувають у відпустці по догляду за дитиною та увільнених від виконання службових обов'язків на час несення військової служби, частка жінок — 62,5%», - зазначається у повідомленні.
За інформацією установи, керівниками структурних підрозділів Секретаріату є 50 жінок, представниками Уповноваженого — 11 жінок (у тому числі представниками Уповноваженого в регіонах працює п'ять жінок).
«У відсотковому співвідношенні до загальної кількості працюючих керівників структурних підрозділів Секретаріату, яка становить 99 осіб, частка жінок, які займають керівні посади — 50,5%», - заявили в Офісі Омбудсмана.
Як повідомлялося, 26 червня 2023 року уповноважений Верховної Ради з прав людини Дмитро Лубінець заявив, що внесок жінок у перемогу України у війні з РФ є колосальним, і що важливо, щоб гендерний підхід застосовувався при розробці всіх політик на державному та місцевому рівнях, включаючи стратегії реагування на кризу, спричинену війною, та відновлення після неї.