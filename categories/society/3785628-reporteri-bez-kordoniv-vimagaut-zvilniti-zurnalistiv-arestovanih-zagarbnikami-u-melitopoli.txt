Міжнародна журналістська організація «Репортери без кордонів» (RSF) засудила арешт у окупованому Мелітополі шістьох журналістів та адміністраторів телеграм-каналів і закликала негайно їх звільнити.

Про це йдеться у пресрелізі організації, повідомляє Укрінформ.
"Російські війська вкотре прирівнюють журналістів до "шпигунів", щоб залякати тих, хто відмовляється співпрацювати з ними на окупованих територіях. Ми обурені цими новими арештами та принизливою практикою примусових публічних зізнань, що порушує статтю 14 про справедливий судовий розгляд Міжнародного пакту про громадянські та політичні права, підписантом якого є Росія", - заявила керівник відділу «Репортерів без кордонів» у Східній Європі та Центральній Азії Жанна Кавельє.
Як зазначається, шістьох журналістів та адміністраторів Телеграм-каналу інтернет-видання "РІА-Мелітополь" та інформаційного каналу "Мелітополь – це Україна" затримали російські військові на окупованій частині Запорізької області. Усім ФСБ висунула обвинувачення у шпигунстві та "публічному підбурюванні до здійснення терористичної діяльності, публічному виправданні тероризму або пропаганді тероризму".
Близькі журналістів не мали про них звісток з кінця серпня. Лише відео, поширене 29 жовтня російськими пропагандистськими ЗМІ, дозволило встановити місцезнаходження Георгія Левченка, Олександра Малишева, Максима Рупчева, Яни Суворової, Марка Каліуша вперше після їхнього арешту 20 серпня. А Костянтин Зиновкін був заарештований у травні.
Незаконно заарештованих окупанти змусили визнати свою "провину" на відео. За висунутими обвинуваченнями їм загрожує від 12 до 20 років позбавлення волі.
Як повідомлялося, голова Національної спілки журналістів України Сергій Томіленко. заявив, що у полоні в Російській Федерації перебувають щонайменше 25 українських журналістів.
За даними моніторингу російських злочинів проти журналістів та медіа, що здійснює Інститут масової інформації, від початку повномасштабного вторгнення Росії на територію України вбито 68 журналістів, з них 10 – під час виконання професійної журналістської діяльності.
Україна посідає 79-те місце у Світовому індексі свободи преси «Репортерів без кордонів», Росія на 164-му місці (з-поміж 180 країн).