Латвійська Служба державної безпеки (VDD) запобігла спробам в'їзду кількох громадян України в Латвію на підставі підозри про можливу підтримку цими особами агресії росії проти України.

Про це повідомляє Укрінформ з посиланням на Delfi.
Уточнюється, що VDD постійно отримує актуальну інформацію, пов'язану з агресивною війною рф в Україні, для своєчасного виявлення ризиків національної безпеки Латвії. На підставі цієї інформації спецслужба вживає заходів із запобігання проникненню в Латвію прихильників російської агресії.
З 24 лютого цього року 148 іноземцям, з яких 91 громадянин росії, було відмовлено у в'їзді в Латвію на прикордонних переходах у зв'язку із загрозою національній безпеці Латвії.
Зібрана минулого тижня Міністерством внутрішніх справ Латвії та подана в парламент інформація свідчить, що на сьогодні за допомогою в органи місцевого самоврядування звернулися 34 964 українські біженці, більшість з яких жінки та неповнолітні. Нині за допомогою органів місцевого самоврядування фактично розміщено 11 535 біженців. Дозвіл на тимчасове проживання отримали 37 262 особи. Трудові правові відносини в Латвії встановили 7 246 осіб.