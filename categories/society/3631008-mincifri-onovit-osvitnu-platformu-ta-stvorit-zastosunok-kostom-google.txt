Кошти гранту у 2 млн дол. від Google.org спрямують на оновлення платформи Дія.Цифрова освіта та створення мобільного освітнього застосунку.

Про це повідомляє Укрінформ із посиланням на пресслужбу Міністерства цифрової трансформації.
Зазначається, що співпраця з Google.org Fellows дозволить оновити наявні секції платформи Дія.Цифрова освіта з використанням інструментів штучного інтелекту, персоналізованих рекомендацій та освітніх траєкторій, а також створити додатковий блок: перекваліфікація, підвищення кваліфікації та працевлаштування.
Також планується перетворення платформи на інклюзивну. Завдяки гранту продовжиться виготовлення освітніх продуктів, які навчають нових цифрових професій і розвивають цифрові навички. Буде створено лінійку освітніх програм для креативних та робочих спеціальностей.
При цьому Дія.Цифрова освіта стане мультимовною – українською та англійською мовами. В міністерстві уточнили, що схожої платформи, яка могла б забезпечити показник завершення навчання цифрової освіти у понад 70%, у світі ще немає. Через це функціонал платформи та освітні продукти будуть перекладені англійською мовою.
«В умовах воєнного часу Дія.Цифрова освіта стане платформою, яка дозволить користувачам навчатися нових професій та отримувати персоналізовані рекомендації щодо пошуку роботи. Повномасштабна війна вимагає швидкої реакції на запит ринку на професію та перекваліфікацію», - зазначив віцепрем'єр-міністр – міністр цифрової трансформації України Михайло Федоров.
У міністерстві переконані, що успіх проєкту пов'язаний із роботою волонтерів та тренерів хабів цифрової освіти. Тому планується спеціальний розділ для просування цифрового менторства та координації партнерських просторів. До 24 лютого працювало понад 6200 хабів цифрової освіти, де українці могли безоплатно навчатися на osvita.diia.gov.ua.
У межах гранту також передбачено створення освітнього застосунку, розробка нового контенту та інтерактивних симуляторів для можливості тестування знань та навичок. Мобільний застосунок дозволить вчитися зручніше, навіть в укриттях чи під час масового відключення електроенергії.
Крім цього, Google.org залучить фахівців програми Google.org Fellowship до технологічних та комунікаційних трансформацій у проєкті, партнером якого виступає Фонд Східна Європа. Така підтримка дозволить проєкту поєднати найкращі практики приватного та державного секторів.
Як повідомлялось, Міністерство цифрової трансформації і найбільша розвідувальна компанія у сфері кіберзахисту Recorded Future підписали меморандум про співробітництво.