Правоохоронці затримали посадовця Міністерства оборони, який за хабарі переправляв військовозобов’язаних за кордон.

Про це інформує пресслужба Державного бюро розслідувань.
“Працівники ДБР затримали заступника начальника одного з управлінь Міністерства оборони України під час отримання ним хабаря у сумі 9 тис. доларів . Посадовцю повідомлено про підозру в незаконному оформленні документів про зняття військовозобов’язаного з військового обліку для безперешкодного виїзду за кордон”, - йдеться у повідомленні.

Зазначається, що полковник за свої «послуги» брав 9 тис. доларів. За ці гроші чиновник готував висновок військово-лікарняної комісії про непридатність до військової служби.
Посадовця затримано спільно з СБУ під час передачі документів та отримання грошей від одного з військовозобов’язаних.

У ході досудового розслідування було проведено низку обшуків. За місцем проживання підозрюваного вилучено документи та військові квитки третіх осіб, виписки з медичних карт, аркуші з печатками військових частин, зброя без дозвільних документів та гроші в іноземній валюті.
Досудове розслідування триває. Слідство встановлює інших осіб, які можуть бути причетними до злочину. Вирішується питання щодо обрання запобіжного заходу підозрюваному.
Як повідомляв Укрінформ, сімох перевізників, які незаконно переправляли військовозобов’язаних через державний кордон, буде відключено від системи “Шлях”. Таке рішення ухвалила Комісія з питань припинення доступу ліцензіатів до Єдиного комплексу інформаційних систем Укртрансбезпеки на підставі зібраних матеріалів Державним бюро розслідувань.
Фото: ДБР