Вища рада правосуддя ухвалила звільнити Геннадія Лепеху з посади судді Господарського суду Одеської області.

Рішення ухвалене на засіданні ВРП у вівторок, передає Укрінформ.
Матеріали про звільнення Геннадія Лепехи розглядалися за поданням Вищої кваліфікаційної комісії суддів.
«На моє переконання, Вища кваліфікаційна комісія під час співбесіди встановила обставини, які свідчать про невідповідність судді займаній посаді... Пропоную задовольнити подання комісії та звільнити Лепеху Геннадія Анатолійовича з посади судді Господарського суду Одеської області на підставі підпункту 4 пункту 16-1 розділу XV «Перехідні положення» Конституції України», - заявив член ВРП Роман Маселко.
Його пропозицію підтримали 10 із 13 членів ВРП, троє проголосували проти.
«Вища рада правосуддя вирішила звільнити Лепеху Геннадія Анатолійовича з посади судді Господарського суду Одеської області на підставі підпункту 4 пункту 16-1 розділу XV «Перехідні положення» Конституції України», - оголосив резолютивну частину рішення заступник голови ВРП Дмитро Лук’янов.
За інформацією Фундації DЕJURE, у 2018 році ВККСУ визнала Лепеху таким, що не відповідає критеріям доброчесності. Однак ВРП довгий час не могла розглянути подання на його звільнення.