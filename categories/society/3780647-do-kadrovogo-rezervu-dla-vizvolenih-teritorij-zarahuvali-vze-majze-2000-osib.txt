До відновлення звільнених від росіян територій через вступ до кадрового резерву наразі готові приєднатися близько 2130 осіб, майже 2000 з них уже зараховано.

Як передає Укрінформ, про це Міністерство з питань реінтеграції тимчасово окупованих територій повідомляє у Телеграмі.
«Станом на сьогодні до кадрового резерву бажають приєднатися вже близько 2200 осіб. Майже 2000 із них вже зараховано. Понад 1200 анкет подали чоловіки, близько 930 анкет – жінки», - ідеться у повідомленні.
У Мінреінтеграції нагадали, що проєкт зі створення кадрового резерву для звільнених від російських загарбників територій є експериментальним. Він передбачає підвищення кваліфікації осіб, які хочуть працювати на цих територіях у державних органах влади і військових адміністраціях.
Аби потрапити до резерву, потрібно зареєструватися за посиланням та заповнити анкету.
Координаторами цього проєкту є Мінреінтеграції та Національне агентство з питань державної служби.
Як повідомляв Укрінформ, Кабінет Міністрів удосконалив процес подання заяв до кадрового резерву для роботи на звільнених територіях.