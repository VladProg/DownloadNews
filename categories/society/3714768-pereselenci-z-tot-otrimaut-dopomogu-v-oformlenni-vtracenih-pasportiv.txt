Громадянам України, які виїхали з тимчасово окупованих територій, надаватимуть допомогу на час оформлення втрачених паспортів.

Про це повідомляє Укрінформ із посиланням на Міністерство з питань реінтеграції тимчасово окупованих територій.
Відповідне рішення опрацьоване Координаційним штабом з питань повернення в Україну громадян з тимчасово окупованих територій та третіх країн, який очолює віцепрем’єр Ірина Верещук,
«Процедура ідентифікації особи, необхідна для виготовлення паспорта, може займати від двох місяців. На цей час таким особам буде надаватися допомога з розміщенням у місцях компактного проживання, правова, гуманітарна допомога, а також – покриття витрат на виготовлення паспортного документа», - йдеться у повідомленні.
Зазначається, що особи, які виїхали з тимчасово окупованих територій і мають потребу вперше оформити паспорт громадянина України або відновити втрачений, можуть зробити це за спрощеною процедурою. Для цього їм достатньо звернутися до будь-якого підрозділу Державної міграційної служби на підконтрольній уряду території.
Як повідомляв Укрінформ, 49 сиріт та дітей, позбавлених батьківського піклування, які знайшли тимчасовий прихисток у польському місті Осса, отримали свої перші паспорти громадянина України.
Фото: minre.gov.ua