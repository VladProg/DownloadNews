Портал відкритих даних Data.gov.ua відновив роботу вперше від початку повномасштабної війни.

Як передає Укрінформ, про це Міністерство цифрової трансформації повідомляє у Телеграмі.
«До російського вторгнення Україна була одним з лідерів за рівнем розвитку сфери відкритих даних. За даними рейтингу Open Data Maturity, минулого року Україна посіла шосте місце серед усіх європейських країн за відкритістю даних», - ідеться в повідомленні.
На початку російського вторгнення доступ до порталу довелося обмежити задля захисту інтересів держави.
Мінцифри провело аналіз опублікованих наборів даних та тимчасово вилучили з публічного доступу інформацію, що може становити загрозу національній безпеці і відкрили для загального доступу портал.
У міністерстві зауважили, що продовжують розвивати сферу відкритих даних: розробляють зміни до законодавства про нові правила доступу до відкритих даних під час воєнного стану в Україні та розширюють перелік наборів відкритих даних, щоб додати в нього інформацію, яка буде необхідна для створення плану відбудови України.
Ознайомитись з проєктом та надіслати свої пропозиції можна за посиланням.
Як повідомляв Укрінформ, на порталі «Дія» доступна послуга замовлення дубліката низки документів, що видаються органами Державної реєстрації актів цивільного стану.