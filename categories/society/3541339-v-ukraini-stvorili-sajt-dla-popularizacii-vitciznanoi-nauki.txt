В Україні створили платформу для популяризації вітчизняної науки.

Про це повідомляє Міністерство освіти і науки, передає Укрінформ.
"Для популяризації української науки створено платформу «Вільна Наука». Наукові інститути та установи можуть із легкістю розповідати про відкриття та публікувати релізи, а журналісти – підтримувати контакт із представниками наукових установ для поширення новин серед громадськості", - йдеться у повідомленні.
У МОН зазначають, що метою проєкту є створення нових можливостей для науковців (щодо популяризації результатів), журналістів (щодо уточнення результатів і перевірки трактувань наукових доробків українських вчених), вітчизняних і міжнародних інвесторів (для ознайомлення з практичними доробками вчених).
У межах платформи відкрита реєстрація для учених і журналістів. Читачі можуть знайомитися з контентом без попередньої реєстрації.
Як повідомляв Укрінформ, у межах ініціативи Президента United24 створений рахунок для відбудови сфери освіти та науки.