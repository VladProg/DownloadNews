Міністерство охорони здоров’я не припиняло фінансування закладів охорони здоров’я від початку війни. Водночас ситуація на тимчасово окупованих територіях погіршується через відсутність гуманітарних коридорів для постачання ліків та медобладнання.

Як передає Укрінформ, про це під час загальнонаціонального телеефіру заявив заступник міністра охорони здоров’я Олексій Яременко, відповідаючи на питання, як нині підтримується робота медзакладів на тимчасово окупованих територіях.
«З першого дня війни ми не припиняли фінансування закладів охорони здоров’я по країні, незалежно від того, чи заклад знаходиться на тимчасово окупованій території чи на всій іншій території. Нам важливо підтримувати фінансову складову, тобто, щоб лікарі, медичні працівники отримували заробітну плату. Тому фінансування від держави йде», - поінформував Яременко.
Водночас він зазначив, що є медзаклади, з якими немає зв’язку та які не мають доступу до інтернету, аби провести оплати.
«Вже більше 100 днів війни. І частина закладів вирішують ці проблеми, а частина, на жаль, ні. У них ситуація на окупованих територіях погіршується, адже, крім заробітної плати, лікарі і пацієнти мають отримувати лікарські засоби, медичне обладнання, а особливо, коли воно постійно руйнується. І через відсутність повноцінних гуманітарних коридорів ми не можемо доставити ці важливі ліки. Тому будемо відверті: ситуація на тимчасово окупованих погіршується», - зазначив заступник міністра.
Відповідаючи на питання щодо забезпечення лікарень на тимчасово окупованих територіях ліками, Яременко повідомив: «Ворог не дає змогу встановити гуманітарні коридори. Навіть ті, які працювали в перші місяці війни, заблоковані, і ліків на окупованих територіях стає менше. Це дійсно проблема», - заявив Яременко, додавши, що МОЗ постійно співпрацює з Червоним Хрестом та іншими міжнародними організаціями, щоб вони впливали на росію і змушували її відкривати гуманітарні коридори.
Як повідомляв Укрінформ, станом на 7 червня, російські загарбники пошкодили більше 600 закладів охорони здоров’я, вбили кілька десятків медиків.