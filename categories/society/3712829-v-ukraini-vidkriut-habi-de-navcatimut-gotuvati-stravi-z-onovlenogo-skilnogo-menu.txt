У Полтавській, Одеській і Тернопільській областях створять кулінарні хаби, в яких навчатимуть кухарів готувати страви з оновленого шкільного меню.

Як передає Укрінформ, про це перша леді України Олена Зеленська повідомляє у Телеграмі.

“За кордоном журналісти й партнери часто дивуються: “Як ви можете планувати та навіть більше – реформувати такі сфери, як освіта чи медицина, коли в країні другий рік поспіль триває широкомасштабна війна?” Можемо. Бо дбати про своє здоров’я та добробут дітей – означає перемагати ворога, який хоче це відібрати. Саме тому, наприклад, уже тепер робимо впевнені кроки в реформуванні шкільного харчування на наступний рік, адже команда реформи вірить, що діти мають повернутися до шкіл і харчуватися так, щоб набиратися сил і рости здоровими”, – написала Зеленська.
Вона заявила, що зараз стартує проєкт School Chef’s Training Hubs Development. Для нього було обрано три пілотні області: Полтавську, Одеську та Тернопільську, де по 20 майстрів професійно-технічної освіти підвищать свою кваліфікацію.
За словами Зеленської, їх назвали агентами змін, бо вони суттєво підвищать свій професійний рівень. Зокрема, навчаться створювати власні технологічні карти, отримають знання з нутриціології, безпеки організації харчового процесу. У своїх регіонах майстри потім навчатимуть сотні, якщо не тисячі шкільних кухарів.
“Для цього в кожній зі згаданих областей створять кулінарні хаби, до яких завезуть сучасне обладнання (таким самим потроху оснащуватимемо шкільні кухні по всій країні). Тут навчатимуть готувати страви з оновленого шкільного меню, яке розробив Євген Клопотенко з командою професійних технологів, а також створюватимуть власне. Практичну частину навчання Євген реалізуватиме разом із шеф-кухарями Національної асоціації громадського харчування. До речі, такі хаби вже доволі успішно працюють у Львові та Борисполі”, – заявила дружина Президента.
Вона підкреслила, що в Україні роблять все можливе, щоб якомога більше працівників змогли готувати в школах смачні, а головне, корисні й поживні страви.
Як повідомляв Укрінформ, портал про здорове харчування у школах "Знаїмо" був запущений як частина реформи системи шкільного харчування, яка відбувається в Україні за ініціативи першої леді Олени Зеленської.
Фото: Олена Зеленська, Facebook