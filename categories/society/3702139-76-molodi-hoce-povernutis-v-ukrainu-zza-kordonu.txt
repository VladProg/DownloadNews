В Україну хочуть повернутися 76% молодих людей, які через війну перебувають за кордоном.

Про це в Укрінформі під час презентації дослідження "Вплив війни на молодь в Україні" повідомив представник ГО "Аналітичний центр Cedos" Іван Вербицький.
“76% молоді хотіли б повернутись в Україну, 3% - хотіли б переїхати в іншу країну, 11% - не хотіли б повертатися в Україну, 2% - не хотіли б повертатися, але хотіли б переїхати всередині країни, в якій зараз знаходяться, 8% - важко відповісти”, - сказав він.
Вибірка молоді за кордоном становила 405 респондентів віком 14-34 роки. Опитування проводилось з 28 грудня 2022 року по 6 січня 2022 року; за допомогою сервісу таргетованих розсилок повідомлень від Київстар було надіслано СМС із посиланням на опитувальник.
Вибірка репрезентує користувачів Київстар, які виїхали за кордон після 24 лютого 2022 року, за країнами проживання, за винятком рф та білорусі.
Як повідомляв Укрінформ, після вторгнення росії в Україну у лютому 2022 року ЄС вперше у власній історії активував так звану Директиву тимчасового захисту для прийому біженців з України, якою вже скористалися 3,8 млн українських громадян.