Кіберполіція та волонтери презентували чат-бот "StopRussiaIMRIYA" для перевірки та блокування ресурсів, що поширюють російськи фейки та пропаганду.

Про онлайн-презентацію продукту повідомляє кореспондент Укрінформу.
"Проєкт "MRIYA" – це синергія громадян, приватного та державного секторів у протидії дезінформації та незаконному контенту в інформаційному просторі. Основна місія – очистити інформаційне середовище від російської пропаганди та дезінформації, знищити осередки поширення протиправного та забороненого контенту", - зазначили фахівці.
Зокрема, працівники Управління протидії кіберзлочинів пропонують перевіряти та блокувати ресурси, що поширюють фейки та пропаганду, через відправку у бот «StopRussia | MRIYA». Окрім аналізу, бот систематично надає підписникам онлайн-завдання з боротьби в кіберсередовищі та створює інструкції для протидії ворогу на інформаційному фронті. За словами фахівців, для блокування доступні ресурси у всіх соціальних мережах.
Експерти зауважили, що на офіційній платформі MRIYA є можливість долучитися до інших проєктів, зокрема, до каналу "StopRussia | MRIYA", бота "Народний месник", сервісу "MRIYA Automatic".

Представники Кіберполіції додали, що в межах програми "MRIYA" проводяться навчальні семінари для громадян й створюються інформаційні матеріали.
Як повідомляв Укрінформ, у Києві кіберфахівці Служби безпеки України викрили схему продажу персональних даних українських громадян, серед «покупців» виявилися представники російських спецслужб.