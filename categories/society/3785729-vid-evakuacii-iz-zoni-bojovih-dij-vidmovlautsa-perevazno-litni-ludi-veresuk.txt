Виїжджати з районів, де точаться бойові дії, відмовляються переважно літні люди, обов'язкова евакуація стосується тільки дітей.

Про це в ефірі загальнонаціонального телемарафону "Єдині новини" сказала віцепрем'єр, міністр з питань реінтеграції тимчасово окупованих територій Ірина Верещук, передає Укрінформ.
"Якщо кажемо про Авдіївку, до повномасштабного вторгнення там було 32 тис. людей, зараз 1,5 тис. залишилися, там немає дітей. Примусова евакуація стосується саме дітей. Чи можемо ми примусово вивезти дорослу, адекватну людину? Нам доводиться просити, вмовляти… Попри всі негаразди ми даємо побачити, куди вони поїдуть. Вони все розуміють, але переважно це люди старшого віку, вони не хочуть, не можуть покинути свої домівки", - розповіла Верещук.
Водночас, як додала віцепрем'єр, не для маломобільних людей не вистачає евакокапсул. У цьому питанні уряд розраховує на допомогу міжнародних партнерів.
Як повідомлялося, 7 березня Кабінет Міністрів схвалив ініціативу з примусової евакуації дітей із зон бойових дій. Підставою для її проведення є рішення обласних військових адміністрацій, погоджене з органами військового командування та Координаційним штабом з питань проведення обов’язкової евакуації населення.
Обов’язкова евакуація дітей має здійснюватися в супроводі одного з батьків, особи, яка їх замінює, або іншого законного представника.