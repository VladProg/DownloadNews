Заступник керівника Офісу Президента Ігор Жовква провів зустріч з Верховним комісаром ООН у справах біженців Філіппо Гранді, під час якої було порушено широке коло питань, пов’язаних із подоланням гуманітарних наслідків російської агресії.

Як передає Укрінформ, про це повідомляє Офіс Президента.
«Україна високо цінує координаційну роль Управління ООН у справах біженців (УВКБ - ред.) у наданні допомоги нашим вимушеним переселенцям, які перебувають на території інших держав через російську агресію, що триває. Сподіваємося, що відповідна практична допомога лише посилюватиметься», – сказав Жовква.

Він також наголосив на необхідності особливої уваги з боку УВКБ питанням допомоги українським біженцям за кордоном у пошуку житла, організації зайнятості та доступу до ключових послуг, зокрема освітніх.
Окрему увагу під час зустрічі було приділено ситуації навколо українських громадян, передусім дітей-сиріт та дітей, позбавлених батьківської опіки, які були незаконно переміщені до рф або на тимчасово окуповану територію України.
Верховний комісар ООН у справах біженців підтвердив налаштованість продовжувати пошук дієвих рішень задля розв’язання цього чутливого питання.

Як повідомлялось, 24 лютого росія оголосила про початок вторгнення в Україну. Російські війська обстрілюють та знищують ключові об'єкти інфраструктури, проводять масовані обстріли житлових районів українських міст і селищ.
За даними УВКБ ООН, від початку російської агресії понад 11,5 млн українців були змушені покинути свої домівки, з них близько 6,3 млн є внутрішньо переміщеними особами.
Фото: ОП