Понад два мільйони осіб зареєструвались як внутрішньо переміщені особи після запровадження воєнного стану.

Про це повідомляється на Урядовому порталі, передає Укрінформ.
"Коли йдеться про внутрішньо переміщених осіб, то часто говорять про людей, які перемістились після провадження воєнного стану. Але війна триває 8 років, і кількість тих, хто з 2014 року був вимушений кинути домівки та шукати прихистку в інших регіонах країни - більша. На сьогодні у Єдиній інформаційній базі даних про внутрішньо переміщених осіб є інформація щодо 3,4 мільйона людей. З них понад 2 мільйонів – це люди, які вимушено перемістились після провадження воєнного стану. І з них 1,9 мільйона – вимушено перемістились вперше», - поінформувала міністр соціальної політики Марина Лазебна.
Найбільше людей після широкомасштабного воєнного вторгнення росії перемістилися до Львівської, Дніпропетровської, Полтавської, Вінницької та Київської областей.
Але загалом найбільше внутрішньо переміщених осіб зареєстровані в Донецькій, Луганській, Харківській, Дніпропетровській та Київській областях.
В рамках допомоги внутрішньо переміщеним особам із житлом уряд компенсує комунальні витрати громадам та людям, які безкоштовно розміщують у себе переселенців.
Також держава надає допомогу на проживання переселенцям з територій бойових дій.
Допомога надається в розмірі 3000 гривень на місяць для дітей та людей з інвалідністю, 2000 гривень для інших осіб.
Всім, хто має право на цю допомогу та до кінця квітня подасть заяву на її отримання, держава перерахує допомогу за два місяці – березень та квітень.
З травня допомога надаватиметься двом категоріям внутрішньо переміщених осіб:
- тим, які перемістилися з територіальних громад, що розташовані в районі бойових дій, тимчасово окуповані, оточенні. Перелік таких громад затверджуватиме Мінреінтеграції за погодженням з Міноборони на підставі пропозицій відповідних обласних, Київської міської військових адміністрацій;
- тим, у яких житло зруйноване або непридатне для проживання внаслідок пошкодження і які подали заявку на відшкодування відповідних втрат, зокрема через Єдиний державний вебпортал електронних послуг, незалежно від того, повернулись вони до населеного пункту постійного проживання або ні.
Як повідомлялося, триває 61-ша доба нового етапу російсько-української війни – повномасштабне вторгнення. Війська російської федерації обстрілюють та знищують об'єкти критичної та цивільної інфраструктури, жорстоко вбивають українців. Українські сили оборони чинять спротив російським військам і завдають їм великих втрат.