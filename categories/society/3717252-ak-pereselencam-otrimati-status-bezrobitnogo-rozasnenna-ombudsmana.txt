Уповноважений Верховної Ради з прав людини Дмитро Лубінець надав роз'яснення, стосовно того, як звільнитися з роботи та отримати статус безробітного внутрішньо переміщеним особам.

Як передає Укрінформ, про це Лубінець написав у Телеграмі.
«Внутрішньо переміщена особа, яка не мала можливості припинити трудовий договір у звʼязку з неможливістю продовжувати роботу за попереднім місцем проживання, має право припинити такий договір в односторонньому порядку», - зазначив омбудсман.
Для цього необхідно подати до центру зайнятості за місцем проживання або перебування заяву на ім’я роботодавця.
«Датою припинення трудового договору є наступний день після подання такої заяви. Центр зайнятості за місцем проживання ВПО у день припинення трудового договору повідомляє про це: роботодавця (будь-якими засобами комунікації, у тому числі електронними)», - вказав Лубінець.
Уповноважений ВР зауважив: якщо у ВПО не розірвані трудові договори з роботодавцем, який перебуває на непідконтрольній території або щодо якого відсутня інформація про місце перебування, заява зберігається у територіальному органі центрального органу виконавчої влади на підконтрольній території до моменту деокупації. «Після чого протягом 7 календарних днів даний орган повідомляє роботодавця; територіальний орган Пенсійного фонду України; територіальний орган Державної податкової служби», - додав він.
«Взята на облік ВПО, яка не має документів, необхідних для надання статусу безробітного, отримує статус безробітного без додаткових вимог. До отримання документів та відомостей про періоди трудової діяльності, заробітну плату (дохід), страховий стаж, допомога по безробіттю призначається у мінімальному розмірі, встановленому законодавством на випадок безробіття», - підкреслив омбудсман.

Як повідомляв Укрінформ, Кабінет Міністрів затвердив розподіл субвенції на виплату грошової компенсації для внутрішньо переміщених осіб, які захищали незалежність, суверенітет та територіальну цілісність України.