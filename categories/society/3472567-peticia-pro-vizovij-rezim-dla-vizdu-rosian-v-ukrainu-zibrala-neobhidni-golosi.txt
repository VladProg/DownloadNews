Петиція про створення візового режиму для громадян російської федерації для в'їзду в Україну вже набрала понад 25 тисяч підписів, що є необхідним для її розгляду Президентом.

Як передає Укрінформ, згідно з інформацією на сайті Президента України, станом на ранок 2 травня петиція набрала 25 102 голосів із 25 000 необхідних.
"Ввести візовий режим для громадян рф, що намагаються заїхати на територію України", - йдеться у тексті петиції.
Автором (ініціатором) петиції є Микита Мазура, її було оприлюднено 11 лютого 2022 року. Тепер петицію мають направити на розгляд Президента Володимира Зеленського.
Як повідомляв Укрінформ, 23 лютого, напередодні повномаштабного вторгнення рф в Україну, Президент України Володимир Зеленський під час спільної пресконференції з президентами Литви Гітанасом Наусєдою та Польщі Анджеєм Дудою у Києві, відповідаючи на запитання про можливість запровадження візового режиму з рф у відповідь на агресію кремля, зазначив, що українська влада напрацювала багато пропозицій, як діяти в ситуації з агресією росії, все залежатиме від кроків рф.
"У мене є багато пропозицій від нашої команди щодо кроків-реакцій. Вони пов'язані з наступними кроками російської федерації", - сказав Президент.
Фото: dpsu.gov.ua