Україна як один з лідерів у сфері доступу до публічної інформації серед країн Ради Європи може поділитися з іншими державами досвідом щодо розробки відповідного закону і практики його виконання.

Про це заявив заступник міністра культури та інформаційної політики України Тарас Шевченко на презентації Плану дій Ради Європи для України на 2023-2026 роки, повідомляє кореспондент Укрінформу,
Урядовець зазначив, що Україна працювала в дуже тісному партнерстві над реалізацією попереднього Плану дій Ради Європи, і висловив сподівання на таку ж співпрацю у втіленні нового чотирирічного Плану дій.
"З надзвичайно важливих пріоритетів для країни в новому Плані дій є великий акцент на розвиток Суспільного мовника. На моє особисте переконання, особливо протягом останніх 13 місяців Суспільний мовник надзвичайно посилився, зміцнився і по-справжньому став важливою частиною української демократії", - сказав Шевченко.
Він додав, що не менш важливою є передбачена в новому Плані дій підтримка посилення Національної ради України з питань телебачення і радіомовлення, яка є національним регулятором.
"З ухваленням нового євроінтеграційного закону про медіа його значення ще більше зростає", - зазначив заступник міністра.
За його словами, у питанні доступу до публічної інформації, який теж є пріоритетом, за всіма міжнародними дослідженнями Україна є одним з лідерів у цій сфері і посідає серед країн Ради Європи найвищі позиції.
"Я переконаний, що у форматі співпраці Україні є також чим ділитися з іншими країнами як у контексті самого закону, так і практики його виконання. Україна в цій темі має що продемонструвати", - акцентував Шевченко.
Він подякував Раді Європи за співпрацю і висловив переконання, що реалізація нового Плану дій для України буде корисною та ефективною.
Як повідомляв Укрінформ, у Києві сьогодні презентували План дій Ради Європи для України на 2023-2026 роки "Стійкість, відновлення та відбудова" із загальним бюджетом орієнтовно 50 млн євро.