Кабінет Міністрів розширив можливості участі в програмі забезпечення житлом внутрішньо переміщених осіб.

Як передає Укрінформ, про це повідомляє Мінреінтеграції.
Згідно з рішенням уряду, право на пільговий іпотечний кредит отримали ВПО, які мають житло на території громад, розташованих у районах проведення воєнних (бойових) дій або які перебувають на тимчасово захоплених територіях, в оточенні (блокуванні), перелік яких затверджений наказом Мінреінтеграції.
Зміни до Порядку пільгового іпотечного кредитування ВПО за рахунок коштів гранту, наданих Кредитною установою для відбудови (KfW) були затверджено на засіданні Кабміну 1 листопада.
Згідно зі змінами, переможці відбору отримують можливість взяти кредит на житло, яке реконструйовано не більше ніж 35 років тому (раніше 25 років). При цьому переможець має право обрати житло в іншій адміністративно-територіальній одиниці, ніж та, яка вказувалася в заяві про намір отримати кредит. Також збільшено максимальний строк кредитування до 30 років (раніше 20 років) та подвоєно нормативну площу житла на одинокого громадянина, яка тепер становить 52,5 кв. м (раніше – 21 кв. м).
З метою зменшення фінансового навантаження на позичальника у випадку зниження рівня його платоспроможності встановлено можливість здійснення реструктуризації заборгованості. Зокрема: шляхом розстрочення сплати простроченої заборгованості за кредитом; надання позичальнику пільгового періоду, протягом якого йому відтерміновуються платежі з погашення кредиту та сплати відсотків; збільшення строків кредитування (але не більше ніж на 60 місяців).
Окрім того, знищення або пошкодження житла, на яке надано кредит, що відбулося починаючи з 24 лютого внаслідок агресії росії, відтепер є підставою для надання позичальнику кредитних канікул, протягом яких він може звільнятися від сплати основного платежу та відсотків. Про факт пошкодження нерухомості позичальник повинен подати повідомлення до Реєстру пошкодженого та знищеного майна відповідно до Порядку, затвердженого постановою Кабінету Міністрів № 380.
У Мінреінтеграції звертають увагу, якщо підставою для встановлення кредитних канікул є знищення житла, такі кредитні канікули встановлюються до моменту отримання громадянином компенсації за знищений об’єкт нерухомого майна.
Як повідомляв Укрінформ, із жовтня на порталі "Дія" у тестовому режимі запрацювала програма доступного кредитування для українців "єОселя". Це програма доступного кредитування на житло з пільговими ставками 3% для чотирьох категорій або 7% – для всіх інших категорій. Умови кредитування за програмою: пільгова відсоткова ставка; максимальний термін кредитування – до 20 років; мінімальний перший платіж – не менше ніж 20% від суми.
В її межах пільгові кредити під 3% на житло можуть отримати військовослужбовців за контрактом, захисники України, силовики та їхні родини, а також медики, педагоги, науковці, які працюють у державному та комунальному секторах.
Кредити під 7% – для ветеранів війни та їхніх сімей, ВПО, інших громадян України, які відповідають вимогам програми. Старт другого етапу програми – 1 січня 2023 року.