Особа, яка перебуває за кордоном та не встигла своєчасно отримати замовлений у підрозділі Державної міграційної служби закордонний паспорт або ID-картку, зможе отримати документи через закордонні дипломатичні установи України.

Про це повідомила пресслужба Міністерства внутрішніх справ, передає Укрінформ.
Як пояснили у МВС, працює механізм пересилання паспортів від одного територіального підрозділу міграційної служби до будь-якого в іншому регіоні України, а також через МЗС до закордонних дипломатичних установ і розміщених за кордоном представництв Центру обслуговування громадян «Паспортний сервіс».
«Щоб отримати за кордоном паспорт, слід звернутися до закордонної дипломатичної установи України з заявою про отримання у країні перебування закордонного паспорта або ID-картки. Заява має бути адресована тому територіальному підрозділу ДМС в Україні, в якому цей документ оформлювався», - зазначають у МВС.
Доставка документа до установи здійснюється засобами дипломатичної пошти та займає від 3 місяців. Водночас отримати його може або сам заявник, або його законний представник (для дітей віком до 16 років).
Як повідомляв Укрінформ, український закордонний паспорт покращив свій показник на шість місць, посівши 30-ту позицію у міжнародному рейтингу Індексу паспортів від компанії Henley&Partners.