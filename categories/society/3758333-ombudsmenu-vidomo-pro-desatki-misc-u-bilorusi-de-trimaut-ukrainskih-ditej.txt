У Офісу Омбудсмана є дані про десятки місць у Білорусі, де утримують українських дітей.

Про це уповноважений ВР із прав людини Дмитро Лубінець сказав у коментарі Укрінформу, відповідаючи на питання, скільки наразі у Білорусі верифіковано місць, де утримують українських дітей.
"По кількості місць - у нас (є інформація про - ред.) десятки (цих місць у Білорусі - ред.)", - заявив він.
Відповідаючи на питання, омбудсман сказав, що станом на зараз фактів щодо того, що білоруські сім'ї почали процес усиновлення чи взяття під тимчасову опіку українських дітей, у Офісу уповноваженого з прав людини немає.
Як повідомлялося, 24 травня в Офісі генпрокурора заявили, що Україна розслідує ймовірну роль Білорусі в примусовому переміщенні українських дітей із тимчасово захоплених РФ територій.