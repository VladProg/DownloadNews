Прем’єр-міністр Денис Шмигаль доручив Міністерству розвитку громад та територій якнайшвидше визначити єдиний документ, яким фіксуватимуться збитки за зруйноване росією житло українців.

Як передає Укрінформ із посиланням на Телеграм глави уряду, про це йшлося на одній з нарад щодо заходів із відновлення України.
«Тому Міністерству розвитку громад та територій дано доручення в максимально стислі строки визначити єдиний документ, яким фіксуватимуться збитки по кожному будинку й квартирі. А також спростити порядок отримання такого документа. Аби кожен був впевнений — витрати будуть відшкодовані», - підкреслив Шмигаль.
За його словами, в КМУ розуміють, що українці, які повернулись у свої домівки, прагнуть максимально швидко відремонтувати пошкодження. Тому влада зосередиться на пришвидшенні фіксації збитків, аби кожен, хто робить зараз ремонт власним коштом, розумів — держава компенсує витрати, як тільки західні партнери передадуть Україні арештовані та конфісковані російські активи.
Прем’єр додав, що гроші у першу чергу йдуть на відновлення об'єктів, які отримали незначні пошкодження та які можливо та доцільно ремонтувати вже зараз. Йдеться, зокрема, про критичні об'єкти й об'єкти соціальної інфраструктури, такі як школи та лікарні.
«Держава у співфінансуванні з місцевою владою має відновити електро-, водо-, тепло- та газопостачання, а також транспортну інфраструктуру в деокупованих регіонах. Крім того, напрацьовуємо плани швидкого відновлення громад, які можуть бути деокуповані найближчим часом», - додав Шмигаль.
Як зазначив в ефірі телемарафону міністр Кабінету Міністрів Олег Немчінов, профільні відомства найближчим часом оприлюднять напрацьований механізм оцінки та компенсації за зруйноване житло, а поки його обговорюють робочі групи.
«Станом на зараз Міністерство розвитку громад та територій України завершує розробку цього механізму. І найголовніше, методику оцінки, тому що вона насправді буде дуже важливою», - зазначив він.
За словами посадовця, нині деякі питання опрацьовує робоча група на чолі із віцепрем'єр-міністром - міністром з питань реінтеграції тимчасово окупованих територій Іриною Верещук. «Я думаю, що найближчим часом вона (методика - ред.) буде уже у публічній площині. Наразі це на рівні експертних груп відбувається», - додав міністр КМУ.
Він зазначив, що загалом українці вже оформили понад 200 тисяч заявок на компенсацію, із них майже 195 тисяч надійшло через застосунок «Дія».
Немчінов додав, що чимало питань та звернень від людей було на урядову «гарячу лінію», зокрема, з Київської, Чернігівської, Херсонської, Запорізької, Донецької та Луганської областей.
Як повідомлялося, 24 лютого російська федерація розпочала новий етап війни проти України – повномасштабне вторгнення. російські загарбники обстрілюють та бомбардують мирні міста й села України.
Фото: Урядовий портал