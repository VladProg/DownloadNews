На благодійному концерті виконавиці авторської пісні Лілії Кобільник у Катедральному храмі Пресвятої Трійці Дрогобича, що на Львівщині, зібрали понад 60 тис. грн для лікування поранених українських бійців.

Захід організувала волонтерська група "Дрогобич-Захід", передає кореспондент Укрінформу.
За словами співачки, яка є однією з координаторок групи, такі благодійні концерти відбуваються з 2015 року.
"Щонеділі в різних храмах Львівщини, після літургії, організовуємо короткі програми виступів, де оголошуємо про збір коштів для ЗСУ чи на лікування, реабілітацію наших поранених бійців. Так працюємо вже дев’ятий рік. Понад 60 тис. грн, які зібрали за один день на концертах у Катедральному храмі Пресвятої Трійці Дрогобича, – це рекордна сума за усі роки діяльності нашої волонтерської групи", – зазначила Кобільник.

Вона додала, що благодійні концерти відбувалися й у канадському Вінніпезі – у храмах святих Володимира і Ольги та храмі святого Василя.
"Ми зібрали значні кошти, на які було закуплено медичне обладнання для відновного відділення Винниківського військового шпиталю імені Юрія Липи, а ще дрон із приладом нічного бачення для Олега Бородая – харківського поета-барда, який воював у Бахмуті", – розповіла Кобільник.
У програмах виступів співачки звучать музичні інтерпретації творів Олени Теліги, пісні на слова української поетеси Ліни Костенко та укрінформівки – поетеси Таїсії Шаповаленко.
Найближчим часом в Укрінформі планується презентація книги пісень "Присутність" на слова Ліни Костенко з нотами пісенних творів Лілії Кобільник.
Фото: Міноборони, Телеграм