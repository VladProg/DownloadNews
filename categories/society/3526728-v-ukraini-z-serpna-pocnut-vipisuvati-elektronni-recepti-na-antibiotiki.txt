Із серпня цього року пацієнти почнуть отримувати електронні рецепти на придбання антибіотиків.

Як передає Укрінформ, про це інформує пресслужба Міністерства охорони здоров’я.
“Пацієнти отримуватимуть електронний рецепт для придбання антибіотиків за власні кошти уже з серпня 2022 року. Це перший етап у впровадженні електронного рецепта на всі рецептурні препарати в Україні та перший крок у розв'язанні проблеми неконтрольованого вживання лікарських засобів”, - ідеться в повідомленні.
У МОЗ зазначають, що регулювання відпуску антибіотиків шляхом запровадження електронного рецепта – одне з рішень, яке дозволить відстежувати дані про призначення та обсяги використання антибіотиків в Україні. Також це дасть змогу протистояти антибіотикорезистентності, внаслідок якої дедалі більше інфекцій набувають стійкості до медикаментів.
Нововведення почне працювати в межах перехідного періоду в медичних закладах, що працюють з електронною системою охорони здоровʼя (ЕСОЗ).
Якщо заклад охорони здоровʼя, до якого звертається пацієнт, не підключений до ЕСОЗ, лікар має виписати паперовий рецепт, пояснюють у МОЗ.
Повідомляється, що електронний рецепт можна буде отримати у будь-якого лікаря, незалежно від наявності декларації з сімейним лікарем, проте необхідною умовою є реєстрація в електронній системі охорони здоров’я. Кожен пацієнт може це зробити, уклавши декларацію з сімейним лікарем або зареєструвавшись у системі на прийомі в будь-якого іншого лікаря.
Якщо ви вже маєте декларацію, то під час наступного візиту до лікаря переконайтеся, що всі ваші дані внесені до системи коректно.
«На перехідному періоді пацієнт зможе придбати необхідні ліки за рецептом у будь-якій аптеці. Для цього достатньо лише предʼявити фармацевту інформаційну довідку, яку лікар видасть на підтвердження призначення. Також за рецептом пацієнт буде самостійно ухвалювати рішення про вибір торгової назви препарату, що містить призначену діючу речовину, орієнтуючись на власний бюджет», - прокоментувала заступниця міністра охорони здоров’я з питань цифрового розвитку Марія Карчевич.
У МОЗ інформують, що перехідний період визначено до кінця року. Протягом цього часу медичні та аптечні заклади мають підготуватися до повноцінного переходу на виписку рецептурних лікарських засобів виключно за електронним рецептом, а саме: обрати медичну інформаційну систему та зареєструватися в ЕСОЗ.
У відомстві наголошують, що це важлива частина реформи, оскільки саме з використанням інструментів електронної системи охорони здоровʼя можна забезпечити безпечне та якісне надання медичної допомоги.
Далі планується повноцінний запуск електронного рецепта на антибіотики, рішення про що ухвалюватиметься з урахуванням ситуації в країні.
Як повідомлялося, МОЗ у вересні 2021 року затвердило наказ про запровадження е-рецепта на антибіотики.