Федеральний уряд Канади анонсував нову імміграційну програму для українських переселенців. Вона дасть змогу возз'єднатися тим сім'ям, які розділені між двома країнами.

Про це повідомляє CBC News, передає Укрінформ.

«Ми продовжуємо надавати непохитну підтримку сім'ям, розлученим унаслідок цього конфлікту, зокрема через цей шлях возз'єднання сімей, який допоможе українським сім'ям залишатися разом, коли вони відновлюють своє життя у своїх нових спільнотах у Канаді», — заявив міністр імміграції Шон Фрейзер.
За його словами, право на участь у програмі поширюватиметься на українців, які проживають у Канаді з тимчасовим статусом і мають одного або кількох членів сім'ї.
В уряді зазначили, що детальніша інформація про нову програму буде опублікована ближче до її запуску 23 жовтня 2023 року. Програма не буде пов’язана з витратами та діятиме упродовж одного року.