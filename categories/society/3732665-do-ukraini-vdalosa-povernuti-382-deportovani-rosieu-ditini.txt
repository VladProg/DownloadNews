До України вдалося повернути вже 382 дитини, яких депортували до Російської Федерації.

Про це уповноважений Верховної Ради з прав людини Дмитро Лубінець повідомив під час всеукраїнського правозахисного форуму "Легіон права", передає кореспондент Укрінформу.
"Станом на сьогодні (7 липня – ред.) вдалося повернути 382 українські дитини. Останні дві дитини ми повернули вчора (6 липня – ред.). Я сьогодні зустрічав їх у Києві, а вчора з території Російської Федерації їх забрав мій представник, який працює в секторі безпеки і оборони, Олександр Кононенко", – сказав Лубінець.
Він розповів, що ці діти з сім’ї військовослужбовців. За словами омбудсмена, мама була в російському полоні – визволена 17 жовтня 2022 року, а тато загинув у Маріуполі.
Лубінець підкреслив, що повернення депортованих українських дітей – це дуже складний процес, який має низку викликів. У цьому контексті він наголосив на важливості активнішого залучення міжнародних організацій до процесу повернення дітей додому.
Як повідомляв Укрінформ, за даними прокуратури, станом на ранок 7 липня понад 1545 українських дітей постраждали внаслідок повномасштабної збройної агресії Російської Федерації. 494 дитини загинули та понад 1051 отримали поранення різного ступеня тяжкості.