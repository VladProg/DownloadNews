У Верховній Раді зареєстрували законопроєкт №7505 щодо обмеження виїзду за територію України громадян, яким було надано допуск та доступ до державної таємниці.

Як передає Укрінформ, про це йдеться у картці законопроєкту на сайті ВР.
"Згідно з чинним законодавством, до державної таємниці може бути віднесена інформація у сферах оборони; економіки, науки і техніки; зовнішніх відносин та у сфері державної безпеки та охорони правопорядку, яка має значення для оборони та національної безпеки нашої держави. У зв’язку з цим, будь-який носій такої інформації викликає значний інтерес у ворога, а тому потребує посиленої охорони з боку держави", - йдеться у пояснювальній записці до документа.
Зазначається, що такі громадяни, виїжджаючи за кордон, стають легкою здобиччю російських спецслужб, які мають розгалужену мережу агентів у більшості країн світу. Проте такі люди можуть виїзджати до держав, з якими Україна має міжнародні договори, і в складі урядової чи парламентської делегації. У такому випадку безпечне перебування для них гарантується державою, яка приймає таку делегацію.
Як повідомлялося, у Верховній Раді зареєстрували законопроєкт, яким пропонується на законодавчому рівні обмежити виїзд чоловіків 18-60 років за кордон під час дії воєнного стану.