Всесвітня організація охорони здоров’я передала Україні 20 автомобілів швидкої допомоги всюдихідного типу.

Як передає Укрінформ, про це повідомляє Міністерство охорони здоров’я.
“У межах співпраці Міністерства охорони здоров’я України та Всесвітньої організації охорони здоров’я 20 автомобілів швидкої допомоги всюдихідного типу, здатних працювати навіть у найбільш пошкоджених і важкодоступних районах, передані Україні для забезпечення невідкладних медичних потреб”, - ідеться в повідомленні.
Зазначається, що ці “швидкі” можуть дістатися важкодоступних місць, де найбільш пошкоджені дороги, тож медики зможуть пересуватися бездоріжжям і надавати допомогу там, де це необхідно, та оперативно транспортувати постраждалих до закладів охорони здоров’я.
“Ми пропонуємо не просто поставки медичної допомоги, а й підтримку відповідно до ваших потреб. Сьогодні ми передаємо 20 машин швидкої допомоги, а також генератори та холодильники для крові у лікарні, де вони потрібні. Але найголовніше — ми хочемо, щоб було досягнуто миру”, — зазначив генеральний директор ВООЗ Тедрос Аданом Гебреїсус.
Своєю чергою заступниця міністра охорони здоров’я Ірина Микичак відзначила тісну співпрацю з командою ВООЗ, завдяки якій Україна має змогу допомагати й підтримувати національну систему охорони здоров’я.
Зазначається, що протягом триденного візиту в Україну генеральний директор ВООЗ відвідав заклади охорони здоров’я, пошкоджені під час війни, поспілкувався з медичними працівниками.
Як повідомляв Укрінформ, 7 травня міністр охорони здоров’я Віктор Ляшко заявив, що від початку війни в Україні загинуло 10 лікарів, знищено 40 лікарень, у 500 пошкоджених медзакладах немає можливості надавати медичну допомогу.