У Києві відбулося вручення відзнаки блаженного священномученика Омеляна Ковча.

Церемонія пройшла у Національному музеї Голодомору-геноциду, повідомляє кореспондент Укрінформу.
"Бути людиною в нелюдських обставинах, бачити небо серед пекла на землі, бути християнином у часи війни - ці питання ми ставимо собі сьогодні під час цієї жорстокої, геноцидальної війни в Україні. Ці питання так по-особливому звучать тут, у цьому місці пам'яті, болю, у цьому музеї, де ми вшановуємо жертв Голодомору-геноциду... Я хочу сьогодні подякувати усім тим, кого Комітет з ушанування Омеляна Ковча назвав лауреатами", - сказав глава Української греко-католицької церкви Блаженніший Святослав Шевчук.

Своєю чергою голова Комітету із вшанування пам’яті Блаженного Священномученика Омеляна Ковча Іван Васюник, звертаючись до лауреатів, зазначив: "Ви, як і блаженний Омелян, у ці страшні для свого народу часи перебуваєте там, де найнебезпечніше. Ви захищаєте свою країну та допомагаєте потребуючим. І це ваш яскравий вияв виняткового та особливого відчуття справедливості та несправедливості, який був у Омеляна Ковча".

Цьогорічними лауреатами стали військовослужбовиця Національної гвардії України, парамедик, учасниця оборони Маріуполя Катерина Поліщук («Пташка»); польський народ в особі Президента Республіки Польща Анджея Дуди (відзнака буде вручена окремо); капелан Сергій Дмитрієв (“Падре”); військовослужбовець ЗСУ, колишній імам Саїд Ісмагілов; капелан, священик УГКЦ Юрій Логаза; пастор, єпископ протестантської Церкви Божої України Геннадій Мохненко.






У Києві вручили відзнаку Омеляна Ковча / Фото: Володимир Тарасов, Укрінформ











































Омелян (Еміліан) Ковч — священномученик УГКЦ, праведник України. Греко-католицький священник, що все своє життя присвятив допомозі ближньому. Як капелан Української галицькоїармії завжди перебував із вояками на передовій, щоб підтримати їх морально та й фізично. У парафіях, де служив, він одразу брався за організацію громадського та культурного життя парафіян, проводив прощі та євхаристійні здвиги (собори) навіть у час радянської окупації.

Комітет із вшанування пам’яті Омеляна Ковча засновано у 2010 році.