У Міністерстві із питань реінтеграції тимчасово окупованих територій України оприлюднили інструкцію, як пройти віддалену ідентифікацію для отримання пенсійних виплат через Дія.Підпис.

Про це повідомляє Мінреінтеграції, передає Укрінформ.
"Цю опцію було розроблено для пенсіонерів, які проживали і проживають на тимчасово окупованих територіях (ТОТ) до повномасштабного вторгнення рф. Для отримання пенсій та соціальних виплат вони повинні були приїжджати на підконтрольну уряду України територію. Після закриття майже всіх КПВВ це стало неможливим. Тому Кабінет Міністрів удосконалив механізм виплати пенсій та грошової допомоги громадянам України шляхом запровадження додаткової можливості проходження ідентифікації для всіх одержувачів – віддалено", - йдеться у повідомленні.
Зазначається, що Дія.Підпис – кваліфікований електронний підпис, який можна використовувати для підписання документів у застосунку Дія та онлайн.
Важливо:
Необхідна ID-картка або біометричний закордонний паспорт у застосунку Дія.
Термін Дія.Підпису – один рік або до моменту його видалення. Створення Дія.Підпису – безоплатна послуга.
Як отримати Дія.Підпис?
1. Авторизуйтесь у застосунку Дія.
2. Перейдіть до Меню – Дія.Підпис.
3. Натисніть Створити.
4. Підтвердьте особу через перевірку за фото, NFC або BankID.
5. Придумайте 5-значний код для Дія.Підпису.
6. Готово! Тепер ви можете підписувати документи в Дії та онлайн.
Віддалена електронна ідентифікація здійснюється шляхом авторизації одержувача (без його особистої присутності) в особистому кабінеті порталу Пенсійного фонду України за допомогою кваліфікованого електронного підпису Дія.Підпис (Дія ID). Така можливість прирівнюється до фізичної ідентифікації одержувача.
У Мінреінтеграції зауважили, що в майбутньому перелік цифрових послуг, які ВПО зможуть оформити через Дію, розшириться. Зокрема, у застосунку з’явиться можливість оформити допомогу для ВПО, змінити адресу реєстрації ВПО та інші. Зараз ці опції в процесі розробки та апробації.