В Україну в рамках третього пакету медичної допомоги прибув польовий шпиталь. Його надав Естонський центр оборонних інвестицій (RKIK) у співпраці з Норвегією та Нідерландами, які пожертвували 7,8 млн євро (4,3 млн та 3,5 млн відповідно).

Про це повідомляє Укрінформ із посиланням на сайт RKIK.
«Наприкінці лютого я передав символічний ключ від військового госпіталю міністру оборони України Олексію Резнікову в Києві, і я радий, що він прибув саме зараз. Для того, щоб Україна перемогла у цій війні, важливо, щоб Європа підтримала Україну разом, і для цього ми ініціювали закупівлю ЄС понад мільйона снарядів для України», - зазначив міністр оборони Естонії Ханно Певкур.
Своєю чергою Каді-Кай Колло, керівник проєкту польового госпіталю RKIK пояснив, що Україна отримала вісім спеціалізованих медичних контейнерів, включаючи хірургічний, невідкладної медицини, інтенсивної терапії, лікувальний та проміжний модулі, медичний склад, стерилізаційний модуль та ресурсний модуль. «Крім того, ми передали Україні контейнери для зберігання, які зазвичай не належать лікарняному комплексу, тенти житлового модуля та санітарного модуля з душовими, туалетами та пральними машинами із сушіннями», - додав Колло.
Десять позашляховиків MAN були передані Силами оборони для транспортування пацієнтів шпиталю. Пакет допомоги також включає витратні матеріали для шпиталю та тренінги для української медичної команди.
Навчена команда може розгорнути госпіталь приблизно за годину. У звичайних умовах у польовому шпиталі працює близько 15 осіб, а під час навчань він обслуговує близько 60 осіб на день. У подарованому шпиталі працюватимуть медики української армії. На сьогоднішній день два польові шпиталі, подаровані раніше, надали допомогу приблизно 10 тис. поранених.
Переданий госпіталь був виготовлений естонською компанією Semetron, яка адаптувала його до умов України. Наприклад, опалювальне та охолоджувальне обладнання було модифіковано відповідно до українського клімату, а тунелі, що з'єднують обладнання з контейнерами, були оновлені.
Минулого року у співпраці з Німеччиною в Україну було відправлено два польових госпіталі - у березні та вересні.
Фото: www.kaitseinvesteeringud.ee