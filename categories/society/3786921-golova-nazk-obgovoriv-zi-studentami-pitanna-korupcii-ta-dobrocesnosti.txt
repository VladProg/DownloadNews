Голова Національного агентства з питань запобігання корупції Олександр Новіков та студенти Чернівецького національного університету імені Юрія Федьковича обговорили питання корупції та доброчесності.


Як передає Укрінформ, про це НАЗК повідомляє у Телеграмі.
Під час зустрічі зі студентами Новіков навів результати національного опитування "Українська молодь сьогодні", проведеного Агентством США з міжнародного розвитку (USAID) 2023 року: “64% молоді в Україні чули про випадки корупції. Однак лише 46% знають, куди повідомляти про неї. 52% скоріше за все повідомили би про корупцію і 23% точно повідомили би про неї у відповідні органи”.
“Україна продовжує впроваджувати найкращі освітні практики за стандартами доброчесності. Чернівецький національний університет став одним з перших закладів вищої освіти, який запровадив навчальну дисципліну “Основи антикорупції та доброчесності”, - ідеться у повідомленні.
Новіков поінформував студентів про пріоритетність розвитку культури доброчесності, адже це ефективніше, ніж лише покарання за вже скоєні корупційні злочини.
"Доброчесність — це поводитися правильно, навіть коли ніхто не бачить. Кожен ваш прояв доброчесності — це ще один крок до нашого спільного успішного майбутнього, де справедливість перемагає. НАЗК впроваджує політику саме розбудови культури доброчесності, адже покарання не може бути вирішенням всіх проблем. Тільки так у корупції не буде умов та шансів зародитися”, — зазначив голова НАЗК.
Він також поінформував студентів про сучасні підходи у роботі НАЗК: максимальну цифровізацію робочих процесів, впроваджену методологію з постановки та реалізації цілей ОКР, цінності, які сповідують співробітники агентства.
Він додав, що двері НАЗК завжди відкриті для молодих фахівців, які бажають змінювати країну та готові впроваджувати культуру доброчесності на всіх рівнях держави.
У НАЗК нагадали, що Офіс доброчесності Національного агентства з питань запобігання корупції розробив курс "Основи антикорупції та доброчесності", орієнтований на студентів молодших курсів всіх спеціальностей. Курс містить 13 тем, що згруповані у три модулі.
Як повідомляв Укрінформ, за даними дослідження Київського міжнародного інституту соціології, поза війною найбільше турбують українців проблеми корупції, а також низьких зарплат та пенсій.