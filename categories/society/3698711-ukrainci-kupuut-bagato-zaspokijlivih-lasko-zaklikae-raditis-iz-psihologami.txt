У Міністерстві охорони здоров'я спостерігають зростання кількості продажів препаратів, які стосуються проблем із психічним здоров'ям.

Про це сказав міністр охорони здоров’я Віктор Ляшко в в ефірі телемарафону «Єдині новини», передає Укрінформ.

Відео: телемарафон "Єдині новини"
"Ми бачимо зростання кількості продажів препаратів, які стосуються проблем з психічним здоров'ям. Люди часто купляють заспокійливі, снодійні. І це зростає з початку війни. Ми бачимо місяць до місяця зростання продажів цих препаратів, і тут ми також звертаємось до всіх людей з тим, щоб не спішити купувати ці препарати. Зазвичай треба проконсультуватися з сімейним лікарем. В першу чергу з психологом, і є ряд методик, які дозволять покращити своє психічне здоров'я без застосування медикаментозного лікування", - сказав Ляшко.
Міністр зазначив, що ще з радянських часів в суспільстві була сформована стигма щодо звертання до психолога чи психіатра, але в американській та європейській культурі психолог є нормою. За його словами, в Україні це теж має стати нормою, особливо після повномасштабного вторгнення.
Також Ляшко зазначив, що після початку повномасштабної війни спостерігається тенденція до зростання серед цивільного населення кількості мінно-вибухової травм, та травм унаслідок обвалів. Крім того, значно збільшилась кількість ампутацій верхніх кінцівок, і це є черговим викликом для системи охорони здоров'я.
Як повідомлялося, за ініціативи першої леді Олени Зеленської в Україні створена програма ментального здоров’я «Ти як?». Вона зумовлена потребою у психосоціальній підтримці щонайменше у 15 мільйонів громадян, які, за даними МОЗ, відчуватимуть погіршення психоемоційного стану різного ступеня тяжкості. За експертними оцінками, 40-50% населення України потребуватиме психологічної підтримки різного ступеня інтенсивності.