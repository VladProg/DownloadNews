Президент України Володимир Зеленський привітав українців із початком навчального року та наголосив, що хоч нинішнє 1 вересня і відрізняється від усіх попередніх, але є свідченням продовження життя і знань про Україну.

Відеопривітання опубліковано на сторінках глави держави в соцмережах, повідомляє Укрінформ.
«Сьогодні ви йдете до школи, повертаєтеся до навчання, продовжуєте здобувати освіту. Сьогодні ви йдете до можливості побачити, почути, пізнати Україну. Знання про неї, слова про неї, мрії про неї – які всі були про вас. Про ваше життя. Вільне, чисте, сміливе й розумне. Я не можу не привітати сьогодні наш народ із тим, що в України є такі діти. Є такі ви», - звернувся Зеленський до українських дітей.
Глава держави підкреслив, що цьогорічне 1 вересня дуже відрізняється від тридцяти попередніх. Але все ж об’єднує в собі десятки попередніх - попередніх років, попередніх століть, битв, які були, і битв, які тривають, перемог, які вислизали з рук нашого народу, і перемог, які українці здобували, і тієї перемоги, яка, за його словами, обов’язково буде.

«Сьогодні в нас День знань – 190-ий день знань. Знань, які резюмують понад тисячоліття українського. Української історії, української культури, українського життя. Життя попри все, попри будь-які загрози», - сказав Зеленський.
Президент зазначив, що нинішній навчальний рік починається для всіх по-різному, адже хтось далеко від дому в інших регіонах України або в інших країнах, хтось дистанційно – в онлайн-форматі, хтось у рідній школі чи у своєму університеті, але все ж не у спокої.
Однак, на його думку, важливо, що навчальний рік починається, навчання триває, а знання про Україну не переривається.
«Знати» і «захищати» завжди йдуть поруч. Знати понад тисячолітню історію нашої державності й захищати, коли хтось каже, ніби України не існувало. Знати нашу географію – нашу прекрасну землю, наше чудове море – і захищати не просто територію, а неймовірні місця, у яких у різні часи творилася наша ідентичність. Знати нашу культуру, чути українське слово, бо в нашій культурі, у нашій літературі, у нашій поезії – відповідь», - наголосив Зеленський.
Він відзначив, що 24 лютого ми всі об’єдналися й стали на захист найріднішого, у тому числі показали себе й українські діти.
«Наші діти підтримували нас, підтримували державу. Дуже швидко подорослішали. Не злякались, а допомагали. Допомагали в бомбосховищах. Дбали про батьків, які були поранені. Носили воду і їжу військовим. Збирали гроші, щоб віддати волонтерам на армію. Українськими дітьми можна тільки пишатися», - підкреслив глава держави.
Він додав, що цього літа ні в кого не було літа, час минув, «ніби із зими – в зиму», але діти були сміливими і зробили свій вибір – вибір на користь України.
У відеозверненні Президент цитував українських поетів, зокрема Тараса Шевченка, Івана Франка, Василя Стуса, Василя Симоненка, Ліну Костенко та інших, підсилюючи свої висловлювання.
Фото: ОП