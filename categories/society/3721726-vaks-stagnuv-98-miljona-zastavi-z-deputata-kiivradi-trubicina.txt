У понеділок, 12 червня, колегія суддів Вищого антикорупційного суду підтримала позицію прокурора Спеціалізованої антикорупційної прокуратури та стягнула в дохід держави 9,886 млн грн застави з депутата Київської міської ради, обвинуваченого в одержанні 1,39 млн грн хабаря.

Як передає Укрінформ, про це САП повідомляє у Телеграмі.
"Суд погодився з доводами прокурора про порушення умов запобіжного заходу обвинуваченим та задовольнив клопотання у повному обсязі. Крім того, колегія суддів ВАКС змінила запобіжний захід указаній особі на тримання під вартою", - ідеться в повідомленні.
Після затримання особи буде вирішено питання про застосування цього запобіжного заходу.
Також у судовому засіданні суд задовольнив ще одне клопотання прокурора САП та ухвалив здійснювати спеціальне судове провадження (in absentia) стосовно обвинуваченого.
Як повідомлялось, журналісти проєкту "Схеми" (Радіо Свобода) заявили, що депутат Київської міської ради Владислав Трубіцин, якого САП та НАБУ обвинувачують у хабарництві і який двічі не з'явився на засідання Вищого антикорупційного суду, 13 травня виїхав за кордон у напрямку Польщі за дозволом голови Державної прикордонної служби Сергія Дейнеки на підставі листа від очільника Головного управління розвідки Кирила Буданова.
У червні ВАКС задовольнив клопотання САП про оголошення Трубіцина в міжнародний розшук.