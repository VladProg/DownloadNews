Серед тих, хто використовує телебачення як джерело новин, телемарафон «Єдині новини» дивляться щодня більш як 60%, щотижня - майже 30%, а довіряють йому 84% глядачів.

Такі результати опитування USAID-Internews представила на пресконференції в Укрінформі на тему: «Ставлення населення до медіа та споживання різних типів медіа у 2022 році: Результати опитування USAID-Internews» заступниця директорки Internews в Україні Оксана Майдан.
«Серед тих, хто використовує телебачення як джерело новин, усі знають про телемарафон «Єдині новини»: 94% обізнані про нього і з них більш як 60% дивляться його щодня, і майже 30% дивляться його щотижня. Довіра до телемарафону серед тих, хто його дивиться або щодня, або щотижня, також в принципі висока - вона становить 84%», - сказала Майдан.
Вона поінформувала, що люди, які дивляться телемарафон «Єдині новини», оцінюють новини за категоріями, що здійснено аналіз подій, які відбулися, що події висвітлюються вчасно, інформація достовірна.
За результатами фокус-груп у загальному зрізі респонденти знають, які канали беруть участь у телемарафоні, однак не звертають уваги, який саме канал мовить.
«Практично національний телемарафон сприймається як окремий канал інформації без прив'язки до якогось конкретного телеканалу або до конкретних осіб», - зазначила заступниця директорки Internews в Україні.
Майдан також повідомила, що респонденти, яким подобається телемарафон, сказали, що вони вважають його емоційно приємним для перегляду та менш токсичним, ніж інші джерела. Водночас опитані внутрішньо переміщені особи більш критично ставляться до телемарафону, зауважила вона.
«Особливо вони звертають увагу на те, що неточно подані деякі деталі або новини саме з тих територій, з яких вони виїхали. Також вони вважають, що телемарафон дуже оптимістичний, що там говориться тільки про хороші новини і мало уваги звертається на невдачі, якісь несприятливі новини. Тобто у них є якийсь сумнів у реалістичності картини порівняно з тією, яку вони бачили на своїх територіях перед виїздом звідти», - констатувала заступниця директорки Internews в Україні.
Вона додала, що жителі тимчасово окупованих територій розповідали, що навіть якщо вони мали можливість дивитися українське телебачення, то, як правило, не дивилися телемарафон через ризик стати ціллю для окупантів за споживання українських новин.
Як повідомляв Укрінформ, опитування USAID-Internews засвідчило, що соціальні мережі слугують джерелом новин для 74% українців, використання телебачення для отримання новин цьогоріч впало більш як удвічі порівняно з 2015 роком, коли USAID/Internews вперше провели це дослідження, - з 85% до лише 36%.
Дослідження «Українські медіа, ставлення та довіра у 2022 р.» було виконано соціологічною компанією InMind на замовлення міжнародної неприбуткової організації Internews, що реалізує «Медійну програму в Україні» за фінансової підтримки Агентства США з міжнародного розвитку (USAID). У липні-вересні цього року представники InMind опитали 4000 респондентів у 12 областях України. Похибка вибірки не перевищує 2,5%.