Український центр оцінювання якості освіти оприлюднив демонстраційний тест із німецької мови Національного мультипредметного тесту.

Як передає Укрінформ, про це повідомляє УЦОЯО.
“Відсьогодні потенційні учасники тестування, які планують вибрати для складання німецьку мову, можуть виконати 32 завдання з цього предмета у спеціальному онлайн-середовищі Львівського регіонального центру оцінювання якості освіти”, - ідеться в повідомленні.
Онлайн НМТ з німецької мови доступний за посиланням. В УЦОЯО зауважили, що інтерфейс запропонованого тестувальника відрізняється від того, який буде на реальному НМТ, однак за структурою, типами завдань, тривалістю їх виконання демонстраційний варіант аналогічний вступному тесту.

Як під час проходження демонстраційного тесту, так і на реальному тестуванні потенційні абітурієнти зможуть вибирати послідовність виконання завдань, за потреби повертатися до того, чи іншого завдання, змінювати варіант відповіді, а після завершення роботи отримати результат тестування з цього предмета.
Також УЦОЯО радить потенційним абітурієнтам, якщо у них повільний інтернет або немає можливості працювати протягом 60 хвилин за комп’ютером, планшетом чи телефоном, завантажити файл із демонстраційним варіантом тесту з німецької мови на свій пристрій, виконати завдання та звірити свої відповіді з правильними.
У тестах з іноземних мов на реальному тестуванні не буде завдань з відкритою формою відповіді, як не буде й завдань з аудіювання.
“Український центр оцінювання якості освіти розвиває власну тестову платформу, тож у майбутньому подібні завдання обов’язково стануть доступними й на ній”, - додали в УЦОЯО.
Як повідомляв Укрінформ, Міністерство освіти і науки України затвердило календарний план організації та проведення у 2023 році національного мультипредметного тесту (НМТ). Тестування проходитиме у дві сесії: основна: 5 червня – 23 червня; додаткова: 11–24 липня.
УЦОЯО вже підготував демонстраційні варіанти завдань з обох предметів обов’язкового блоку НМТ: з української мови, математики, а також з трьох предметів на вибір - з історії України, фізики, англійської мови, біології.
Реєстрація для участі в Національному мультипредметному тесті розпочнеться 3 квітня і триватиме до 3 травня.