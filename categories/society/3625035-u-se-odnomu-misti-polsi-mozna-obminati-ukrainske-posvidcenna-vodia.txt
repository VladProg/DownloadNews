У польському Кракові відкрився підрозділ державного підприємства "Документ", де можна здійснити обмін водійського посвідчення, виданого в Україні.

Як передає Укрінформ, про це повідомляє Головний сервісний центр Міністерства внутрішніх справ України.
"Додалось третє місто в Польщі, де можна обміняти протерміноване або зіпсоване українське посвідчення, а також змінити персональні дані у ньому. Отже, отримати державні послуги за кордоном стає ще зручніше", — зазначили в центрі.
Згідно з інформацією МВС, за перший тестовий день у Кракові обмін посвідчення водія здійснили четверо громадян України.
Послуга обміну посвідчення надається в разі зміни анкетних даних водія, закінчення терміну дії чи пошкодження документа (зіпсоване, записи не читаються).
Записатися на обмін можна онлайн — через електронну чергу або отримавши талон безпосередньо в приміщенні ДП "Документ" в порядку "живої" черги.
Послуга обміну надається лише особисто та за наявності фізичного документа. Для здійснення обміну необхідні паспорт громадянина України (у разі надання ID-картки без наявних у безконтактному електронному носії відомостей про реєстрацію місця проживання разом надається довідка про реєстрацію місця проживання особи), довідка (оригінал або копія) про присвоєння реєстраційного номера облікової картки платника податків та саме посвідчення водія, яке підлягає обміну.
Центр надання державних послуг "Документ" у Кракові працює за адресою: 31-154, Plac Jana Nowaka-Jeziorańskiego (торговельний центр Galeria Krakowska). Графік роботи: вт-пт: 10:00−17:00, сб: 10:00−15:30, нд, пн — вихідні.
Як повідомлялося, від початку вересня обміняти українське посвідчення водія стало можливим у Варшаві, з листопада послуга доступна у Гданську.