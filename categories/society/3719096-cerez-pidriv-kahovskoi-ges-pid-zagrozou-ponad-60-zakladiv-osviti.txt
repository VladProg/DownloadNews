Понад 60 закладів освіти під загрозою через підрив Каховської ГЕС російським ворогом.

Про це в Телеграм повідомляє Міністерство освіти та науки, передає Укрінформ.
"Наслідки руйнації можуть бути катастрофічними. Через черговий злочин держави-терориста у зоні підтоплення опинилися 80 населених пунктів. Підрив Каховської ГЕС, ймовірно, затопить приблизно 27 дошкільних навчальних закладів, 15 шкіл, 6 закладів професійно-технічної та 15 закладів вищої освіти, 2 наукові установи НАН України. На жаль, кількість руйнувань, можливо, збільшиться. Частина цих закладів розташована на тимчасово окупованих територіях", - йдеться у повідомленні.
У МОН наголошують, що освітянам, науковцям та учням, які зараз перебувають у зонах підтоплення, важливо переміститися до безпечних місць відповідно до рекомендацій місцевої влади. На даний час обласною владою організовано евакуацію мешканців автобусами до Херсона, далі до Миколаєва і звідти до Хмельницького. Курсуватиме на залізничному вокзалі з Херсона евакуаційний потяг до Миколаєва.
Як повідомлялося, вночі 6 червня російська армія підірвала дамбу Каховської ГЕС. На Херсонщині розпочали евакуацію населення з небезпечних місць, для яких є ризик затоплення внаслідок підриву Каховської ГЕС.
За фактом підриву окупантами Каховської ГЕС правоохоронці розпочали розслідування за статтею "екоцид".
В Укргідроенерго заявили, що Каховська ГЕС повністю зруйнована і відновленню не підлягає.
Президент України Володимир Зеленський провів екстрене засідання Ради Національної безпеки та оборони, під час якого погодили комплекс міжнародних заходів щодо врегулювання ситуації, зокрема і звернення до Міжнародного кримінального суду, адже дії російських військових порушують положення Женевської конвенції.