Українці, яких російські загарбники депортували до рф, можуть повернутись до України без наявності документів, що посвідчують особу. Це право передбачено в Конституції України.

Як передає Укрінформ, про це в ефірі загальнонаціонального телемарафону заявив речник Держприкордонслужби Андрій Демченко, відповідаючи на питання щодо процедури повернення українців, яких примусово вивезли до росії.
«Конституція передбачає, що жоден громадянин України не може бути за будь-яких обставин обмежений в праві повернутися додому. Це стосується і осіб, які слідують з документами, і також осіб, які слідують без документів. Однак, якщо особа, громадянин України... був вимушений виїхати з тих територій, які окупувала росія після повномасштабного вторгнення, або ж ті наші співвітчизники, яких насильно вивезли до рф. і вони зможуть у якийсь спосіб повертатися додому, але не матимуть документів, то ми обов’язково встановимо особу і в подальшому пропустимо на територію України», - повідомив Демченко.
Він додав, що ця процедура може зайняти певний час, але обов’язково перевірка здійснюватиметься як прикордонниками, так і іншими правоохоронними органами.
Демченко запевнив, що навіть у разі відсутності документів кожен правоохоронний орган, в тому числі ДПСУ та міграційна служба, мають необхідні бази даних, де відображається інформація про наших співвітчизників. На основі цих баз даних буде проведена більш детальна перевірка, аби ідентифікувати особу.
Як пояснив речник, коли громадянин прибуде в пункт пропуску або те місце, де він зможе перетнути кордон, під час спілкування з прикордонниками, йому обов’язково треба назвати свої прізвище, ім’я, по-батькові, дату народження і всі інші необхідні дані, які б допомогли швидше його ідентифікувати в подальшому.
Відповідаючи на питання як довго триватиме перевірка, речник відзначив, що все залежатиме від поведінки людини, від тої інформації, яку вона надасть, та від результатів подальшої перевірки по базах даних ДПСУ, Нацполіції, міграційної служби.
Тривалість перевірки багато в чому залежатиме від тої інформації, яку громадянин зможе про себе повідомити, та від того, де він перетинатиме кордон.
Як повідомляв Укрінформ, від початку повномасштабної агресії росії прикордонники затримали понад 3,5 тис. порушників, які хотіли потрапити за кордон поза межами пунктів пропуску, крім того, ще понад тисяча чоловіків намагалися перетнути кордон з підробленими документами.