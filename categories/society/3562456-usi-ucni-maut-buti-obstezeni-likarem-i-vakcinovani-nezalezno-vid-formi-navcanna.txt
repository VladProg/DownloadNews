Діти мають бути обстежені лікарем і вакциновані відповідно до Національного календаря профілактичних щеплень, не зважаючи на форму навчання.

Про це йдеться у спільній заяві МОЗ, МОН, ЮНІСЕФ та ВООЗ щодо рутинних щеплень до початку нового навчального року, оприлюдненій на сайті Міністерства охорони здоров'я.
«Повномасштабне вторгнення рф відставило багато щоденних питань на другий план. Проте здоров’я, а особливо здоров’я дітей, завжди має бути пріоритетом. Не зважаючи на те, якою є форма навчання, діти мають бути обстежені лікарем і вакциновані відповідно до Національного календаря профілактичних щеплень. Адже вакцинокеровані інфекції — це той ворог, якого не видно, але який часом може завдати неабияких проблем», — сказав заступник міністра охорони здоров'я —головний державний санітарний лікар України Ігор Кузін.
Яку б форму навчання не обрали батьки для своїх школярів, правила однакові для всіх: діти, які вперше йдуть до школи, мають пройти розширений медогляд, інші ж – щороку відвідувати сімейного лікаря.
Імунізація захищає не лише вакциновану дитину, а й тих, хто не може бути щеплений через медичні протипоказання.
За даними Центру громадського здоровʼя (ЦГЗ), рівень охоплення профілактичними щепленнями в Україні за 6 місяців 2022 року проти деяких захворювань не перевищує 40%, а за рекомендаціями Всесвітньої організації охорони здоров’я (ВООЗ) для досягнення колективного імунітету цей показник має бути набагато вищим, наприклад, для протидії спалахам кору рівень охоплення відповідними щепленнями має перевищувати 95%.
«Школа повинна бути безпечним середовищем для всіх учасників навчального процесу. Батьки мають бути спокійними за перебування їхніх дітей у школі, тому все, що залежатиме від системи освіти, ми зробимо. Але закликаємо також і батьків подбати про безпеку своїх дітей, зокрема важливо захистити їх від хвороб, а саме — перевірити, чи вакциновані вони належним чином. Початок навчального року — хороший привід це зробити», — наголосила заступник міністра освіти і науки України Віра Рогова.
Зважаючи на те, що рівень вакцинації в Україні залишається недостатнім для безпеки громадського здоровʼя, держава має ризик спалахів таких небезпечних хвороб, як кір, дифтерія та інші. За даними Центру громадського здоров’я, за перше півріччя 2022 року лише 29,7% шестирічних дітей отримали щеплення проти туберкульозу; 23,1% — проти вірусного гепатиту В; 33,1% — проти кашлюку, дифтерії, правця; 33,2% — проти поліомієліту; 32,7% — проти хіб-інфекції; 40,7% — проти кору, паротиту, краснухи (показники охоплень вирахувані від загальної кількості дітей, що проживали в Україні до 24.04.2022).
Якщо у дитини пропущені якісь із потрібних щеплень, необхідно звернутися до педіатра — лікар допоможе їх надолужити. Якщо зв’язок із лікарем втрачений через війну, потрібно звернутися до найближчого закладу охорони здоров’я, який надає первинну медичну допомогу. Переукладати декларацію для цього не потрібно.
«Повертаючись до навчання у будь-якому форматі, важливо, щоб батьки подбали про захист дітей від небезпечних інфекційних хвороб. Всі школярі мають вчасно отримати необхідні щеплення», — заявив голова Представництва ЮНІСЕФ в Україні Мурат Шахін.

«Щоб запобігти спалахам захворювань, важливо, щоб кожна дитина, яка пропустила плановану вакцинацію, мала можливість легко надолужити необхідні дози. Потрібно докладати рішучих зусиль, аби уникнути спалахів вакцинокерованих захворювань, особливо на тлі війни, що призвела до обмеження доступу до медичних послуг і масового переміщення населення», — сказав голова ВООЗ в Україні Ярно Хабіхт.

Він додав, що ВООЗ тісно співпрацює з Міністерством охорони здоров’я, ЦГЗ та регіональними органами охорони здоров’я, щоб забезпечити імунізацію внутрішньо переміщених дітей та дорослих у восьми західних регіонах проти захворювань, яким можна запобігти за допомогою вакцинації, зокрема кору, краснухи, дифтерії, поліомієліту та COVID-19.
Крім того, ВООЗ забезпечує навчання та технічну допомогу медичним працівникам, які надають послуги з вакцинації, через раніше створені регіональні навчальні центри з імунізації в усіх областях України.
Як повідомляв Укрінформ, освітній процес у школах розпочинається 1 вересня і триватиме до 30 червня.