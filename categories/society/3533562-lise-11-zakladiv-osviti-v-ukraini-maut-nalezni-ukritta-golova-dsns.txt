В Україні станом на сьогодні лише 11% закладів освіти мають власні споруди цивільного захисту.

Про це повідомив голова ДСНС Сергій Крук на селекторній нараді за головування Прем'єр-міністра Дениса Шмигаля, передає Укрінформ.
Він зауважив, що на початок року споруди цивільного захисту забезпечували укриття не більш як 10% населення країни. Відповідно до доручення Прем’єр-міністра в регіонах нині діють комісії з оцінки будівель і споруд закладів освіти, які мають проаналізувати можливості їх використання для укриття.
“Станом на сьогодні лише 11% закладів освіти мають власні захисні споруди цивільного захисту. Отже, основну частину учасників освітнього процесу планується захищати у найпростіших укриттях”, - повідомив Крук, додавши, що до початку офлайн-навчання сьогодні готові лише 23% освітніх закладів.
Глава ДСНС також нагадав, що відповідальність за організацію укриттів для населення покладається на місцеву владу. При цьому Служба порятунку розробила та розмістила на своєму сайті “Рекомендації щодо організації укриття в закладах освіти”, “Алгоритм дій місцевих органів влади та керівників закладів освіти щодо забезпечення укриття” та Практичний посібник з цих питань.
Крук наголосив на необхідності підвищити темпи підготовки закладів освіти та прискорити проведення комісійних обстежень будівель і споруд. За його словами, цьому сприятиме і рішення МОН та місцевих органів влади щодо того, які саме заклади освіти планують працювати у звичному режимі, а які – дистанційно. Зокрема, це стосується Запорізької, Миколаївської, Харківської, Херсонської, Донецької, Луганської, частково – Сумської та Чернігівської областей.
Як повідомляв Укрінформ, 19 липня речниця Міністерства внутрішніх справ Альона Матвєєва заявила, що з 1 вересня очне навчання може поновитися лише у тих освітніх закладах, які повністю відповідатимуть безпековим вимогам під час воєнного стану.