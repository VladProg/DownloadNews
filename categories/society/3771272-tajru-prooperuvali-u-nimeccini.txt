Українська парамедикиня та колишня бранка РФ Юлія Паєвська (позивний "Тайра") розповіла, що у Німеччині після виступу на Invictus Games їй зробили операцію на хребті.

Про це вона написала на своїй сторінці у Facebook, передає Укрінформ.

"Доповідаю. Нарешті я в Україні. #Invictusgames закінчились ще того місяця як ви знаєте, та мені довелося лишились в Німеччині для того, щоб зробити операцію на хребті", - йдеться у дописі.
За її словами, "все пройшло успішно і тепер мені точно не потрібні милиці. Хоча ще три місяці існують достатньо жорсткі обмеження в рухах і способі життя".
Вона також розповіла про свою учать у Варшавському Безпековому форуму.

"Багато говорили про майбутнє України і про нинішню ситуацію. Як завжди особливу увагу посадовців і дипломатів я привертаю до ситуації з полоненими, на необхідність визволення наших бранців з неволі, особливо медиків. Болить за кожного", - зазначила Тайра.


Нагадаємо: парамедика та військову Тайру звільнили в червні минулого року, і в 2023-му вона знову стала частиною збірної України. Додаткове 25-те місце в команді для неї забронювали організатори Ігор, а їхній засновник – принц Гаррі – окремо відзначив повернення Юлії до сім'ї "нескорених" під час церемонії відкриття, назвавши її "втіленням справжнього духу України та Invictus".