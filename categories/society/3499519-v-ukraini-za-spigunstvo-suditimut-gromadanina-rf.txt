До суду скеровано обвинувальний акт стосовно громадянина російської федерації за фактом шпигунства.

Як передає Укрінформ, про це Офіс Генерального прокурора повідомляє у Фейсбуці.
"Розслідуванням встановлено, що обвинувачений громадянин рф у 2019 році на виконання завдання російської спецслужби залучив генерал-майора СБУ та запропонував йому збирати і передавати рф інформацію, що становить державну таємницю та була йому відома у зв’язку з виконанням службових обов’язків. В серпні 2019 року громадянин рф отримав від генерал-майора відомості у сфері державної безпеки та охорони правопорядку", - йдеться у повідомленні.
Наразі обвинувачений перебуває поза межами території України та оголошений в розшук.
Як зазначається, обвинувальний акт стосовно вже колишнього співробітника СБУ, який був викритий та затриманий українськими правоохоронцями, перебуває на розгляді у суді.
Досудове розслідування у кримінальному провадженні здійснювалось слідчими Головного слідчого управління СБУ.
Як повідомлялося, за час повномасштабного вторгнення рф в Україну правоохоронці загалом зареєстрували 22 678 злочинів.