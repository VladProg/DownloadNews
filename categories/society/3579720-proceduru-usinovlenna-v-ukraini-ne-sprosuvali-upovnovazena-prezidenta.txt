Процедура усиновлення в Україні не спрощувалася, усі необхідні етапи збережені, проте відтепер через портал «Дія» можна онлайн подати заявку кандидата на усиновлення й отримати низку потрібних документів.

Про це розповіла радниця-уповноважена Президента з прав дитини та дитячої реабілітації Дар’я Герасимчук в ефірі програми «Сніданок з 1+1», повідомляє Укрінформ.
«Щодо процедури всиновлення. Дуже всі переживають, що процедура спростилася. Процедура не спростилася, абсолютно. Вона цифровізувалася і тепер полегшилася до використання, скажімо так, певних функціоналів на порталі «Дія», так зручніше. Тепер людям не потрібно використовувати багато часу, щоб ходити по різних інстанціях, збирати різні папери, якщо більшу частину документів можна згенерувати на порталі «Дія». Єдине, що звертаю увагу, це не мобільний застосунок, це портал «Дія», - зазначила вона.
Герасимчук підкреслила, що всі інші процедури, які потрібні для оформлення усиновлення дитини, у тому числі й навчання, залишаються незмінними.
Уповноважена Президента також нагадала, що нині міждержавне усиновлення є неможливим, усиновити можуть лише громадяни України всередині держави.
Вона розповіла, що станом на 1 вересня з початку повномасштабної війни росії в Україні понад 4 тисячі дітей залишилися без батьківського піклування, серед яких 600 залишилися без батьківського піклування саме у зв’язку з бойовими діями.
Однак Герасимчук уточнила, що ці дані не враховують тимчасово захоплених територій.
Уповноважена глави держави пояснила, що все ж таки пріоритетною формою влаштування для всіх дітей, які залишилися без батьківського піклування, є сімейні форми виховання.
«Більш ніж половина дітей залишилися під опікою своїх рідних, знайомих, друзів. У першу чергу, дитина повинна залишатися у колі, яке добре їй знайоме — дитина і так травмована, треба її залишити на місці. Інші діти також були влаштовані до сімейних форм виховання, такі як прийомні сім’ї, дитячі будинки сімейного типу, але якась частина все-таки поки що улаштовується у заклади інституційного догляду», - зауважила вона, додавши, що з 4 тисяч дітей близько 500 дітей були влаштовані до інституційних закладів.
Герасимчук нагадала, що в Україні у Телеграмі працює чатбот «Дитина не сама», у якому вже зареєстровано понад 24 тисячі українських родин, які виявили бажання влаштувати дитину у свою родину. Вона також анонсувала, що найближчим часом через чатбот можна буде дізнатися інформацію не лише про тимчасове влаштування, а й про інші форми влаштування дітей.
Як повідомляв Укрінформ, на порталі «Дія» з 9 вересня запрацювала послуга «Усиновлення: реєстрація кандидатом», завдяки чому українці, які хочуть усиновити дитину, можуть подати заяву онлайн.