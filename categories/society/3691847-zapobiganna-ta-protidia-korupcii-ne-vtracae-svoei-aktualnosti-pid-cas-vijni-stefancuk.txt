Питання запобігання та протидії корупції не втрачає своєї актуальності навіть під час дії воєнного стану.

На цьому Голова Верховної Ради України Руслан Стефанчук наголосив під час виступу на презентації Державної антикорупційної програми на 2023 –2025 роки, передає кореспондент Укрінформу.
"Питання запобігання та протидії корупції, вочевидь, не втрачає своєї актуальності навіть під час дії воєнного стану. Мені приємно відзначити, що Україна демонструє суттєвий поступ у цьому, навіть незважаючи на те, що майже всі ресурси держави і суспільства зараз спрямовані на захист від неспровокованої військової агресії російської федерації", – сказав він.
Голова ВР акцентував на тому, що індекс сприйняття корупції в Україні за 2022 рік покращився на один бал, а група держав протидії корупції, GRECO, нещодавно відзначила прогрес України у виконанні рекомендацій щодо антикорупційної боротьби. У цьому контексті він наголосив, що ефективні антикорупційні розслідування є однією з вимог на шляху України до Європейського Союзу.
Водночас Стефанчук нагадав, що парламент схвалив Антикорупційну стратегію на 2023 – 2025 роки 20 червня 2022 року.
"Досягнення поставлених в ній завдань неможливе без впровадження державної антикорупційної програми, що є так званою дорожньою мапою реформ у цій сфері", – додав він.
Керівництво країни, за словами спікера українського парламенту, має суттєві очікування, що практична реалізація, передбачена державною антикорупційною програмою, дасть можливість очистити державний апарат від недоброчесних службовців, викорінити корупційні схеми в ключових сферах публічної політики, істотно зменшити кількість корупціоногенних факторів у національному законодавстві.
"Я впевнений, що сконсолідувавши наші зусилля, ми зможемо виконати це завдання на відмінно. Видається, що настав час якнайшвидше переходити від обговорення наших планів і побажань до реалізації втілення антикорупційних заходів", – підкреслив він.
Як повідомлялося, 4 березня Кабінет Міністрів України затвердив Державну антикорупційну програму на 2023–2025 роки. Це документ, що визначає систему конкретних антикорупційних заходів, спрямованих на виконання Антикорупційної стратегії. 13 березня її текст оприлюднено на сайті уряду. Програма охоплює такі сфери, як підвищення ефективності системи протидії корупції; забезпечення невідворотності відповідальності за корупцію; оборона; правосуддя; державне регулювання економіки; митна справа та оподаткування; будівництво, земельні відносини та інфраструктура; охорона здоров’я; освіта та соціальний захист; антимонопольна політика.