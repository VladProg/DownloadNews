У Віденському та Центральноєвропейському університетах у столиці Австрії пройшла виставка "Невидані дипломи" про українських студентів, чиє життя забрала російська війна.

Про це повідомляє власний кореспондент Укрінформу в Австрії.
"Виставка мала на меті, зокрема, показати ціну повномасштабної війни, яку росія веде проти України. З цією метою ми зібрали історії 36 студентів, які загинули під час повномасштабного вторгнення – за різних обставин, як на фронті, так і в тилових містах і селах. Важливо було принести ці історії в студентське середовище, яке може добре розуміти цих людей – фактично такого самого віку, що й вони, зі схожими захопленнями та навчанням на схожих спеціальностях, але загиблих внаслідок агресії", - зазначив співорганізатор виставки, студент Центральноєвропейського університету Євген Ящук.

За його словами, представлені на виставці невидані дипломи уособлюють несправедливо забрані молоді життя, чиї мрії залишилися нездійсненими. "Кожен диплом розкриває особисту історію про освіту, життєві цілі та зміни за останній рік тих, хто ніколи не закінчить навчання. Хтось із студентів пожертвував своїм навчанням і прагненнями заради своєї країни, хтось загинув на окупованих територіях, хтось став жертвою російських атак на цивільну інфраструктуру. Ми створили цю виставку, щоб привернути увагу до війни, що триває, і до ціни, яку люди в Україні щодня платять за свою свободу", - заявив Ящук.
Кожен відвідувач міг не лише прочитати історії загиблих українських студентів, але й послухати спеціально створений аудіозапис та краще зрозуміти ці історії про обірвані росіянами життя.






В університетах Відня пройшла виставка "Невидані дипломи" про загиблих українських студентів / Фото: Василь Курц, Укрінформ





































За словами Ящука, виставку, яка отримала глобальний характер, ініціювали студенти Києво-Могилянської академії, які навчаються за обміном в Університеті Торонто спільно із Союзом українських студентів Канади, а також українським студентами, які навчаються за обміном або на постійній основі в університетах Північної Америки, Європи, Австралії, Індії та Японії. Загалом відбулося близько 70 виставок у різних країнах світу. Під час виставок, а також пов’язаних заходів, також було зібрано близько 11 тис. канадських доларів для потреб студентів, які зараз воюють на передовій.
Як повідомляв Укрінформ, у Нью-Йорку біля штаб-квартири ООН пройшла виставка "Україна. Трибунал. Розп’яття", ініційована Офісом Президента в рамках комплексної роботи щодо притягнення до відповідальності росії за злочини проти України.