Міноборони закупило та передало до війська 500 житлових модулів з кондиціонером та душем.

Як передає Укрінформ, про це у Фейсбуці повідомляє пресслужба Міноборони.
«Міноборони закупило для війська приблизно пів тисячі житлових модулів для зручного розміщення наших воїнів у польових умовах. Блок-контейнери найпотрібніші на другій лінії оборони або у місцях, де тренуються українські захисники. Серед перших їх отримали підрозділи мобільних вогневих груп ППО, артилеристи, а на полігонах – десантники та піхотинці», - йдеться в повідомленні.
Як зазначається, модулі – це невеликі комфортні приміщення. З них можна створювати збірно-розбірні мобільні казарми. У блок-контейнерах є все необхідне для побуту військовослужбовців: кондиціонер, обігрівач, умивальник, душ, туалет і мобільні пральні. Конструкції виготовлені українськими виробниками. Їхня комплектація різниться залежно від місця розташування.

Як повідомляв Укрінформ, з 1 грудня в Україні запрацює закупівельна агенція «Державний оператор тилу», яка забезпечуватиме українських військових харчовими продуктами.