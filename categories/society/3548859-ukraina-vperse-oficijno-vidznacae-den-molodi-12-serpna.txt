Цього року Україна вперше відзначає офіційно День молоді 12 серпня.

Про це у Телеграмі повідомило Міністерство культури та інформаційної політики, передає Укрінформ.
"Цьогоріч вперше в історії України День молоді в Україні відзначають у Міжнародний день молоді – 12 серпня. Українська молодь сьогодні захищає нашу свободу на фронті, волонтерить в тилу та активно представляє нашу країну на міжнародній арені", - йдеться у повідомленні.
До цього дня міністерство підготувало ілюстрації "Українська молодь вражає", які оприлюднило у соцмережах під спеціальними хештегами - #українськамолодьвражає та #UAYouthAmaze.
Своєю чергою Голова Верховної Ради України Руслан Стефанчук привітав українців із Міжнародним днем молоді.
"Уперше день молоді ми святкуємо у Міжнародний день молоді! І сьогодні я хочу сказати дякую саме нашим молодим хлопцям і дівчатам. Нашим захисникам та захисницям, які боронять наш тил і наш фронт", – зазначив він у Фейсбуці.
Стефанчук наголосив, що в 2013-2014 роках молодь, загорнута в прапори Європейського Союзу, вийшла на Майдан і стояла за європейські цінності. У 2022 році – гордо взявши прапор України – пішла боротися за майбутнє та перемогу.
"Мені важко уявити, яка ще країна може пишатися настільки свідомим молодим поколінням. Поколінням, яке зі зброєю в руках відстоює кордони своєї країни. Поколінням, котре закуповує тепловізори та дрони, бо вони потрібні на полі бою. Молоддю, яка виходить на акції протесту у всьому світі, аби про Україну чули. Юнаками та дівчатами, які вірять у свою країну! Ви — вільні. Ви — сильні. Ви — це Україна", – сказав спікер українського парламенту.

Міністр молоді та спорту Вадим Гутцайт під час онлайн-зустрічі з молоддю з нагоди Дня молоді в Україні додав, що наша молодь вже показала всьому світові як відстоює цінності демократії та свободи.
"Ви є змінотворцями нашої країни», - наголосив міністр.
Урядовець нагородив представників молоді відомчими відзнаками за вагомий внесок у реалізацію державної молодіжної політики в Україні, національно-патріотичне виховання, активну громадську діяльність, відданість справі та з нагоди Дня молоді.
Водночас міністр культури та інформаційної політики Олександр Ткаченко у привітанні до Дня молоді зауважив, що українська молодь у майбутньому сформує сильну національну державу і завжди пам'ятатиме, хто є справжнім ворогом.
Він впевнений: молоді хлопці та дівчата заслуговують на життя, в якому головними проблемами є обрати місце навчання, ким стати, з ким зустрічатись, куди поїхати відпочити.
"Українська молодь - це тепер сталь та велика гордість. Ви стали дорослими і мудрими зарано. Ви волонтерите, воюєте, вчитесь під сиренами, допомагаєте слабшим постраждалим від війни, виходите на акції по всьому світу проти війни і агресора, збираєте кошти на армію та нові домівки для тих, хто їх втратив, та іноді робите неможливе. Ви вже є сильна нація, яка сформує нашу сильну національну державу та ніколи не забуде, хто є нашим ворогом. Ви - вражаєте. З Міжнародним днем молоді!" - зазначив Ткаченко.
Як повідомлялося, Президент Володимир Зеленський установив в Україні День молоді, який відзначатимуть щороку 12 серпня в Міжнародний день молоді.