Попри передачу повноважень з адміністрування житлових субсидій від органів соцзахисту до органів Пенсійного фонду з 1 жовтня, у найближчі два місяці процедура призначення субсидій не зміниться.

Про це кореспонденту Укрінформу розповіла міністр соціальної політики Оксана Жолнович, передає Укрінформ.
«Станом на сьогодні за призначенням субсидії люди можуть звертатися туди, куди і зверталися раніше: у ЦНАПи, а також в місцеві управління соцзахисту. Передача повноважень до Пенсійного фонду відбуватиметься поетапно», - зауважила міністр.
За її словами, протягом найближчих двох місяців виплатні реєстри по субсидіях, які створювалися управліннями соціального захисту, передаватимуть до Пенсійного фонду. Наступний етап передачі повноважень відбудеться вже у грудні.
«Із грудня 2022 року призначенням субсидій тим, хто звертається по них уперше, повністю займатимуться органи Пенсійного фонду. Але населення може так само продовжувати звертатися із заявами до ЦНАПів. А також до Пенсійного фонду, в тому числі через електронний кабінет на сайті установи, під час виїзних прийомів регіональних управлінь Пенсійного фонду», - розповіла Жолнович.
Що до управлінь соціального захисту на місцях, то вони надаватимуть відповідні послуги з грудня у випадку, якщо органи місцевого самоврядування залишать за ними ці функції.
«Оскільки переважна більшість управлінь соцзахисту належать органам місцевого самоврядування, то чи прийматимуть ці управління документи (на субсидію - ред.) від людей, чи повністю ці функції передадуть ЦНАПам, визначатиме територіальна громада», - зазначила міністр.
Вона вкотре підкреслила, що тим українцям, котрі минулого опалювального сезону отримували субсидії, цієї осені допомога буде перепризначена автоматично.
«Якщо у людей виникла потреба в перерахунку субсидії, змінилися критерії, що впливають на її розрахунок, відповідно, до грудня вони подають документи за звичним алгоритмом, а з грудня – в ЦНАПи, Пенсійний фонд і в управління соцзахисту там, де їх прийматимуть», - наголосила міністр.
Жодних додаткових рахунків у банках відкривати не потрібно, адже всі дані про субсидіантів органи Пенсійного фонду отримають автоматично в електронному вигляді.
Як повідомлялося, Кабмін 16 вересня ухвалив постанову, якою передав повноваження з підготовки виплатних документів та проведення фінансування виплат субсидій та пільг Пенсійному фонду. Постановою передбачено, що Пенсійний фонд України виплачуватиме призначені органами соціального захисту населення субсидії та пільги вже з 1 жовтня. З 1 грудня Фонд буде і призначати, і виплачувати субсидії та пільги.