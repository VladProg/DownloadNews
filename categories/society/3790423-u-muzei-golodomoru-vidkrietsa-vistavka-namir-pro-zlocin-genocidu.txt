У Музеї Голодомору в Києві 23 листопада презентують нову виставку «Намір» про злочин геноциду під час Голодомору та повномасштабного вторгнення Росії в Україну у 2022 році.

Як передає Укрінформ, про це ВАКС повідомляє у Телеграмі.
23 листопада о 14:00 у Залі пам’яті Національного музею Голодомору-геноциду відкриється виставка «Намір». Вона пропонує подивитися на факти Голодомору та злочини росіян, вчинені в Україні під час повномасштабного вторгнення протягом 2022–2023 років, через концепцію злочину геноциду. В ній ключове значення має доведеність спеціального наміру.
«Росія завжди заперечувала Голодомор. Це свідчить про те, що вона не полишала наміру повторити геноцид проти українців. І з часом від заперечень перейшла до реалізації цього наміру, розпочавши в лютому 2022 року проти України повномасштабну війну, що супроводжується численними вбивствами та насиллям проти цивільних українців. Ці дії мають ознаки геноциду, на чому наголошують юристи та історики», - ідеться у повідомленні.
В цій експозиції можна побачити російські підручники з Куп’янська, хрести з масових поховань в Київській області та Ізюмі, щоденник закатованого письменника Володимира Вакуленка, спалене зерно з терміналів Чорноморського порту, історія дитини, яка повернулася до України після російського викрадення, листи російських школярів із закликами вбивати українців та багато іншого.
Підсилять ефект виставки відеоінсталяції. З екранів на стінах глядачі дізнаються, як розвивався намір винищення українців – від слів до дії, а також лунатимуть експертні пояснення правових аспектів злочину геноциду.
Як повідомляв Укрінформ, у Києві відбулася презентація збірника «Масові штучні голоди: пам’ятаємо, вшановуємо», який містить новітні дослідження злочину Голодомору-геноциду українців.