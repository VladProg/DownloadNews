Розпочався конкурс фахівців, які з весни 2024 року до весни 2025 року працюватимуть на українській антарктичній станції “Академік Вернадський”.

Як передає Укрінформ, про це Національний антарктичний науковий центр повідомляє у Фейсбуці.
“Шукаємо команду зимівників та зимівниць, які з весни 2024-го до весни 2025-го працюватимуть на найпівденнішому форпості України – станції “Академік Вернадський”, - ідеться у повідомленні.

На станцію потрібні науковці за напрямами: геологія та геофізика, фізичні науки, науки про життя. Для команди життєзабезпечення необхідні лікар, кухар, сисадмін, системний механік, дизеліст-електрик.
Як зазначили у НАНЦ, конкурс не має жодних обмежень за статтю, віком чи іншими ознаками.
Головними критеріями є освіта, фаховий рівень та досвід кандидата чи кандидатки, а також здатність до роботи в умовах Антарктики і закритого колективу.
Для участі у конкурсі необхідно до 15 серпня надіслати до НАНЦ заяву й документи, що підтверджують освіту та фаховий рівень.
Зразок заяви, докладний перелік документів, а також подальші етапи конкурсу можна переглянути в офіційному оголошенні.
Там же зазначені як загальні вимоги до учасників команди, так і специфічні – до кожного науковця чи фахівця.
В умовах воєнного стану співбесіди з кандидатами (це другий етап конкурсу) можуть відбуватися онлайн.
“Запрошуємо подаватися на конкурс кандидатів та кандидаток. Попри війну, ми не маємо права зупинятись, адже антарктичні дослідження важливі для всього людства. Тож чекаємо на ваші заявки – долучайтеся до команди тих, хто рухає науку вперед”, - закликали у НАНЦ.
Як повідомляв Укрінформ, у небі над полярною станцією “Академік Вернадський” українські вчені зафіксували одразу два незвичайні явища: рожеві “НЛО” та перламутрові хмари.