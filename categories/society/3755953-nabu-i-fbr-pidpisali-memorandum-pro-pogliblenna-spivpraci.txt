Національне антикорупційне бюро України і Федеральне бюро розслідувань США підписали меморандум про поглиблення співпраці в протидії відмиванню коштів та розслідуванні корупційних злочинів.

Про це НАБУ повідомило у Фейсбуці, передає Укрінформ.
"Національне антикорупційне бюро України та Федеральне бюро розслідувань США поглиблять співпрацю у розслідуваннях корупційних злочинів, у протидії відмивання коштів, а також поверненні активів. Відповідні наміри зафіксовані у Меморандумі про взаєморозуміння між НАБУ та ФБР, який підписали 31 серпня 2023 року", – ідеться у повідомленні.
Як зауважили в НАБУ, підписаний меморандум є продовженням багаторічної взаємодії – з 2016 року відомства ефективно і поглибленно співпрацюють.
У межах укладеного договору сторони обмінюватимуться інформацією, проводитимуть навчання й реалізовуватимуть спільні напрацювання у сфері розслідування корупційних злочинів.
Директор НАБУ Семен Кривонос подякував американським колегам за їхню багаторічну підтримку.
"Наразі питання ефективної співпраці є як ніколи актуальним в контексті відновлення країни після війни і необхідності моніторингу виділених для цього коштів", – наголосив він.
Зазначається, що завдяки співпраці з ФБР співробітники НАБУ мали можливість пройти низку тренінгів, а також отримати обладнання, необхідне для ефективного розслідування.
Як повідомляв Укрінформ, у травні детективи НАБУ розпочали навчання з виявлення коштів, які корупціонери намагаються приховати за допомогою криптовалюти. Курс триватиме до січня 2024 року.
Фото: НАБУ