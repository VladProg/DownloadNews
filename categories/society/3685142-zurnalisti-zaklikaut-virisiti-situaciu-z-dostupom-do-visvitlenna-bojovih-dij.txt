Українські та іноземні журналісти заявили про неприпустимість надмірних обмежень їхньої роботи в Україні під час дії воєнного стану.

Як передає Укрінформ, відповідну заяву опублікував Інститут масової інформації.
«Учасники Медіаруху, українські та іноземні журналісти заявляють про неприпустимість нових надмірних обмежень роботи медіа під час дії воєнного стану. «Зонування» у тому вигляді, як його запроваджено оперативно-стратегічними угрупованнями військ, фактично унеможливлює роботу журналістів не тільки вздовж всієї лінії фронту, а і в мирних населених пунктах», - ідеться у заяві.
Уточнюється, що принцип зонування передбачає: «червону» зону — де робота журналістів заборонена взагалі, «жовту» — де вона можлива лише у супроводі пресофіцера, і «зелену» — де журналісти працюють без обмежень.
«На жаль, за попередньою інформацією, до «червоної» зони потрапила вся лінія фронту, а також деокуповані населені пункти. Нагадаємо, що навіть під час контрнаступів улітку та восени від медіа було закрито лише окремі ділянки, де тривали активні операції, а не весь фронт узагалі», - зазначили журналісти.
Указується, що до «жовтої» зони потрапили численні мирні населені пункти, де працюють місцеві медіа та регіональні журналісти, а також обласні центри Херсон і Миколаїв. При цьому, твердять автори заяви, у ЗСУ немає достатньої кількості пресофіцерів, щоб супроводжувати у «жовтих» зонах узагалі всіх журналістів і всі знімальні групи, включно з регіональними, які часто не мають на меті висвітлення діяльності Сил оборони України або не потребують доступу на військові обʼєкти.
Як зазначається, медійникам не повідомили логічних причин заборони роботи засобів масової інформації.
«Попереджаємо про неприпустимість занадто жорстких обмежень роботи журналістів і закликаємо негайно нормалізувати ситуацію з доступом до висвітлення бойових дій і їхніх наслідків», - наголосили журналісти.
Вони зауважили, що робота медіа та журналістів є особливо важливою зараз, коли увага світової спільноти до України поступово згасає.
«Необачні кроки з впровадження «зонування» чи інших обмежень і нехтування принципами демократії та свободи слова справлять негативний вплив на імідж і підтримку України у світі, адже ці зміни вдарять і по українських, і по іноземних журналістах, які ризикують своїм життям, щоб розповідати українцям і світу про російську агресію та її жахливі наслідки», - заявили журналісти.
Як повідомляв Укрінформ, згідно з наказом головнокомандувача ЗСУ, було оновлено умови роботи представників засобів масової інформації у прифронтових районах і зонах ведення бойових дій та змінено умови акредитації ЗМІ.