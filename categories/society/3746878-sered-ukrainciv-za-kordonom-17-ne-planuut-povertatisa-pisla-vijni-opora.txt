Серед громадян України, які перебувають за кордоном, 17% вже вирішили не повертатися до України після закінчення розв’язаною Росією війни.

Про це координаторка політичних програм Громадянської мережі ОПОРА Ольга Айвазовська сказала в ефірі програми "Укрінформ: Вечірній стрім".
"Ми проводили опитування в восьми країнах. Сім країн, плюс Польща окремо. 55% громадян живуть так само, як вони жили в Україні. Тобто їхні економічне, фінансове становище не покращилось. В Україні вони жили не гірше, ніж зараз в Європі. 22% жили краще в Україні, ніж живуть зараз за кордоном. І лише 17% значно покращили своє фінансове становище. І близько 17% планують залишатися там, навіть після закінчення війни. Вони вже прийняли таке рішення", - сказала Айвазовська.

За її словами, в Україні наразі перебуває близько 33 млн громадян, близько 1,5 млн українців перебувають на територіях, які нині непідконтрольні Україні.
Як повідомляв Укрінформ, абсолютна більшість українських біженців, які перебувають за кордоном, та внутрішньо переміщених осіб після більш як 500 днів війни планують або сподіваються повернутися додому.