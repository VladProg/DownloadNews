У Міністерстві оборони оприлюднили алгоритм дій для родичів та членів сім’ї, які розшукують рідних.

Як передає Укрінформ, про це повідомляє Головне управління розвідки МО.
Якщо громадяни не мають інформації про місце перебування родича, то вони можуть звернутися до Національного інформаційного бюро за коротким номером 1648, міським номером (044) 287-81-65 чи заповнити відповідну форму для запитів на сайті.
Також можна звернутися із заявою про розшук особи до найближчого територіального органу Національної поліції України, надіслати запит поштою, зателефонувати на телефон 102 (цілодобово) або на телефон гарячої лінії (0894) 200-18-67.
Отримана заява реєструється в журналі Єдиного обліку та вносяться відомості до ЄРДР для здійснення органами Національної поліції досудового розслідування за ст. 115 Кримінального кодексу України з приміткою “зниклий безвісти”, про що протягом трьох днів інформується Уповноважений з питань осіб, зниклих безвісти за особливих обставин.
«Розшук особи, зниклої безвісти, припиняється не пізніше ніж через три дні з дня встановлення місця перебування особи, зниклої безвісти за особливих обставин, місця поховання чи місцеперебування останків такої особи з повідомленням про це її близьких родичів та членів сім’ї, а також заявника, якщо заявник не є близьким родичем та членом сім’ї», - зазначили в ГУР МО.

Як повідомляв Укрінформ, поліція Донецької області запустила бот «Розшук осіб, зниклих безвісти», завдяки йому збиратимуть інформацію щодо загиблих та зниклих людей у регіоні.