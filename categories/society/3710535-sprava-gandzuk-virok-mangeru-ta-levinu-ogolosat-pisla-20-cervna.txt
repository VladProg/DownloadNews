У Дніпровському райсуді столиці у справі нападу на активістку Катерину Гандзюк завершилася стадія дебатів, суд пішов до нарадчої кімнати. Вирок у справі буде оголошений після 20 червня.

Про це повідомив у коментарі Укрінформу прокурор Андрій Синюк, який підтримує державне обвинувачення у цій справі.
“У кримінальному провадженні за обвинуваченням колишнього голови Херсонської обласної ради та помічника депутата вказаної ради в організації нападу на Катерину Гандзюк завершено судові дебати. Обвинувачені виступили з останнім словом, після чого суд пішов до нарадчої кімнати”, - сказав він.
Синюк зазначив, що під час судових дебатів наполягав на призначенні обвинувачуваним - ексголові Херсонської обласної ради Владиславу Мангеру і помічнику депутата облради Олексію Левіну - покарання у вигляді десяти років позбавлення волі.

Олексій Левін

“Вирок буде оголошений орієнтовно після 20 червня”, - додав він.
Як повідомляв Укрінформ, громадську активістку, в.о. керівника справами виконавчого комітету Херсонської міськради Катерину Гандзюк 31 липня 2018 року облили сірчаною кислотою біля під'їзду її будинку в Херсоні. Опіками було уражено 40% тіла жінки. Вона перенесла кілька операцій, але 4 листопада того ж року померла.
Безпосередні виконавці замаху засуджені до ув'язнення на строк від 3 до 6,5 року.
Ексголова Херсонської обласної ради Владислав Мангер і помічник депутата облради Олексій Левін, підозрювані в організації замаху на Гандзюк, перебувають під вартою.