Законопроєкт про обіг зброї, який очікує другого читання в парламенті, має врегулювати багато питань, зокрема, стосовно короткоствольної вогнепальної зброї для цивільних громадян.

Про це в ефірі телемарафону сказав міністр внутрішніх справ Денис Монастирський, передає Укрінформ.
"У нас 30 років у державі немає закону про обіг цивільної зброї. Найближчим часом ми очікуємо прийняття закону про обіг зброї. Я підтримую прийняття такого закону, тому що до цього часу це питання регламентується лише наказом міністра внутрішніх справ. Я переконаний, і більшість народних депутатів, наскільки мені відомо, переконані, що має бути спеціальний закон, який має це врегулювати", - зазначив Монастирський.
Він пояснив, що цим законом має бути врегульовано багато питань: "Це і питання спортивної зброї, мисливської зброї, і одне з основних, яке турбує більшість громадян, - обіг короткоствольної вогнепальної зброї, пістолетів".
Згідно з опитуванням, проведеним у "Дії", нагадав міністр, найбільше громадян висловилося за те, щоб мати доступ до вогнепальної короткоствольної зброї.
Водночас Монастирський наголосив, що всі довідки, необхідні для отримання дозволу на зброю, мають залишитися.
"Усі довідки, я маю на увазі довідка психолога, нарколога, мають залишитися. Ми зараз працюємо з Міністерством охорони здоров'я, щоб ці довідки можна було цифровізувати, щоб вони були в єдиній загальній базі, і можна було перевірити, хто саме видавав ці довідки", - сказав міністр.
Як повідомляв Укрінформ, Верховна Рада 23 лютого 2022 року підтримала у першому читанні законопроєкт про обіг вогнепальної зброї серед цивільних громадян України. Законопроєктом визначається поняття права власності на цивільну вогнепальну зброю, умови та порядок отримання громадянами та юридичними особами документів про право власності на таку зброю. Також передбачається розроблення порядку видачі медичної довідки (висновку) про відсутність медичних протипоказань до володіння зброєю.