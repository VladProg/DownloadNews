Міністерство охорони здоров'я збирає інформацію про дітей, які зазнали травмувань під час війни з рф.

Як передає Укрінформ, про це МОЗ повідомляє у Фейсбуці.
«МОЗ запустило реєстр, де збирає інформацію про дітей, які зазнали фізичних та/чи психологічних травмувань внаслідок військових дій або які не можуть отримати необхідну медичну допомогу», - ідеться у повідомленні.
Зібрана інформація далі передаватиметься до Офісу Президента та спеціального фонду, які надаватимуть фінансову допомогу батькам або опікунам для лікування чи реабілітації дитини.
Заповнити заявку на внесення до реєстру можна за посиланням.
«Подавати таку інформацію можуть батьки, родичі або знайомі постраждалих. У заявці слід надати інформацію про дитину (дітей), її стан, контакти родини (чи опікунів)», - додали у міністерстві.

Як повідомляв Укрінформ, за даними Офісу генерального прокурора, через повномасштабне вторгнення рф в Україну загинуло 227 дітей, понад 420 дістали поранення.