Понад 50 українських ветеранів та членів родин загиблих захисників уже виграли гранти від Українського ветеранського фонду на розвиток власної справи.

Про це розповіла дружина Президента Олена Зеленська у Телеграмі, передає Укрінформ.
«Відкрити власну кав’ярню, майстерню із пошиття одягу, відеопродакшен або навіть започаткувати ферму... Понад 50 наших ветеранів і членів родин загиблих воїнів уже зробили крок до власного бізнесу, вигравши конкурс від Українського ветеранського фонду. Він дає переможцям від 500 (тис. грн - ред.) до 3 мільйонів гривень на реалізацію бізнес-проєкту», - зазначила перша леді.

Зеленська відвідала презентацію таких проєктів під час візиту до Вінниці.
«Упевнена, хоч би який бізнес вони створили, він буде надійним, незламним і людяним – таким, якими є вони самі», - підкреслила дружина Президента.

Як повідомлялося, у четвер Прем’єр-міністр Денис Шмигаль та перша леді Олена Зеленська перебували з робочою поїздкою у Вінниці.