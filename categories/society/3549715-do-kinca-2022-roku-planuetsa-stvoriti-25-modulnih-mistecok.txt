До кінця цього року планується створити 25 модульних містечок для проживання українців, які втратили житло через російську агресію.

Про це заявив міністр розвитку громад і територій Олексій Чернишов в ефірі національного телемарафону, передає кореспондент Укрінформу.
"Таких об'єктів у нас уже дев'ять. Ми зараз працюємо ще над 15-ма об'єктами в деокупованих областях і не тільки. Мінімум 25 таких комплексів ми маємо до нового року створити", - сказав Чернишов.
Він наголосив, що мешканці модульних містечок не сплачують за проживання та комунальні послуги - ці витрати беруть на себе міські ради. Першочергово у такі об'єкти заселяють українців, житло яких внаслідок війни непридатне для проживання.
За словами Чернишова, тимчасове житло розраховане на рік проживання й на експлуатацію в опалювальний сезон. При цьому уряд взяв курс на відновлення пошкодженого житла - міністр анонсував презентацію відповідного законопроєкту найближчим часом.
Як повідомлялося, у Верховній Раді планують ухвалити закон про компенсацію за зруйноване житло у серпні або на початку вересня. За попередніми даними, в Україні зруйновано або пошкоджено понад 116 тис. житлових будинків, в яких мешкало близько 3,5 млн громадян.