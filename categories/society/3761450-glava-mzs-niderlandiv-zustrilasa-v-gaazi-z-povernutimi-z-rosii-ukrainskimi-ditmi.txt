У Гаазі очільниця МЗС Нідерландів Ганке Брюїнс Слот зустрілася з шістьма українськими дітьми, яких було повернуто з Росії.

Як повідомляє Укрінформ, зустріч відбулася в музеї дитячої книги в Гаазі.
Діти розповіли їй свої історії, зокрема, про те як через злочини росіян дехто з дітей втратили своїх батьків, як мріяли повернутися додому в Україну і як до них ставилися на тимчасово окупованих територіях та в Росії.

Ганке Брюїнс Слот

“Тут в Нідерландах люди дуже пишаються вами. Завдяки вам та вашим історіям ми можемо допомогти іншим дітям в Україні та зробити все можливе, щоб зупинити це… Як міністру закордонних справ країни, яка не є у стані війни, мені дуже важко осягнути, через що вам доводиться проходити, але ми тут щоб підтримати вас, щоб показати вам нашу підтримку. Будьте сильними”, - сказала міністерка, вислухавши історії українських дітей.

Під час зустрічі уповноважена президента України з прав дитини та дитячої реабілітації Дар'я Герасимчук та Уповноважений Верховної Ради України з прав людини Дмитро Лубінець подарували главі МЗС Нідерландів символічні подарунки.

Дар'я Герасимчук

“Ми маємо для вас невеличкий подарунок. Він символічний. Це лялька, яка символізує конкретну дівчинку щодо якої нам точно відомо, що вона зараз знаходиться в депортації, ми точно не знаємо де вона конкретно. Звати її Юлія, їй 9 років, і на цій ляльці написано, що вона - лише одна із сотень тисяч українських викрадених дітей. Ми хочемо, щоб наступного разу коли ви раптом побачите, що нам вдалося повернути дівчинку, яку звати Юлія, якій 9 років, то ви будете знати, що та робота, яка була зроблена, принесла результат”, - сказала Герасимчук.

Дмитро Лубінець

Своєю чергою Лубінець подарував главі МЗС Нідерландів синьо-жовту свічку, що є символом стійкості українців, які взимку вимушені сидіти в своїх домівках зі свічками через російську агресію та атаки, що знищують енергетичну інфраструктуру. Також він подарував синьо-жовтий браслет.

Як повідомляв Укрінформ, до нідерландської Гааги прибули шість українських дітей, яких вдалося повернути з Росії. Це 5 дітей родом з Маріуполя, одна дитина з Харкова.
Під час пресконференції свої історії повернення діти розповідали журналістам у супроводі уповноваженого Верховної Ради з прав людини Дмитра Лубінця та уповноваженої Президента України з прав дитини та дитячої реабілітації Дар'ї Герасимчук.
Вже завтра відбудеться зустріч керівництва Міжнародного кримінального суду (МКС) зі звільненими з російської неволі дітьми.
Фото: Ірина Драбок