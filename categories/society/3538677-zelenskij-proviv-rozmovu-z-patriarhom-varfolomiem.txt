Президент Володимир Зеленський провів розмову зі Вселенським патріархом Варфоломієм.

Як передає Укрінформ, про це Зеленський повідомив у Твіттері.
"У День Хрещення Київської Русі – України та День Української Державності провів розмову зі Вселенським Патріархом Варфоломієм. Подякував за молитви за Україну, побажання перемоги й миру", - написав Зеленський.
Він також зазначив, що доніс правду про страшні злочини російського агресора, зокрема знищення майже двохсот храмів.
Як повідомлялося, святкування Дня хрещення Київської Русі-України було запроваджене указом Президента України 25 липня 2008 року. Датою свята обрали 28 липня – день вшанування пам’яті святого рівноапостольного князя Володимира. Саме за князювання Володимира християнство стало державною релігією Київської Русі.
Цього року Україна святкує 1034-у річницю хрещення Київської Русі.
Також Україна сьогодні вперше відзначає День української державності. Запровадити нове державне свято, яке відзначатиметься у день хрещення Київської Русі-України, запропонував торік Президент Володимир Зеленський під час урочистостей з нагоди Дня Незалежності України. Тоді ж глава держави підписав відповідний указ про затвердження Дня державності.
Фото: Офіс Президента