Кабінет міністрів України продовжує до 2026 року державну програму забезпечення молоді житлом, завдяки якій у будівництво житла буде інвестовано понад 1 млрд грн.

Про це сказав Прем’єр-міністр України Денис Шмигаль на засіданні уряду в п’ятницю, передає Укрінформ.
«Ще одна сфера, яку ми підтримуємо і яка має важливе економічне та соціальне значення — це житлове будівництво. Сьогодні уряд продовжить до 2026 року державну програму забезпечення молоді житлом, завдяки якій сотні молодих українських родин матимуть можливість отримати пільгові кредити на власну оселю. Завдяки цій програмі у будівництво житла буде інвестовано більше 1 млрд грн, а це нові робочі місця, податки, розвиток громад», - сказав Шмигаль.

Відео: телеграм-канал Премʼєр-міністра України
Він додав, що програма передбачає співфінансування з боку місцевих бюджетів, «і громади мають активно використовувати цю можливість».
«Ми очікуємо, що місцева влада набагато активніше долучиться, адже як ніхто має бути зацікавлена у тому, щоб молоді родини жили та працювали саме в їхній громаді», - сказав Шмигаль.
Як повідомлялося, Кабінет міністрів України продовжив дію Державної програми забезпечення молоді житлом до 2023 року.