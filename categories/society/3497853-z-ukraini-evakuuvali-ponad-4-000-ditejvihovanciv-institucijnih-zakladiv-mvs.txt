За межі України евакуювали 4 177 дітей – вихованців інституційних закладів, з-поміж них 2 382 - це діти-сироти та діти, позбавлені батьківського піклування.

Про це під час брифінгу в Медіацентрі Україна–Укрінформ повідомила заступник міністра внутрішніх справ Катерина Павліченко.
"За межі України евакуйовано 4177 дітей – вихованців інституційних закладів, серед яких 2382 – це діти-сироти та діти, позбавлені батьківського піклування", - поінформувала Павліченко.
За її словами, діти, які були позбавлені батьківського піклування, наразі потребують особливої та підвищеної уваги з боку держави та міграційної спільноти.
З початку повномасштабної війни рф в Україні до органів Нацполіції України (НПУ) надійшло близько 1800 звернень щодо майже двох тисяч безвісти зниклих дітей, і більшість із них була знайдена. Наразі перебувають у розшуку 139 дітей, нагадала представниця МВС.
Вона також повідомила, що є інформація про те, що щонайменше 234 тисячі дітей було примусово вивезено з України. Наразі встановлюються більш конкретні дані щодо цих дітей, зазначила Павліченко.
"Ми розуміємо, що для таких дітей, зокрема, дітей-сиріт, існує реальна загроза подальшого незаконного усиновлення на території росії, оминаючи законодавчо затверджену в Україні процедуру міжнародного усиновлення. Тому це питання також наразі знаходиться у фокусі держави", - уточнила вона.
Окремо заступниця глави МВС нагадала про те, що раніше Державна міграційна служба України (ДМСУ) значно і досить оперативно спростила порядок видачі, продовження і зміни закордонних паспортів та документів загалом для перетину кордону.
"І це суттєво полегшило перетин кордону для дітей у той час, коли ми мали дуже значні потоки евакуації дітей і загалом українців за кордон. Також слід зазначити, що є ще одна новація – це можливість батьками чи законними представниками дитини сформувати та використовувати е-паспорт для виїзду за кордон щодо дитини віком до 14 років", - розповіла Павліченко.
Як повідомляв Укрінформ, 23 травня Уповноважена (на той час - ред.) Верховної Ради з прав людини Людмила Денісова на дискусії "Захист прав людини під час війни" на Всесвітньому економічному форумі в Давосі навела дані, що російська федерація примусово вивезла на свою територію 1 млн 400 тис. українців, із яких понад 240 тис. дітей.
Фото: Павло Багмут, Укрінформ