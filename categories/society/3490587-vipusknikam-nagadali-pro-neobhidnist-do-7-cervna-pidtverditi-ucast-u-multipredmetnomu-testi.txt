Випускникам шкіл для складання національного мультипредметного тесту до 7 червня слід на своїх інформаційних сторінках підтвердити участь та вибрати населений пункт.

Як передає Укрінформ, про це Український центр оцінювання якості освіти повідомляє у Телеграмі.
“Щоб узяти участь у національному мультипредметному тесті, потенційні учасники мають обов'язково дотримуватися такого алгоритму: з 20 травня до 7 червня на своїх інформаційних сторінках підтвердити бажання проходити тестування й вибрати із запропонованого переліку назву населеного пункту, у якому (або поблизу з яким) учасник/учасниця планує перебувати в період проведення НМТ”, - ідеться в повідомленні.
Випускники, які у визначений період не підтвердять участі у НМТ, не зможуть брати участі в основній сесії тестування.
З 21 червня до 7 липня потрібно вдруге обов’язково на інформаційній сторінці вибрати населений пункт, де учаснику було б зручно проходити НМТ.
Для того, щоб бути правильно поінформованим/поінформованою щодо складання НМТ, варто читати повідомлення на офіційному сайті Українського центру оцінювання якості освіти та не довіряти неперевіреним джерелам.
Також інформацію можна отримувати і за допомогою Телеграм-каналу Українського центру.
Як повідомляв Укрінформ, 17 травня Міністерство освіти і науки України затвердило перелік населених пунктів, де буде сформована попередня мережа тимчасових екзаменаційних центрів для проведення національного мультипредметного тесту.