В Україні наразі сформований щонайменше п'ятиденний запас пального для альтернативних джерел енергопостачання у лікарнях.

Про це у телемарафоні заявив міністр охорони здоров'я України Віктор Ляшко, передає кореспондент Укрінформу.
“Ще на початку вересня ми провели комісію ТЕБ і НС, на якій було прийнято рішення забезпечити у лікарнях, як мінімум, 5-денний запас пального для альтернативних джерел енергопостачання у лікарнях. Наразі цей запас сформований, і ми далі нарощуємо потужності, щоб ще більше розширити можливості працювати лікарням у автономному режимі”, - сказав Ляшко.
Відповідаючи на питання щодо того, хто відповідає за підтримку цього запасу у належній кількості, Ляшко уточнив, що у кожному регіоні були сформовані оперативні штаби від департаментів охорони здоров'я облдержадміністрацій. Були визначені відповідальні особи, які координують доставку пального до закладів охорони здоров'я, щоб це було у наявності у разі довготривалого відключення електроенергії.
“І так як ми бачимо, що воно підключається у різних регіонах і районах по-різному, - це дозволить нам робити перекидки пального, щоб забезпечити найбільш критичну потребу, тобто, доставити пальне туди, де воно потрібне саме зараз”, - поінформував глава МОЗ.
Міністр заявив, що питання наявності пального на території України координується урядом.
“Зокрема є визначені і відповідальні органи, а саме — Мінекономіки, яке координує доставку пального в Україну. Тому у принципі, ми готові до потенційного можливого відключення електроенергії, щоб пройти цей період без кризових ситуацій”, - сказав чиновник.
Також Ляшко зауважив, що медична система України нині майже щодня долає кризові періоди і стрес-фактори. Тому на кожну ситуацію, яка у медсистеми України викликає певне кризове реагування, як то хвилі пацієнтів з важкими формами респіраторних недуг тощо, у МОЗ України опрацьовують алгоритми, щоб потім ці ситуації не повторилися.
“І те, що було з 24 по 28 лютого, або на початку березня, наприклад, щодо наявності лікарських препаратів у аптечних закладах, - то наразі ми готові зовсім інакше”, - поінформував міністр.
Глава МОЗ, звертаючись до громадян, заявив, що у разі потенційного відключення світла потрібно знати, що аптеки працюють у закладах охорони здоров'я, і що ті аптечні пункти, які там знаходяться, підключаються до дизель-генераторів закладів охорони здоров'я.
“І у цих аптечних пунктах ще з вересня сформовані запаси тих препаратів, по яких виникала критична недостатність, коли значно зростав попит. Тому ми готові до викликів і готові боротися”, - сказав він.
Як повідомлялося, 25 листопада Ляшко заявив, що для лікарень буде доставлено ще біля 1,1 тис генераторів.