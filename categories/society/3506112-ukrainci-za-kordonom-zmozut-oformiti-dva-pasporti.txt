Кабінет Міністрів ухвалив постанову про реалізацію експериментального проєкту щодо оформлення паспорта громадянина України та паспорта громадянина України для виїзду за кордон громадянам, які перебувають за межами країни.

Як передає Укрінформ, документ від 10 червня опублікований на Урядовому порталі.
«Погодитися з пропозицією Міністерства внутрішніх справ, Міністерства закордонних справ та Державної міграційної служби щодо реалізації протягом двох років з дня набрання чинності цією постановою експериментального проєкту щодо оформлення паспорта громадянина України та паспорта громадянина України для виїзду за кордон громадянам України, які перебувають за межами України», - йдеться в постанові.
Документом встановлено, що розміщений за межами України відокремлений підрозділ державного підприємства, що належить до сфери управління Державної міграційної служби та є адміністратором Єдиного державного демографічного реєстру, здійснюватиме прийняття документів для оформлення паспорта українцям, які перебувають за межами Батьківщини.
Уряд затвердив порядок реалізації експериментального проєкту, а також доручив Міністерству внутрішніх справ забезпечити координацію заходів щодо його втілення у життя.
МВС має протягом шести місяців після завершення експериментального проєкту подати уряду звіт про його результати, а також у разі потреби пропозиції щодо вдосконалення законодавства у відповідних сферах.
Постанова набирає чинності через 15 днів з дня її опублікування.
Як повідомлялося, Кабінет Міністрів 7 травня затвердив експериментальний проєкт щодо одночасного оформлення (у тому числі замість втраченого або викраденого) обміну паспорта громадянина України та паспорта громадянина України для виїзду за кордон. Проведення експерименту пропонується встановити протягом двох років.