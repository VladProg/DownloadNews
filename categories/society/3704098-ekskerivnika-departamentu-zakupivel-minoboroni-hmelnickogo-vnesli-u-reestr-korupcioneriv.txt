Екскерівника Департаменту держзакупівель та постачання матеріальних ресурсів Міністерства оборони України Богдана Хмельницького, який закуповував для армії яйця по 17 гривень за штуку, внесли до реєстру корупціонерів.

Як передає Укрінформ, про це повідомляє Національне агентство з питань запобігання корупції.
Підставою для внесення Хмельницького до реєстру корупціонерів стало виконання Міністерством оборони внесеного у січні 2023 року припису НАЗК, за результатами якого посадовця притягнули до дисциплінарної відповідальності: ще до початку гучного скандалу із завищеними цінами на продукти харчування Хмельницький не надав на запит НАЗК копії звіту аудиту процесу закупівель у очолюваному ним департаменті, маючи його у своєму розпорядженні.
У березні цього року Солом’янський районний суд Києва дослідив факт неправомірних дій експосадовця і притягнув його до адміністративної відповідальності, чим підтвердив, що Хмельницький, надавши неправдиву інформацію в офіційних документах, перешкоджав НАЗК здійснювати перевірку, зауважили в Нацагентстві.
“Стратегічна важливість рішень суду та Міноборони щодо притягнення Хмельницького до адміністративної та дисциплінарної відповідальності полягає не у розмірі штрафу чи суворості застосованого дисциплінарного стягнення, а у констатації факту, що перешкоджання законній діяльності НАЗК щодо запобігання корупції вже є пов’язаним з корупцією правопорушенням, а особи, які надалі вчинятимуть такі дії, неодмінно будуть покарані із внесенням до реєстру корупціонерів”, – зазначив заступник голови НАЗК Андрій Вишневський.
Як повідомлялося, наприкінці 2022 року під час проведення перевірки організації роботи з питань запобігання корупції у Міністерстві оборони НАЗК витребувало матеріали та аудиторський звіт процесу закупівель товарів, робіт та послуг в умовах воєнного стану, який проводився в очолюваному на той момент Хмельницьким департаменті.
Хмельницький, який відповідав за проведення закупівель та достеменно знав про наявні порушення законодавства, надіслав до НАЗК листа, в якому заявив про неможливість надання звіту нібито через його відсутність. Проте НАЗК встановило факт його ознайомлення під підпис із цим звітом задовго до того, як він надав недостовірну інформацію НАЗК, у зв’язку з чим був складений протокол про вчинення пов’язаного з корупцією правопорушення.
Одночасно із складенням протоколу НАЗК надіслало до Міноборони вимогу щодо усунення Хмельницького від посади та внесло 23 січня 2023 року міністру оборони припис про встановлення причин та умов, що сприяли невиконанню вимог закону і проведення службового розслідування.
Про виконання цього припису та накладення на Хмельницького дисциплінарного стягнення за порушення вимог антикорупційного законодавства Міноборони поінформувало НАЗК, надіславши копію відповідного наказу.
Фото з відкритих джерел