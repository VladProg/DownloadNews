Посол України в Ізраїлі Євген Корнійчук закликав офіційний Єрусалим відмовитися від намірів скасувати медичне страхування для українських біженців.

Відповідну заяву опубліковано на сторінці посольства у Фейсбуці, передає Укрінформ.
«Ми глибоко розчаровані та стурбовані нещодавнім рішенням Ізраїлю скасувати медичне страхування біженців. Ми закликаємо ізраїльський уряд не відвертатися від базового гуманітарного акту - турботи про здоров'я наших біженців», - зазначається в заяві.
Очільник диппредставництва зауважив, що ізраїльський уряд не лише відмовляється продавати Україні системи захисту цивільного населення, а й припиняє медичну допомогу біженцям, «які втекли до Ізраїлю від загрози жорстокого вбивства росіянами».
«Ми закликаємо міністра фінансів Смотрича та міністра соціальної політики Маргі переглянути своє рішення та в якості жесту гуманізму забезпечити українським біженцям базовий соціальний захист та медичне страхування», - наголосив посол України.
Посольство України в Ізраїлі також попередило співвітчизників, що згідно із останніми рішеннями уряду Держави Ізраїль припинено фінансування програми безкоштовного медичного страхування та обслуговування для біженців з України.
Українські дипломати зазначили, що посольство вживає необхідних заходів реагування для пошуку взаємоприйнятного рішення з ізраїльською стороною.