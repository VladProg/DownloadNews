Україна планує розширення видачі документів для своїх громадян за кордоном, наразі уряд веде перемовини про таку можливість із п’ятьма країнами Євросоюзу.

Про це йдеться у повідомленні Урядового порталу, передає Укрінформ.
Як зазначається, віцепрем’єр-міністр з питань європейської та євроатлантичної інтеграції Ольга Стефанішина провела сьоме засідання робочої групи щодо захисту прав і свобод громадян України, які перебувають на території держав-членів ЄС та інших держав як тимчасово переміщені особи.
Зокрема, вона привітала продовження Євросоюзом до березня 2024 року статусу тимчасового захисту для українських переселенців. Це дозволить їм отримувати доступ до проживання, ринку праці, медичної допомоги та освіти для дітей.
Під час зустрічі учасники обговорили роботу над забезпеченням українських громадян за кордоном документами, зокрема посвідченнями водія та в подальшому запуск роботи мобільних центрів Сервісних центрів МВС на території держав-членів ЄС.
Зазначається, що наразі у польських містах Варшава, Краків та Гданськ відкрито відокремлені підрозділи ДП «Документ», де українці можуть отримати паспорт громадянина України та закордонний паспорт, однак обмін посвідчень водія наразі здійснюється лише у Варшаві.
Було відзначено, що ведуться переговори і планується розширення видачі документів у Чехії, Іспанії, Словаччині, Туреччині та Німеччині.
Окремо учасники розглянули питання доступу до освіти за кордоном, в тому числі дошкільної. Наголошується, що у 32 країнах працює 211 закладів, які надають освіту з урахуванням українознавчого компоненту (включаючи суботні та недільні школи) та 85 класів з українською мовою навчання. У закладах загальної середньої освіти за кордоном викладають українською мовою та за українськими державними стандартами 2174 вчителі.
Учасники звернули увагу на важливість залучення українських дітей за кордоном до навчання за українською програмою та в українських школах. Крім того, було домовлено проаналізувати навантаження на дітей, які навчаються одночасно в закордонній та українській школах, і запропонувати варіанти ефективного поєднання.
Також громадяни, які тимчасово або постійно проживають за кордоном, можуть здобувати загальну середню освіту за державними стандартами України у Державному ліцеї «Міжнародна Українська школа», в який на індивідуальний екстернат можуть бути зараховані всі бажаючі за заявами батьків і наявності документів.
Під час зустрічі було представлено нові онлайн-інструменти від ЄС для пошуку роботи, які допоможуть тимчасово переміщеним українцям працевлаштуватися в країнах ЄС.
Як повідомлялося, після початку російського вторгнення в Україну у лютому 2022 року Європейський Союз вперше у власній історії активував так звану Директиву тимчасового захисту, яка надає людям, що рятуються від війни в Україні на території ЄС, переважно, жінкам та дітям, соціальний захист, право на медичне обслуговування, доступ до освіти та системи працевлаштування.