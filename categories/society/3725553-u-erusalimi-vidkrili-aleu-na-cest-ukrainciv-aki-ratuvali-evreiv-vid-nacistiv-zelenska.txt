Перша леді Олена Зеленська в Єрусалимі взяла участь в урочистому відкритті алеї імені подружжя українців Щепанюків, які під час Другої світової рятували євреїв від нацистів.

Як передає Укрінформ, про це Зеленська повідомила у Фейсбуці.
“Ця дивовижна історія порятунку почалася в 1941 році в місті Бориславі Львівської області, коли подружжя Юлії та Романа Щепанюків сховало своїх сусідів-євреїв, родину Вайс: маму, тата й трьох дітей від нацистів. Так і жили, ризикуючи собою, багато місяців. Певно, саме такий вигляд і має справжній порятунок – не яскравий кіноефект, а буденна, щоденна праця заради того, щоб хтось жив. І їм вдалося!”, - написала перша леді.

Відео: Олена Зеленська, Телеграм

Зеленська розповіла, що родина Вайс врятувалась і після звільнення міста переїхала до новоствореної держави Ізраїль. Один із синів, Шевах Вайс, став політиком - обіймав посаду спікера Кнесету, був послом Ізраїлю у Польщі.

За словами дружини Президента, своїх рятівників Вайси не забули. За рішенням “Яд Вашем” Щепанюків визнали Праведниками народів світу. Це почесне звання надається людям, які ризикуючи собою, рятували євреїв від нацистського знищення. “А тепер за рішенням муніципалітету Єрусалима в місті буде ще й алея імені подружжя Щепанюк”, - відзначила вона.
Зеленська нагадала, що в Україні понад 2600 родин, які визнані Праведниками народів світу: “І нині частина з них, як і всі українці, переживає війну та загрозу. Знову”.
Перша леді додала: коли зло повертається у світ, саме такі прості людські приклади, як історія Щепанюків, дають надію – на те, що в найтемнішу мить існують допомога, самопожертва, підтримка.
Як повідомлялося, Олена Зеленська перебуває з візитом в Ізраїлі.