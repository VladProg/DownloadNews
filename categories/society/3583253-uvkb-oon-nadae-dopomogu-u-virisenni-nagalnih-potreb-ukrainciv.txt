Управління Верховного комісара ООН у справах біженців (УВКБ ООН) у рамках спільних зусиль виконує свою частину роботи з вирішення потреб України.

Як передає Укрінформ, про це сказала представниця УВКБ ООН Ліндхольм Біллінг під час відвідування з віцепрем’єр-міністром України Іриною Верещук відремонтованих в рамках житлової програми УВКБ ООН будинків у Бородянському районі Київської області, повідомляє Агентство ООН у справах біженців.

«Потреби в Україні величезні, і УВКБ ООН прагне виконати свою частину від спільних зусиль для вирішення цих потреб. Оскільки зимова температура в деяких частинах країни може впасти до –20 градусів за Цельсієм, УВКБ ООН поспішає відремонтувати якомога більше будинків перед настанням зими для вразливих верств населення через участь у наших програмах, щоб вони були в безпеці та теплі цієї зими в своїх будинках», – сказала Біллінг.
Зазначається, що будинки у Бородянці, пошкоджені під час обстрілів на початку цього року, були відремонтовані за допомогою житлової програми УВКБ ООН, яка підтримала реагування місцевої влади.
З моменту початку повномасштабної війни в Україні майже 14 мільйонів людей залишили свої домівки в пошуках безпеки, а будинки понад 800 000 сімей були зруйновані або пошкоджені внаслідок ракетних атак та обстрілів російських військ.
У тісній координації з українським урядом, місцевою владою та громадами УВКБ ООН виявляє особливо вразливі сім’ї, в яких є люди похилого віку, люди з інвалідністю або малозабезпечені сім’ї, які потребують підтримки для ремонту своїх будинків. Це частина колективних зусиль УВКБ ООН, спрямованих на те, щоб люди мали гідні і теплі умови для життя, особливо з наближенням зими.
УВКБ ООН, Агентство ООН у справах біженців, – це глобальна організація, яка присвячує свою діяльність порятунку життів, захисту прав та побудові кращого майбутнього для біженців, вимушено переміщених громад та осіб без громадянства. Починаючи з 1950 року, УВКБ ООН координує міжнародні зусилля, спрямовані на захист людей, змушених полишати свої оселі через конфлікт або переслідування. Організація надає таким особам життєво необхідну допомогу: житло, продукти харчування, воду, а також захищає їхні фундаментальні права.
УВКБ ООН працює в Україні з 1994 року.