Польща передасть Експертній службі Міністерства внутрішніх справ велику партію реагентів, а польські експерти долучатимуться до гуманітарного розмінування на території України.

Про це йшлося під час зустрічі заступниці міністра внутрішніх справ Мері Акопян із заступником міністра внутрішніх справ і адміністрації Республіки Польща Бартошем Гродецьким, передає пресслужба МВС.
«Наразі польські партнери готують до відправки в Україну велику партію реагентів для Державного науково-дослідного експертно-криміналістичного центру МВС. Окрім того, польська сторона серйозно працює над розгортанням в Україні групи своїх спеціалістів для підтримки нашої держави у гуманітарному розмінуванні територій, забруднених мінно-вибуховими предметами», - повідомила Акопян.
Вона також поінформувала, що під час зустрічі з польським колегою було обговорено питання роботи слідчих поліції Польщі, що залучених у складі міжнародних груп до фіксації воєнних злочинів, вчинених російським агресором в Україні.
Як повідомляв Укрінформ, у МВС заявили, що після завершення всіх бойових дій в Україні для первинного розмінування 270 тис. квадратних кілометрів території потрібен один рік. Якщо ж говорити про повне розмінування полів, лісів, водоймищ, то на це необхідно, за приблизними підрахунками, від 5 до 10 років.