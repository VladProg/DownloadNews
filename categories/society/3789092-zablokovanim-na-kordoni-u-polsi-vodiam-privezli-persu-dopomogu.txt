Для водіїв вантажівок, які вже 12 днів заблоковані на українсько-польському кордоні, привезли першу партію допомоги - 11 тисяч порцій з їжею, 700 бутлів води та медикаменти.

Про це повідомляє кореспондент Укрінформу.

«Ми зрозуміли, що ви вже тут знаходитеся більше ніж 10 днів, і є велика потреба у харчах, воді, медикаментах, а також вже настали холоди й потрібне паливо. Польська місцева влада обіцяла забезпечити усім необхідним, але я бачу, що цього недостатньо, а кількість водіїв зростає. Сьогодні на пункті пропуску «Краківець - Корчова» приблизно 1200 машин, стільки ж на ПП «Дорогуськ - Ягодин» та понад 500 у ПП «Рава-Руська - Гребенне», а це майже 3000 водіїв, які застрягли біля кордону. Тому ми створили спільно з українським бізнесом та перевізниками штаб допомоги», - сказав заступник міністра розвитку громад, територій та інфраструктури України Сергій Деркач.

Перша партія допомоги, яку привезли, містить 11 тисяч порцій продуктів харчування, 700 бутлів води та медикаменти, які закуповували за запитами перевізників. Окрім того, найближчим часом водіям підвезуть понад 13 тисяч літрів пального. На кожному пункті пропуску, де перебувають українські перевізники, створили ініціативну групу, яка відповідатиме за створення запитів та роздачу допомоги.
Делегація від міністерства відвідала польські паркінги, які в радіусі 60 км від кордону переповненні українськими вантажівками. Більшість з них віддалені від магазинів та аптек, а щоб дістати воду, водіям потрібно долати кілька десятків кілометрів. Перевізникам, які стоять на узбіччях доріг, а протяжність подекуди сягає 30-40 км у дві сторони, теж видали допомогу. Українці кажуть, що попри те, що поляки обіцяли їх підтримувати, ні харчів, ні води, ні навіть потрібної кількості вбиралень вони не отримують, а уряд України закликають не йти на поступки й умови польських протестувальників.

Разом з тим Державна служба України з безпеки на транспорті відкрила Гарячу лінію підтримки українських водіїв +38-(067)-120-04-83.
«У нас цілодобово і без вихідних працює лінія підтримки, і якщо виникає будь-яка ситуація чи провокація, ви можете телефонувати. Ми будемо відразу реагувати і передавати тим службам, які зможуть вам допомогти», - зазначив глава Укртрансбезпеки Євген Зборовський.






Для заблокованих на кордоні в Польщі водіїв привезли першу партію допомоги / Фото: Анастасія Смольєнко, Укрінформ






































































Як повідомляв Укрінформ, з 6 листопада польські перевізники розпочали блокаду руху вантажівок біля трьох найбільших пунктів пропуску на кордоні з Україною: “Корчова - Краківець”, “Гребенне - Рава-Руська”, “Дорогуськ - Ягодин”.
Серед вимог до уряду Польщі - повернення практики дозволів для українських перевізників; посилення для іноземців правил перевезень за ЄКМТ (Європейська конференція міністрів транспорту); неможливість реєструвати компанії в Польщі, якщо її фінансова діяльність відбувається не на території ЄС; створення окремої черги для автомобілів на номерах країн ЄС; створення окремої черги на всіх кордонах для порожніх фур, отримання доступу до української системи "Шлях".