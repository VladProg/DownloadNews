Верховна Рада ухвалила за основу законопроєкт, який пропонує розширити можливості здобуття професійної освіти в умовах воєнного стану та відновлення економіки.

Як передає Укрінформ, за відповідний документ проголосувало 306 народних депутатів, повідомляється на сайті парламенту.
Автори законопроєкту зауважують, що на тлі нинішніх подій може загостритися, зокрема, проблема, пов'язана з неможливістю повторного здобуття профтехосвіти за публічні кошти, адже потребу в кваліфікованих робітниках певних професій складно буде перекрити лише новими вступниками. Натомість переконані депутати, цю проблему можна буде вирішити шляхом перепідготовки чи підвищення кваліфікації колишніх учнів.
Згідно з законопроєктом, пропонується надати українцям дозвіл повторно здобувати профтехосвіту за публічні кошти. Згідно з документом, громадянам України пропонується дозволити безоплатно впродовж життя здобувати профтехосвіту за іншими професіями, але не раніше, ніж через три роки після завершення безоплатного здобуття такої освіти за попередньо здобутою професією, за умови наявності підтвердженого страхового стажу не менш як два роки, а також за умови наявності вільних місць після зарахування осіб, які безоплатно здобуватимуть профтехосвіту вперше.
Документ також передбачає, що до завершення трирічного періоду й за відсутності підтвердженого страхового стажу особа зможе безоплатно здобувати профтехосвіту за іншою професією, якщо за станом здоров'я вона втратила можливість виконувати роботу за здобутим раніше фахом. А замість формального контролю за працевлаштуванням випускників закладів професійної освіти пропонують наділити місцеві державні адміністрації більш активними повноваженнями для сприяння працевлаштуванню випускників, підготовка яких проводилася за державним або регіональним замовленням.
Якщо запропоновані зміни ухвалять в цілому, закладам профтехосвіти буде заборонено відмовляти особам у прийнятті документів та в зарахуванні на навчання на умовах державного чи регіонального замовлення за відсутності реєстрації місця проживання особи в межах відповідної територіальної громади. Парламентарії хочуть передбачити, що освітні програми можуть бути спрямовані на здобуття особами як повних, так і часткових професійних кваліфікацій, що в умовах воєнного стану дасть змогу здійснювати підготовку й перепідготовку кваліфікованих робітників за короткостроковими програмами під конкретні потреби держави у відбудові країни.
Депутати також проголосували за скорочення терміну підготовки цього законопроєкту до другого читання.