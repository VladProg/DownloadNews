Національне інформаційне бюро при Мінреінтеграції продовжує збирати й актуалізувати дані про депортованих росіянами українських дітей.

Як передає Укрінформ, про це Міністерство з питань реінтеграції тимчасово окупованих територій повідомляє у Телеграмі.
«Узагальнені дані розміщено на державному порталі «Діти війни». До їх збору й аналізу долучаються Офіс Президента, Офіс генерального прокурора, Служба безпеки України, Служба зовнішньої розвідки, Національна поліція, громадські організації тощо», - ідеться в повідомленні.
Згідно з останніми даними НІБ, незаконно депортованими вважаються 19 514 українських дітей.
При цьому на тимчасово захоплених територіях і в росії перебувають близько 4 390 статусних дітей - сиріт і позбавлених батьківського піклування.
«Щодня Національне інформаційне бюро оновлює інформацію на порталі. Зібрані дані будуть використані українськими та міжнародними слідчими для притягнення до відповідальності винних у незаконній депортації українських дітей», - зазначають у міністерстві.
Усіх, кому відомо про депортацію дітей, Мінреінтеграції просить повідомляти про це на цілодобову гарячу лінію НІБ: 16-48 і (044) 287-81-65.
Як відомо, питання повернення депортованих дітей перебуває під особистим контролем Президента Володимира Зеленського.