Прем'єр-міністр України Денис Шмигаль обговорив з директором Європейського регіонального бюро Всесвітньої організації охорони здоров'я (ВООЗ) Гансом Клюге потреби та виклики української медицини.

Як передає Укрінформ, про це Шмигаль повідомив у Телеграмі.
"Підтримка медичної сфери в умовах війни залишається одним із пріоритетів уряду. Обговорили потреби та виклики медицини з директором Європейського регіонального бюро ВООЗ Гансом Клюге", - зазначив Шмигаль.

За його словами, уряд разом із ВООЗ активно працює над забезпеченням українських лікарень автомобілями швидкої допомоги та обладнанням.
"Ключовим завданням зараз так само є забезпеченість медичних закладів якнайбільшою кількістю енергетичного обладнання. Розраховуємо, що ВООЗ активно долучиться й до цього процесу", - наголосив Шмигаль.

Так само, за його словами, спільно приділяється значна увага розвитку в Україні медицини катастроф, сфери психічного здоров’я, системи реабілітації та протезування.
"Крім того, обговорили з Гансом Клюге розширення медичних послуг для пацієнтів у постраждалих від війни регіонах, зокрема на Херсонщині. А також відновлення медичної системи на звільнених територіях. Вдячний ВООЗ та особисто доктору Клюге за вагому підтримку України й українців", - підкреслив Шмигаль.

Як повідомляв Укрінформ, 16 листопада Шмигаль під час зустрічі з віцепрезиденткою Світового банку Анною Б’єрде обговорив підтримку держбюджету на 2023 рік, а також спільні програми в енергетиці, транспорті й медицині.
Фото: Денис Шмигаль/Телеграм