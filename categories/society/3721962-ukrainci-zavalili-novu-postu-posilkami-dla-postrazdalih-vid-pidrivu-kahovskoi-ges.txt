"Нова пошта" й благодійний фонд “Онуки” призупинили прийом гуманітарних посилок для постраждалих від підриву Каховської ГЕС регіонів через надмірні обсяги допомоги.

Про це повідомляє пресслужба НП, передає Укрінформ.
«За останні 4 дні українці принесли у відділення «Нової пошти» 50 тисяч посилок для постраждалих від підриву Каховської ГЕС. Це 1500 тонн гуманітарної допомоги. Тобто 200 кг вантажу на кожну людину, яка потребує першої допомоги. Це у декілька разів перевищує потреби постраждалого населення», - йдеться у повідомленні.
За інформацією компанії, наразі прийом та відправка на БФ “Онуки” гуманітарних вантажів призупинена в будь-який населений пункт. Обмеження діятимуть, поки працівники фонду та волонтери не відсортують і не розподілять вже отримані гуманітарні вантажі.
За попередніми підрахунками, надісланої допомоги вистачить на 3-6 місяців у залежності від потреб населення.
Як повідомлялося, 6 червня росіяни підірвали Каховську ГЕС, вналідок цього на Херсонщині затоплено понад 600 кв кілометрів, у регіоні триває евакуація громадян.