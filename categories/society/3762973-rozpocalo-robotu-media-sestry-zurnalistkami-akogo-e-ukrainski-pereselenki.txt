Розпочав роботу міжнародний онлайн-журнал Sestry, журналістками якого стали українські переселенки в різних куточках світу.

Про це Укрінформу повідомила журналістка Альбіна Трубенкова, яка увійшла у команду нового медіа.
«Головний офіс онлайн-журналу розташований у Варшаві. Кореспондентки Sestry - це жінки, які через війну залишили свій дім і тимчасово проживають у країнах ЄС, США, Канаді. За кожною з авторок стоїть Історія, якою вони поділяться зі світом» - сказала вона.
Головним редактором проєкту стала Марія Гурська - українська журналістка, телеведуча і програмний директор телеканалу "Еспресо".
Міжнародна платформа Sestry виходитиме трьома мовами - українською, польською та англійською. Sestry - це надихаючі історії людей, які попри війну стали сильнішими, про бізнеси, яким вдалось не лише вижити, а й стати на ноги.
Також на сайті є поради юристів, психологів, експертів ринку праці. Представлена в новому медіа і політика — інтерв’ю зі світовими лідерами, аналітика та публіцистика від топспікерів. Серед перших матеріалів онлайн-журналу — стаття Віталія Портникова «Діалог з Україною», ексклюзивні інтерв'ю з кінорежисером Аґнєшкою Голланд і письменницею Оксаною Забужко, розмова про майбутнє України з професором економічних наук, євродепутатом від Польщі Данутою Хюбнер, історії українців, які пережили окупацію.
За словами авторів проєкту, журналістки Sestry працюють на найвпливовіших майданчиках у світі, тож редакція пильнуватиме, щоб підтримка України за кордоном не зменшувалась. Нове медіа допомагатиме українцям бути в курсі головних політичних подій вдома і за межами України.
Воно створене за підтримки фондів Media Liberation Fund та Kulczyk Foundation.
Ядро польської команди Sestry складають Єжи Вуйцик (ексзаступник головного редактора «Газети Виборчої» та її видавець); Йоанна Мосей (ексзаступниця головного редактора «Газети Виборчої»); Александра Кліх (ексзаступниця головного редактора «Газети Виборчої» та колишній головний редактор «Високих Обцасів»).
З українського боку - Марія Гурська (журналістка та ведуча телеканалу "Еспресо"); Альбіна Трубенкова (журналістка, ексконсультант з медіа Урядового офісу з євроінтеграції та ексконсультант проєктів представництва ЄС в Україні); Наталія Ряба (журналістка, працювала в українській редакції RFI, колишній старший редактор тижня на телеканалі "Україна 24"); Ірина Твердовська (керівниця Комунікаційного медіацентру при посольстві України у Польщі (2022-2023 роках) та генеральному консульстві в Любліні).