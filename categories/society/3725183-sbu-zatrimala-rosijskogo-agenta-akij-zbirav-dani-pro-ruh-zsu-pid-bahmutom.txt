Служба безпеки України повідомила про підозру жителю Костянтинівки Донецької області, який передавав ФСБ РФ місця дислокації та напрямки руху підрозділів Збройних сил України, задіяних у проведенні контрнаступальних операцій в районі Бахмута.

Як передає Укрінформ, про це СБУ повідомляє у Телеграмі.
«Особливо ворога цікавили координати бойових позицій та маршрути переміщення третьої окремої штурмової бригади ЗСУ», - ідеться у повідомленні.
Також зловмисник повідомляв агресору про локації складів із паливно-мастильними матеріалами та кількість військових колон Сил оборони, які проходять через українські блокпости.
Інформатор здійснював передачу відомостей російській спецслужбі під вигаданим іменем через месенджер. При цьому він регулярно видаляв переписку з ФСБ.


Інформація потрібна була загарбникам для планування дій, спрямованих на стримування контрударів ЗСУ на східному фронті, у тому числі за рахунок проведення прицільних артобстрілів.
Співробітники СБУ затримали чоловіка під час спроби передачі інформації загарбнику.
За даними слідства, на початку червня цього року він дистанційно був залучений росіянами до протиправної діяльності.

У поле зору ворога зловмисник потрапив через неодноразові антиукраїнські коментарі під фейковими новинами на прокремлівських Телеграм-каналах.
Слідчі СБУ повідомили затриманому про підозру за ч. 7 ст. 111-1 Кримінального кодексу України (колабораційна діяльність).
Зловмисник перебуває під вартою. Йому загрожує до 15 років тюремного ув’язнення.

Як повідомляв Укрінформ, у червні СБУ у Сумській області затримала місцеву жительку, яка здавала ФСБ РФ дані про місця дислокації Сил оборони в регіоні.
Фото: СБУ