Легалізація ліків на основі медичного канабісу не призведе до процвітання «чорного ринку», а навпаки - сприятиме його зменшенню.

Таке переконання висловила народна депутатка, членкиня Комітету ВР із питань здоров'я нації, медичної допомоги та медичного страхування Ольга Стефанишина в інтерв’ю Укрінформу.
«Переконана, що легалізація ліків на основі медичного канабісу не призведе до розквіту «чорного ринку», тому що легалізація таких речей призводить до його зменшення, хоч як парадоксально це не звучало б», - зазначила Стефанишина.
Парламентарійка нагадала, що в Україні щонайменше два мільйони людей з тяжкими захворюваннями (не враховуючи тих, хто страждає на ПТСР), які потребують ліків на основі медичного канабісу.
Стефанишина переконана, що коли перед пацієнтом буде вибір - купити за велику суму «щось незрозуміле та сумнівної якості» або придбати перевірені та сертифіковані препарати втричі дешевше в аптеці, то людина обере другий варіант.
«Що ж у такому разі відбудеться з дилерами, які нелегально постачають медичний канабіс? Вони втрачатимуть прибутки. Тому, я думаю, що легалізація медичного канабісу жодним чином не призведе до розквіту “чорного бізнесу” в Україні», - підсумувала вона.


Як повідомляв Укрінформ, 13 липня Верховна Рада ухвалила в першому читанні законопроєкт №7457 "Про регулювання обігу рослин роду коноплі (Cannabis) в медичних, промислових цілях, науковій та науково-технічній діяльності для створення умов щодо розширення доступу пацієнтів до необхідного лікування онкологічних захворювань та посттравматичних стресових розладів, отриманих внаслідок війни".