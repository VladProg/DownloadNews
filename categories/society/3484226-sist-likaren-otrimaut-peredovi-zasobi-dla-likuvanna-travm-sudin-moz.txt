Українські лікарні, які працюють із пораненими внаслідок російських атак, а саме – 6 таких медзакладів, - отримають новітні матеріали для лікування судинних травм від американської компанії «Humacyte».

Про це інформує пресслужба МОЗ України, передає Укрінформ.
«Перше постачання безклітинних судин людини (Human Acellular Vessels, або HAV) – уже на шляху до України. У співпраці з Міністерством охорони здоров’я України та Управлінням з продовольства і медикаментів США (FDA) скоординовано доставку та використання HAV як гуманітарної допомоги», - поінформували у МОЗ.
Зі свого боку перший заступник міністра охорони здоров’я Олександр Комаріда від імені всієї України подякував компанії «Humacyte» за допомогу та надання унікальних передових технологій для порятунку наших людей.
«Також ми вдячні колегам з інших країн, які допомагатимуть нашим лікарям працювати зі штучними судинами», - уточнив перший заступник глави МОЗ.
У свою чергу доктор медичних наук, головний виконавчий директор Humacyte Лаура Нікласон заявила, що компанія пишається тим, що робить свій внесок у поточну меддопомогу Україні та підтримує пацієнтів та відважних медичних працівників на місцях під час цієї гуманітарної кризи.
Як уточнили у МОЗ, Human Acellular Vessels (HAV), безклітинні судини людини, – це готові замінники судин людини, що можуть використовуватися як заміна для відновлення кровотоку в кінцівці, коли підшкірні вени або синтетичні трансплантати не є найкращими варіантами.
Раніше міністр оборони США визнав лікування судинної травми пріоритетним призначенням HAV. HAV є досліджуваним продуктом і не був схвалений для продажу FDA або будь-яким міжнародним регуляторним органом.