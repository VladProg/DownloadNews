Вищий антикорупційний суд обрав екснардепу та бізнесмену Максиму Микитасю запобіжний захід у вигляді цілодобового домашнього арешту у справі щодо недобудованих військових складів Міноборони.

Як передає Укрінформ, про це інформує пресслужба Спеціалізованої антикорупційної прокуратури.
"Слідчий суддя обрав запобіжний захід народному депутату України VIIІ скликання, який спільно з іншими особами підозрюється у заволодінні понад 307 млн грн коштів Міністерства оборони України. Суд частково задовольнив клопотання детективів НАБУ, погоджене прокурором САП, та обрав указаному підозрюваному запобіжний захід у вигляді цілодобового домашнього арешту", – йдеться у повідомленні.
Крім того, на екснардепа покладено низку процесуальних обов’язків: здати паспорти для виїзду за кордон, прибувати до слідчого за першою вимогою і не спілкуватися з іншими фігурантами провадження.
Як зазначається, САП вирішить, чи оскаржувати це рішення суду, після ознайомлення з ним.
У прокуратурі нагадали, що у кримінальному провадженні обрано запобіжні заходи ще п'ятьом фігурантам: помічнику нардепа – тримання під вартою з альтернативою внесення 19 млн грн застави, директору підрядної організації – застава у розмірі 805 тис. грн, двом військовослужбовцям – застава у розмірі 53 тис. грн та 214 тис. грн відповідно, а також ще одному військовому – особисте зобов’язання.
Як повідомляв Укрінформ, 25 жовтня поточного року колишньому народному депутату Максиму Микитасю та колишньому першому заступнику начальника Генерального штаба ЗСУ повідомили про підозру у заволодінні 307 млн грн при будівництві складів для боєприпасів.
Слідство встановило, що у 2018 році Міноборони уклало з підконтрольними народному депутату компаніями контракти на будівництво до 2021 року захищених складів зберігання ракет та боєприпасів ЗСУ на загальну суму орієнтовно 3 млрд грн. Частиною цих коштів нардеп планував заволодіти. Проте зробити це йому заважали законодавчі обмеження, які дозволяли Міноборони сплачувати аванс у сумі лише 30% від річного обсягу робіт. З метою реалізації злочинного наміру народний депутат та його помічник шляхом залучення службових осіб вищого та старшого офіцерського складу ЗСУ забезпечили ухвалення змін до постанов Кабміну, які дозволяли перерахування авансу на будівництво у розмірі 80% від загальної вартості контрактів, заявили в НАБУ.
У результаті протягом листопада-грудня 2018 року на рахунки підконтрольного депутату товариства Міноборони перерахувало понад 307 млн грн. Втім, будівництво об’єкта, який мав би підсилити обороноздатність країни, фактично не розпочали, а виділені кошти вивели на рахунки інших підконтрольних компаній.