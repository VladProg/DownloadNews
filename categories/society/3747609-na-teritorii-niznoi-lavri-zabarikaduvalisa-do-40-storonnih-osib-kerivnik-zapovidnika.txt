На території Нижньої лаври перебувають 30-40 невстановлених осіб, які саботують роботу комісії заповідника "Києво-Печерська лавра" у справі повернення майна у державну власність.

Про це повідомив в.о. гендиректора заповідника "Києво-Печерська лавра" Максим Остапенко у коментарі кореспонденту Укрінформу.
"Ми знаємо, що три-чотири десятки людей знаходяться на території Лаври. Ці люди прийшли туди не молитися, вони точно не монахи. І ці люди точно не мають якоїсь конструктивної мети - вони свідомо йдуть на провокації проти заповідника. Ці люди віряни, але серед них є ті, яких, як мені здається, всліпу використовують певні ділки, аби підтримувати ажіотаж та нервову обстановку довкола Києво-Печерської лаври", - зазначив Остапенко.
За його словами, встановити діалог із тими, хто забарикадувався у Лаврі, ще не вдалося, оскільки ці особи не налаштовані на конструктивну розмову. І поки Нижня лавра була у вільному доступі, "ці люди проходили, виходили, переміщалися, але жили там місяцями". Остапенко підкреслив, що поки тривають судові процеси з представниками УПЦ МП, комісія не заходить у приміщення, де живуть монахи та проводяться служби - йдеться про торговельні, виробничі приміщення, ресторани, готелі на території Нижньої Лаври.
"Звісно, кожного разу ми приходимо й просимо представитися, зазначити, звідки люди приїхали. Але там повний фанатизм в очах й абсолютно неадекватні розповіді, мовляв, поки ви не вивчили "протоколи сіонських мудреців", вам не можна заходити сюди. Вони вважають, що майно належить їм, що вони все тут створили. Аргументів про те, що майно належить державі та народу України, вони не сприймають",- зауважив виконувач обов'язків гендиректора заповідника.
Водночас Остапенко розповів, що заповідник звернувся до правоохоронців із тим, аби "поступово, без насилля з'ясувати, що це за люди, на яких підставах вони там перебувають та що роблять". Він підкреслив, що заповідник на законних підставах повертає своє майно, що підтвердили нещодавні рішення суду. За його словами, поки суди з УПЦ не завершилися, заповідник не може звернутися до виконавчої служби щодо примусового виконання законних рішень.
"Коли буде пройдено апеляцію, ми просто звернемося до виконавчої служби, і всіх сторонніх людей, які не повинні там знаходитися, ми маємо прибрати, згідно з законом", - підсумував Остапенко.
Як повідомляв Укрінформ, представники УПЦ оскаржуватимуть в апеляційних інстанціях рішення Господарського суду Києва щодо законності розірвання договору на користування майном Києво-Печерської лаври та щодо повернення майна.
Господарський суд міста Києва 10 серпня зобов'язав Свято-Успенську Києво-Печерську лавру (чоловічий монастир) УПЦ усунути перешкоди у користуванні майном Національному заповіднику "Києво-Печерська лавра" шляхом його повернення.
Водночас 9 серпня Господарський суд Києва визнав законним розірвання договору щодо безоплатного користування приміщеннями Нижньої лаври, який уклали монастир УПЦ МП та заповідник "Києво-Печерська лавра".