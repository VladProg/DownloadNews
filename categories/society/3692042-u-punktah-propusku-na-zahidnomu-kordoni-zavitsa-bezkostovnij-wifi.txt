В пунктах пропуску для автомобільного сполучення на західному кордоні розгорнуть безпечну Wi-Fi мережу.

Як передає Укрінформ, про це повідомляє Державна прикордонна служба.
“Підрозділи зв’язку Держприкордонслужби в пунктах пропуску на західному кордоні розгортають безкоштовну захищену мережу Wi-Fi. Відтак, подорожуючі особи, що слідують через “Шегині”, вже зараз можуть скористатися високошвидкісним вільним доступом до Інтернету, приєднавшись до мережі. Швидкість зазначеного доступу забезпечена супутниковим терміналом Starlink, а захищеність мережі – обладнанням компанії FortiNET”, - ідеться у повідомленні.
Заплановано, що до кінця квітня поточного року, мережа безкоштовного доступу до Інтернету запрацює в пунктах пропуску “Краківець”, “Рава-Руська”, “Ягодин”, “Порубне”, “Красноїльськ” та “Дяківці”.
Згодом безкоштовний Інтернет запрацює ще у 18 автомобільних пунктах пропуску на ділянці Західного регіонального управління Держприкордонслужби.
Як повідомляв Укрінформ, речник ДПСУ Андрій Демченко поінформував, що пасажиропотік громадян, які прямують в Україну, збільшився напередодні Великодніх свят. Якщо раніше в середньому за добу кордон перетинало до 80 тисяч осіб в обидва боки, то останнім часом - понад 110 тисяч осіб.
Фото: ДПСУ