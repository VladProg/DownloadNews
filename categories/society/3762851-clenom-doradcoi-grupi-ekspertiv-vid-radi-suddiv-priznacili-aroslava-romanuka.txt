Рада суддів України призначила членом дорадчої групи експертів за своєю квотою суддю Верховного Суду у відставці Ярослава Романюка, його заступником - суддю Шостого апеляційного адміністративного суду Володимира Кузьменка.

Про це повідомляє пресслужба РСУ, передає Укрінформ.
“Члени Ради суддів України за підсумками таємного голосування призначили членом до першого складу дорадчої групи експертів Ярослава Михайловича Романюка - суддю Верховного Суду України у відставці”, - ідеться в повідомленні.
Зазначається, що за Романюка віддали голоси 22 члени РСУ.
Заступником члена дорадчої групи експертів строком на три роки обрано суддю Шостого апеляційного адміністративного суду Володимира Кузьменка.
Згідно з інформацією Фундації DEJURE, Ярослав Романюк — колишній голова ВСУ та член ВРП. Раніше отримував негативний висновок Громадської ради доброчесності, зокрема, через те, що на посаді голови Верховного Суду підтримував злочинні “закони 16 січня” під час Революції гідності.
Як повідомлялося, дорадча група експертів у складі 6 осіб (троє з яких є міжнародними експертами) проводитиме добір кандидатів на посади суддів Конституційного Суду.
Фото: zib.com.ua