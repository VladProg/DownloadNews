Вищий антикорупційний суд обрав учаснику злочинного угрупування, яке очолював колишній голова Фонду держмайна, запобіжний захід у вигляді тримання під вартою з альтернативою внесення понад 5 млн грн застави.

Як передає Укрінформ, про це Спеціалізована антикорупційна прокуратура повідомляє у Телеграмі.
24 березня за клопотанням детективів Національного антикорупційного бюро України, погодженим прокурором САП, слідчий суддя ВАКС обрав запобіжний захід колишньому раднику голови ФДМУ - учаснику злочинної організації, яка протягом 2019 – 2021 років заволоділа понад 500 млн грн коштів держпідприємств, зокрема «Одеського припортового заводу» та «Об’єднаної гірничо-хімічної компанії».
Суд частково задовольнив клопотання та застосував до вказаного підозрюваного запобіжний захід у вигляді тримання під вартою з альтернативою внесення 5,368 млн грн застави.
У разі внесення застави на особу будуть покладені такі обов’язки: прибувати за кожною вимогою до детектива, прокурора та суду; повідомляти детектива, прокурора чи суд про зміну свого місця проживання та місця роботи; утримуватись від спілкування зі свідками та іншими підозрюваними у кримінальному провадженні. Також він має здати на зберігання до відповідних органів державної влади паспорти для виїзду за кордон, інші документи, що дають право на виїзд з України і в’їзд в Україну.
Строк дії запобіжного заходу – до 20 травня 2023 включно.
Ухвала може бути оскаржена безпосередньо до Апеляційної палати ВАКС протягом п’яти днів з дня оголошення судового рішення.
Як повідомляв Укрінформ, колишньому голові Фонду державного майна України повідомили про підозру в створенні злочинного угрупування, яке протягом 2019 – 2021 років заволоділо понад 500 млн грн коштів великих держпідприємств.
Як відомо, Фонд держмайна з вересня 2019-го по лютий 2022 року очолював Сенниченко Дмитро Володимирович.