У нашій країні наразі налічується уже більше мільйона власників вогнепальної зброї.

Про це в інтерв’ю Укрінформу заявив заступник міністра внутрішніх справ Ігор Бондаренко.
«У нас в Україні уже наразі власників вогнепальної зброї є більш як мільйон», - поінформував він.
Відповідаючи на питання, чи планується відображення дозволу на зброю, наприклад, у «Дії», Бондаренко сказав, що обов’язково в електронному форматі буде і дозвіл, і інформація про володіння певною одиницею зброї.
За його словами, МВС спільно з Мінцифри передбачили таку можливість, і наразі тривають технічні роботи щодо реалізації цього завдання.
Чиновник уточнив, що, по-перше, це зручно, а по-друге - це відкриє нові можливості, зокрема, і контролюючим органам чи уповноваженим особам.
«Наприклад, коли мисливець приїжджає у ліс, у нього перевіряють документи. Організатору полювання чи уповноваженій особі в лісі у темну пору доби складно пересвідчитися в тому, що це не підроблений документ. А коли документ буде відображений в Дії з QR-кодом, він там миттєво перевірятиметься», - зазначив Бондаренко.
Окремо, говорячи про захищеність Єдиного реєстру зброї та інформації у ньому, посадовець уточнив, що наразі функціонує Єдина інформаційна система МВС, яка складається з функціональних підсистем та забезпечує їхнє логічне поєднання, обробку та захист інформації, внутрішню та зовнішню інформаційну взаємодію.
За його даними, уся ця «парасолька» вже має сертифікат КСЗІ (комплексної системи захисту інформації — ред.), і так само кожна окрема підсистема, якою є Єдиний реєстр зброї, отримує атестат відповідності.
«Тобто раніше уже був створений певний периметр протидії загрозам і будь-яким незаконним діям, окрім дій легальних користувачів, які ідентифіковано (використовуючи засоби довірчої інфраструктури) отримують доступ до системи. Безумовно, у Реєстрі всі дії користувача фіксуються - який запис створював, яку інформацію переглядав, надавав чи отримував», - зазначив Бондаренко.
Як повідомлялося, заступник міністра внутрішніх справ Богдан Драп’ятий поінформував, що в Україні станом на 1 жовтня зареєстровано понад 707 тисяч власників вогнепальної зброї, які мають в особистому користуванні більше ніж 790 тисяч одиниць мисливської гладкоствольної зброї, і більш як 170 тисяч мисливської нарізної та комбінованої зброї.