Президент Володимир Зеленський оприлюднив новий відеоролик про рік повномасштабної війни росії в Україні, роботу військових та спротив українського народу.

Як передає Укрінформ, відео глава держави розмістив у Фейсбуці.
"Рік стійкості. Рік витримки. Рік єдності. Незламні піднялись на боротьбу в лютому. Незламні переможуть", - написав Зеленський.

На відео кадри, які облетіли весь світ, - ворожі обстріли мирних міст, евакуація українців, робота волонтерів, рятувальні операції, спротив, який чинили українці російським силам, що на важкій техніці приїхали "визволяти", робота медиків в темних операційних. І, звісно, робота українських військових.
“Незламність складається з рішення прийняти бій. І Україна прийняла бій, і стала чинити опір, рятувати і допомагати, визволяти і переконувати світ”, - йдеться у відеоролику.
Як повідомлялося, Україна вже рік протистоїть повномасштабному вторгненню рф. 24 лютого 2022 року росія атакувала Україну на землі і в повітрі по всій довжині спільного кордону. Для наступу на Київ була використана територія білорусі. Сили оборони України чинять запеклий опір російським військам, знищивши за рік понад 147 тисяч загарбників.
Фото: ОП