У Верховній Раді зареєстрували законопроєкт, яким пропонується на законодавчому рівні обмежити виїзд чоловіків 18-60 років за кордон під час дії воєнного стану.

Як передає Укрінформ з посиланням на сайт ВР, відповідний законопроєкт про внесення змін до Закону "Про мобілізаційну підготовку та мобілізацію" та Закону "Про порядок виїзду з України і в'їзду в Україну громадян України" (№7484) внесли троє народних депутатів від “Слуги народу”.
У пояснювальній записці зазначається, що метою ухвалення цього проєкту закону є унормування порядку проходження військової служби та виїзду за кордон осіб чоловічої статі.
Автори зазначають, що питання порядку виїзду з України громадян чоловічої статі під час дії воєнного стану в Україні врегульоване лише указом Президента України про загальну мобілізацію, а не законами. Тому пропонують доповнити Закон «Про порядок виїзду з України і в'їзду в Україну громадян України» новою статтею.
Так, законопроєктом пропонується встановити, що громадянам України чоловічої статі віком від 18 до 60 років заборонено виїзд за межі України під час дії воєнного стану. Водночас матимуть право виїхати за межі України під час воєнного стану чоловіки, на утриманні яких перебувають троє і більше дітей віком до 18 років; чоловіки, які самостійно виховують дитину (дітей) віком до 18 років; чоловіки, визнані особами з інвалідністю або, відповідно до висновку військово-лікарської комісії, тимчасово непридатними до військової служби за станом здоров'я; здобувачі професійної (професійно-технічної), фахової передвищої та вищої освіти, асистенти-стажисти, аспіранти та докторанти, які навчаються за денною або дуальною формами здобуття освіти.
Також право виїзду за межі України під час дії воєнного стану може бути надано особам, визначеним Кабінетом Міністрів.
Законопроєкт також визначає, що певній категорії громадян надається відстрочка від призову на військову службу під час мобілізації. Це військовозобов'язані особи, заброньовані на період мобілізації та воєнний час за органами державної влади, іншими державними органами, органами місцевого самоврядування, а також за підприємствами, установами та організаціями в порядку, встановленому Кабінетом Міністрів, а також особи, визнані особами з інвалідністю або непридатними до військової служби за станом здоров'я. Ці особи не можуть бути залучені до військової служби без добровільної згоди та можуть виїжджати за кордон.
Крім цього, законопроєктом пропонується внести зміни, пов'язані з ліквідацією податкової міліції та створенням Бюро економічної безпеки, надавши працівникам останньої змогу отримувати відстрочку.
У законопроєкті також пропонується встановити, що низка категорій осіб можуть бути призвані на військову службу за їхньою згодою та проходити військову службу в межах області, в якій вони зареєстровані чи проживають. Зокрема, йдеться про осіб з інвалідністю або тимчасово непридатних до військової служби за станом здоров’я.
Як повідомляв Укрінформ, від початку повномасштабної агресії росії прикордонники затримали понад 3,5 тис. порушників, які хотіли потрапити за кордон поза межами пунктів пропуску. Крім того, ще понад тисяча чоловіків намагалися перетнути кордон з підробленими документами.