Під час пленуму Верховного Суду 140 суддів віддали голоси за висловлення недовіри чинному голові ВС Всеволоду Князєву.

При цьому лише двоє суддів проголосували проти висловлення недовіри, повідомляє кореспондент Укрінформу.
"Кількість голосів "за" – 140, кількість голосів "проти" – 2", – оголосив голова лічильної комісії.

Після цього судді проголосували за постанову пленуму ВС про припинення повноважень голови ВС Князєва. Цю постанову підтримали 137 суддів.
Відповідно до законодавства, у випадку відсутності голови ВС його повноваження виконує заступник голови. Однак у ВС відсутній заступник голови, тому обов'язки очільника суду виконуватиме суддя, який найдовше працює у ВС. Наразі таким суддею є секретар пленуму ВС Дмитро Луспеник.






Всеволода Князєва відсторонили від посади голови Верховного Суду / Фото: Євген Котенко, Укрінформ


































Водночас Князєв, хоч і звільнений з посади голови, але залишатиметься суддею ВС. Звільнити його має право Вища рада правосуддя.

Раніше повідомлялося, що під час пленуму Верховного Суду ініціювали висловлення недовіри голові ВС Князєву, якого затримали співробітники антикорупційних органів на хабарі.
Як повідомлялося, 15 травня НАБУ і САП заявили про викриття схеми одержання неправомірної вигоди керівництвом та суддями Верховного Суду.

Правоохоронці затримали чинного голову ВС Князєва та вилучили 2,7 млн дол.