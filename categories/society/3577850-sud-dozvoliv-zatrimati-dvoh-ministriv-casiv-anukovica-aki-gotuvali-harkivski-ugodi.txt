Суд за клопотанням Державного бюро розслідувань дозволив затримати двох міністрів часів президентства Віктора Януковича, які готували Харківські угоди.

Як передає Укрінформ, про це повідомляє ДБР.
Суд обрав запобіжний захід у вигляді тримання під вартою колишнім міністру юстиції та міністру закордонних справ. Експосадовцям повідомили підозру у державній зраді за підготовку Харківських угод.
Як нагадали у ДБР, слідчі бюро зібрали докази для притягнення до кримінальної відповідальності двох колишніх міністрів у вчиненні державної зради під час розробки проєкту, погодження, підписання, ратифікації та імплементації Угоди між Україною та рф з питань перебування чорноморського флоту російської федерації на території України від 21 квітня 2010 року - так званих Харківських угод.
Заступник генерального прокурора підписав повідомлення про підозру колишньому міністру юстиції. Також слідчі ДБР, за погодженням прокурора, оголосили підозру колишньому міністру закордонних справ.
У 2021 році про підозру вже повідомили Януковичу та експрем'єру Миколі Азарову за вчинення державної зради, вони також оголошені в розшук.
У липні 2022 року слідчий ДБР оголосив колишніх міністрів у державний та міжнародний розшук. За оперативною інформацією, фігуранти перебувають за кордоном.
Розслідування триває. Процесуальне керівництво здійснює Офіс генерального прокурора.
Як повідомляв Укрінформ, Рада національної безпеки і оборони 11 березня доручила Службі безпеки України вивчити обставини голосування народних депутатів шостого скликання за Харківські угоди та у разі підтвердження ознак державної зради - порушити проти них кримінальні справи за ст. 111 Кримінального кодексу України.
12 березня в СБУ заявили про початок досудового розслідування щодо обставин підписання та ратифікації Верховною Радою 2010 року угоди щодо перебування чорноморського флоту росії на території України.
Угода, підписана 21 квітня 2010 року у Харкові тодішніми президентами України та росії Віктором Януковичем і Дмитром Медведєвим, передбачала продовження терміну перебування чорноморського флоту рф у Севастополі з 2017 до 2042 року з автоматичним продовженням на 5 років, якщо будь-яка сторона не висловить заперечення, та встановлювала орендну плату за перебування там флоту.
Як повідомлялося, міністром юстиції України у 2010 році був Олександр Лавринович, МЗС очолював Костянтин Грищенко.