Уламки збитих російських ракет за запитом можуть надаватися Збройним силам України — наприклад, для вивчення.

Про це у телемарафоні “Єдині новини” поінформував начальник поліції Київщини Андрій Нєбитов, відповідаючи на питання, як відповідні спеціалісти працюють на місці і куди вони везуть уламки, передає кореспондент Укрінформу.
За його словами, це, зокрема, залежить від того об'єкта, який був збитий.
“Але (зазвичай — ред.) на місце першою виїжджає група реагування патрульної поліції, які обмежують доступ до території сторонніх осіб. Далі вже прибуває слідчо-оперативна група, де слідчі разом із вибухотехніками проводять відповідний огляд, вилучення уламків. І вони (ці уламки — ред.) або передаються ЗСУ, або є речовими доказами у кримінальних провадженнях”, - сказав він.
Нєбитов уточнив, що, якщо у певних підрозділів Збройних сил України є певні причини або бажання вивчити ці уламки, то їм, звичайно, надається доступ до них. Після цього військові вивчають ці уламки і роблять висновки про те, як і що застосовувалося з боку росіян, за яких обставин і як цьому протидіяти, поінформував начальник поліції Київщини.
Відповідаючи на питання, він заявив, що уламки можуть бути потенційно вибухонебезпечними.
“Тому ми в поліції завжди закликаємо громадян: якщо ви виявили уламки, то обов'язково надайте інформацію (про це — ред.) до спеціальних служб або на лінію 102. За можливості (необхідно — ред.) обмежити доступ сторонніх осіб до цього об'єкту і дочекатися поліцейських. Далі вже фахівці зроблять свою справу, проведуть огляд місця події і вилучать ці залишки”, - сказав Нєбитов.
Начальник поліції столичного регіону закликав громадян у жодному разі не торкатися цих уламків.
Як повідомлялося, у КОВА заявили, що у Київській області під час нічної повітряної атаки влучання не зафіксовані.