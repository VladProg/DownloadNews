В Україні 4,5 мільйона людей зареєстровані як внутрішньо перемішені особи.

Про це повідомив заступник міністра з питань реінтеграції тимчасово окупованих територій України - уповноважений з питань внутрішньо переміщених осіб Павло Козирєв в ефірі телемарафону “Єдині новини”, передає кореспондент Укрінформу.
“У нас є чітка цифра - це 4,5 млн людей, які зареєструвалися різним чином - чи за допомогою застосунку “Дія” чи фізично прийшовши до органів місцевого самоврядування. Тобто це великий обсяг проблеми. А взагалі, якщо ми кажемо про всіх людей, які змушені були переїхати, то це найбільше переміщення з часів Другої світової війни в Європі. Це у дуже стислі терміни відбувалося і відбувається. І тому адмініструвати в умовах війни такі обсяги проблем важко”, - сказав Козирєв.
Він також виокремив дві основні проблеми ВПО - житло і гроші.
“Понад 1 млн людей зараз вже отримали тимчасовий прихисток у різного роду об’єктах комунальної інфраструктури, взагалі як тимчасове житло, і понад пів мільйона людей скористалися програмою “Прихисток”, коли держава допомагає, дотує тим домогосподарствам, які до себе приймають внутрішньо переміщених осіб і роблять це безкоштовно”, - додав Козирєв.
Як повідомлялося, влада нині опрацьовує питання збільшення на час опалювального сезону розміру компенсації витрат на житлово-комунальні послуги тим, хто прихистив у себе внутрішньо переміщених осіб.