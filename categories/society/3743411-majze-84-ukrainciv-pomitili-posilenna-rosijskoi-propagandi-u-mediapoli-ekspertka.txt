Збільшення кількості дезінформації з боку Російської Федерації після початку повномасштабного вторгнення відмітили 83,8% респондентів.

Про це повідомила виконавча директорка Українського інституту медіа та комунікації Діана Дуцик під час презентації результатів дослідження "Ефективність протидії російській дезінформації в Україні", що відбулося у Медіацентрі Україна-Укрінформ.
"Наші громадяни цілком погоджують з тим, що у нас після 24 лютого зросла кількість дезінформації, яку Росія почала поширювати проти України. Особливо про це говорили наші фактчекери, бо у них виникло колосальне навантаження після початку повномасштабного вторгнення", - зазначила Дуцик.
Згідно з результатами дослідження, 68% опитаних "цілком погоджуються", що кількість пропаганди зросла, ще 15,8 - "швидше погоджуються".
Близько 50% опитаних зауважили, що Україна у цій ситуації діяла "частково ефективно, частково неефективно". Водночас 42,7% респондентів висловили думку, що президент найбільше сприяв протидії російській пропаганді. Друге місце по ефективності посідають військові - їхню роботу відмітили 34,4% українців. За словами Дуцик, перші позиції президента та військових зумовлені тим, що в них добре розвинена комунікація з авдиторією через різні платформи, що допомагає доносити меседжі про війну в Україні.
Дослідження виявило, що інформація про російську дезінформацію від органів влади допомогла б у розпізнаванні фейків з боку РФ для 38,7% респондентів. Водночас лише 4,5% людей вважають, що медіаграмотність зумовить навчання.
Дуцик зауважила, що саме формулювання питання про ефективність протидії фейкам дискутовна. Тому це дослідження є пілотним, яке "має надати поштовх, щоб ми задумалися над проблемами, наявними в системі протидії дезінформації". У межах дослідження опитування пройшли ключові стейкхолдери, громадські організації, які мають проєкти в системі протидії фейкам, а також представники громадськості.