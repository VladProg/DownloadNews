Видатки на соціальну сферу 2024 року будуть збільшені на 25 млрд грн – до 470 млрд грн.

Про це у Фейсбуці повідомила міністр соціальної політики України Оксана Жолнович, передає Укрінформ.
«Видатки на соціальну сферу складуть 470 млрд грн, що на 25 млрд більше, ніж цього року. Це дозволить нам продовжити комплексні реформи в системі соціального захисту та розбудовувати соціальні послуги», - йдеться в повідомленні.
Зокрема, на соціальний захист українців, які потрапили у складні життєві обставини, передбачено 88,7 млрд грн (на 2,6 млрд грн більше, ніж у 2023 р.).

На підтримку малозабезпечених сімей планується направити 20,2 млрд грн (+5 млрд грн).
На програму житлових субсидій передбачено 49,9 млрд грн (+12 млрд грн).
Також наступного року Мінсоцполітики планує спрямувати на розвиток системи соціальних послуг 1,1 млрд грн.
«Йдеться про закупівлю послуг психосоціальної підтримки та соціальної адаптації і відновлення. А також - послуги з догляду та проживання для ВПО та фінансування підтриманого проживання по догляду за людьми, які потребують підтримки», - зазначила міністр.
На соціальний захист людей з інвалідністю передбачено 6,1 млрд грн, з яких на протезування – 4,7 млрд грн (+1,4 млрд грн).
На соціальний захист дітей та сім'ї – 27,6 млрд грн.
Як повідомлялося, Кабінет Міністрів на засіданні в п’ятницю затвердив законопроєкт про державний бюджет на 2024 рік. Одним із пріоритетів його є соціальна сфера, на яку передбачаються видатки в розмірі 469 млрд грн.