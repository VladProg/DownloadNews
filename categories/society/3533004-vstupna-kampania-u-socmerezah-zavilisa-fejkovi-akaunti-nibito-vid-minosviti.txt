У Міністерстві освіти і науки закликають не вірити фейковим акаунтам, які поширюють недостовірну інформацію щодо вступної кампанії з використанням логотипа міністерства.

Як передає Укрінформ, про це повідомляє пресслужба МОН.
"Останнім часом з’явилося декілька телеграм-каналів і фейсбук-сторінок, які частково або повністю використовують офіційну графіку брендбуку Міністерства освіти і науки України задля ілюстрації своїх повідомлень. Зміст цих дописів не відповідає дійсності, містить маніпуляції або зумисно викривлену інформацію", - йдеться у повідомленні.
Зазначається, що достовірна інформація з питань вступної кампанії 2022 року розміщується на офіційних сайтах МОН, ЄДЕБО, УЦОЯО, ДП «Інфоресурс», УДЦМО та на їхніх верифікованих сторінках у соцмережах. До прикладу, телеграм-канал «Вступ інфо» використовує логотип МОН і позиціонує себе як єдиний канал про вступ, а насправді цей канал не має жодного стосунку до міністерства.
Перелік ознак, які допоможуть швидко зрозуміти, що під виглядом нібито офіційної позиції МОН публікується фейковий контент: повністю або частково сфальсифіковане лого МОН; лише частина офіційного листа, без підпису, дати та QR-коду; посилання на неофіційні ресурси (здебільшого інші телеграм-канали); офіційні лого МОН у текстах повідомлень, що належать до компетентностей інших державних установ; інформація з термінами, які не використовуються МОН в офіційних документах; лого МОН для анонсу вебінарів та онлайн-конференцій для підвищення кваліфікації педагогічних працівників, де варто оплатити сертифікат тощо.
У МОН наголошують, що не співпрацюють у проєктах з організаціями, які надають платні освітні послуги та не здійснює рекламну діяльність.
Як повідомлялося, для допомоги вступникам на сайті Міністерства освіти і науки України запрацював чатбот.