Суд за матеріалами СБУ наклав арешт на акції Оксани Марченко - дружини колишнього нардепа, лідера забороненої партії ОПЗЖ Віктора Медведчука у семи підприємствах припортової інфраструктури в Одеській області.

Як передає Укрінформ, СБУ повідомляє у Телеграмі, що мова йде про корпоративні права в АТ «Ексімнафтопродукт», ПрАТ «Синтез Ойл», ПрАТ «Синтез Транзит», ТОВ «Укрлоудсистем», АТ «Одеснафтопродукт», ПрАТ «Чорноморський паливний термінал» та ТОВ «Альбіон Коммодітіз».

Дружина Медведчука володіла частками у цих компаніях через низку офшорних структур.
Загальна вартість заблокованих активів становить майже 740 млн грн.
Арешт відповідного майна убезпечить його від перереєстрації на підставних осіб і в подальшому дозволить передати на користь держави, зауважили в СБУ.
Ці компанії мають стратегічно важливе значення у транспортуванні пального та інших критичних вантажів через акваторію Чорного моря.

Як нагадали в СБУ, Марченко є фігуранткою у справі про фінансування російських загарбників.
Слідчі СБУ повідомили їй про підозру за ч. 3 ст. 110-2 Кримінального кодексу України (фінансування дій, вчинених з метою насильницької зміни чи повалення конституційного ладу або захоплення державної влади, зміни меж території або державного кордону України).
Санкція статті передбачає покарання до 8 років тюрми.
Наразі триває розслідування для встановлення всіх обставин злочину і притягнення винних до відповідальності.
Комплексні заходи проводили співробітники СБУ в Івано-Франківській області за процесуального керівництва обласної прокуратури.
Як повідомляв Укрінформ, суд повернув державі земельні ділянки лісогосподарського призначення площею 9,5 га вартістю понад 204 млн грн, які незаконно перебували у власності Марченко.