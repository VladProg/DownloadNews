Верховна Рада прийняла в першому читанні законопроєкт №7325, яким планується на час війни призупинити норми про тривалість навчального року та кількість учнів у класі.

Як повідомив в Телеграм народний депутат Ярослав Железняк за відповідний проєкт закону проголосувало 322 народних депутата, передає Укрінформ.
Зокрема документом пропонується внести зміни до Закону України «Про повну загальну середню освіту», якими зупиняється на час дії воєнного стану положення, визначене в ст. 10, частині 3 цього закону, про тривалість освітнього процесу в закладах загальної середньої освіти не менше 175 навчальних днів в рік, а також положення, визначене в статті 12, частинах 2 та 5, щодо кількості учнів у класі (наповнюваності класу) державного, комунального закладу освіти.
Згідно з законом про повну загальну середню освіту передбачається, що кількість учнів у класі (наповнюваність класу) державного, комунального закладу освіти не може становити менше 5 учнів та більше 24 учнів, які здобувають початкову освіту, чи 30 учнів, які здобувають базову чи профільну середню освіту.
Також пропонується призупинити положення, визначене в ст. 32, в другому абзаці 2 частини, стосовно реорганізації, зміни типу, ліквідації закладу загальної середньої освіти у сільській місцевості. Раніше це допускалося лише після громадського обговорення проєкту відповідного рішення засновника, який оприлюднюється не менше ніж за один рік до прийняття відповідного рішення.
Як наголошується в пояснювальній записці до документу, станом на 25 квітня в Україні 1499 закладів освіти зазнали пошкоджень внаслідок обстрілів та бомбардувань, з них 102 повністю знищені.
“Очевидно, що дотримання законодавчої процедури реорганізації та ліквідації окремих закладів загальної середньої освіти за фактом їх фактичного знищення може призвести до необхідності фінансування неіснуючих закладів освіти”, - йдеться у пояснювальній записці..
Змінами також передбачається, що засновник державного чи комунального закладу загальної середньої освіти або уповноважений ним орган (посадова особа) має право подовжити без проведення конкурсу строк дії строкового трудового договору (контракту), укладеного з керівником відповідного закладу загальної середньої освіти, до припинення або скасування в Україні або на відповідній території воєнного стану, але не більше ніж на шість місяців з дня його припинення чи скасування.
Окрім того, документом пропонується внести зміни до пункту 3 розділу ІІ "Прикінцеві та перехідні положення" Закону України "Про внесення змін до деяких законів України щодо функціонування Національного агентства із забезпечення якості вищої освіти", яким визначено строк повноважень тимчасового складу Національного агентства, збільшуючи строк повноважень на час воєнного стану та тримісячного періоду після його скасування або припинення до обрання нового складу Національного агентства.
Як зазначається в пояснювальній записці до закону, передбачені норми, дія яких призупинена, неможливо або складно виконати через воєнні дії в Україні та спричинені ними наслідки.