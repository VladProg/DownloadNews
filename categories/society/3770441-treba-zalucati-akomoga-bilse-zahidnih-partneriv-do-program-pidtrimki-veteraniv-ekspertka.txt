Держава має залучати якомога більше волонтерів та західних партнерів до програм підтримки ветеранів.

Про це в ефірі програми «Укрінформ: вечірній стрім» сказала засновниця Центру стратегічних комунікацій СТРАТКОМ Україна Аліна Фролова.
"Держава не подолає цей шлях самостійно, їй однозначно треба створювати платформи, залучати якомога більше волонтерів та західних партнерів. Тому що з таким масивом проблем жодна держава не зможе впоратися. Державі треба бути більш відкритою до таких партнерств. Держава має розробляти політики і знаходити фінансування по можливості, а реалізацією має займатися недержавний сектор", - сказала Фролова.

Вона зазначила, що на підтримку сфери ветеранів дуже багато партнерів готові давати гроші, бо для них теж цікаві результати цієї діяльності.
"Ми - країна, у якій обмежена кількість населення. З економічної точки зору ми просто не маємо шансів виключити таку величезну масу людей. Ми маємо втягнути, адаптувати, дати можливість цим людям нормально працювати, жити, і водночас підіймати країну", - сказала Фролова.
За її словами, необхідно проводити комунікаційні кампанії щодо того, як спілкуватися з ветеранами, що може бути тригерними для них словами та як висловлювати свою повагу до них.
Як повідомлялося, очікується, що після війни в Україні буде близько чотирьох мільйонів ветеранів.