Французька фармацевтична компанія "Санофі" передала Україні 163 тисячі доз вакцини проти грипу.

Про це міністр охорони здоров’я Віктор Ляшко повідомив у Фейсбуці, передає Укрінформ.
"Наша плідна співпраця з послом Франції в Україні Етьєном де Понсеном та Санофі дає гарні результати. Сьогодні в межах цієї співпраці та завдяки меморандуму, підписаному напередодні повномасштабного вторгнення росії на територію України, компанія "Санофі" подарувала Україні 163 тисячі доз вакцини проти грипу", — зазначив очільник МОЗ.
Загалом, за його даними, станом на вересень Санофі передала українським пацієнтам 31 мільйон доз лікарських засобів на суму понад 23 мільйони євро.
Ляшко наголосив, що ця допомога суттєво допомогла українській системі охорони здоров’я "втримати стійкість під час війни та з оптимізмом дивитися в майбутнє".
Як повідомляв Укрінформ, Сполучені Штати Америки надали Україні 2,3 мільйона доз вакцини проти COVID-19 Comirnaty виробництва Pfizer-BioNTech у межах ініціативи COVAX.
Фото: Віктор Ляшко, Фейсбук