Пішов із життя український військовий керівник – командувач Повітряних сил Збройних сил України у 2010-2012 роках генерал-полковник Сергій Онищенко.

Як передає Укрінформ, про це Повітряні сили ЗСУ повідомили у Фейсбуці.
Зазначається, що помер генерал-полковник у середу, 25 жовтня.
«Попри надзвичайно складні життєві та службові випробування він залишався, мужнім, справжнім, налаштованим на добро! Колеги та співслужбовці згадують його, як справжнього воїна, професіонала, компетентного та людяного командира», – зауважили в Повітряних силах.

Як повідомляється, Онищенко був уродженцем міста Чугуїв Харківської області.
Народився він 23 лютого 1954 року у військовій родині. Батько генерал-полковника теж був льотчиком.
Майбутній командувач закінчив Харківське вище військове авіаційне училище льотчиків, Військово-повітряну академію й Академію ЗСУ.
За роки служби Онищенко змінив чимало гарнізонів і посад. Зокрема, у 1992 році був призначений заступником начальника бойової підготовки управління Військово-Повітряних сил України, у 1997-му – командиром винищувальної авіаційної дивізії, у 1998-му – командиром 14-го авіаційного корпусу.
У 2004 році Сергій Іванович став першим заступником командувача Повітряних сил ЗСУ. У період 2010-2012 років обіймав посаду командувача Повітряних сил.
Генерал-полковник відзначений багатьма державними нагородами, медалями та відзнаками.