Кабінет Міністрів ухвалив зміни до Порядку надання одноразової матеріальної грошової допомоги постраждалому населенню внаслідок підриву Російською Федерацією греблі Каховської ГЕС.

Як передає Укрінформ, про це в Телеграмі повідомив постійний представник Кабміну у Верховній Раді Тарас Мельничук.
«Внесено зміни до Порядку надання одноразової матеріальної грошової допомоги постраждалому населенню внаслідок підриву Російською Федерацією греблі Каховської гідроелектростанції. Передбачено надання матеріальної грошової допомоги незалежно від отримання допомоги на проживання внутрішньо переміщеними особами», - йдеться в повідомленні.
Також встановлено, що засобами Єдиної інформаційної системи соціальної сфери буде проведено перевірку осіб, які претендують на призначення такої допомоги.
У разі встановлення факту перебування таких осіб за кордоном понад 30 календарних днів поспіль станом на 5 червня 2023 року матеріальна грошова допомога не призначатиметься.
На засіданні уряду ухвалили, що виплати постраждалим від підтоплення внаслідок підриву військами РФ Каховської ГЕС здійснюватимуться незалежно від того, чи отримує особа виплати як ВПО.
«Йдеться про виплати матеріальної допомоги у розмірі 5 тисяч гривень від держави особам, які постраждали від підтоплення внаслідок підриву ворогом Каховської ГЕС. Раніше права на отримання такої допомоги не мали особи, які станом на 5 червня 2023 року були зареєстровані як отримувачі допомоги на проживання внутрішньо переміщеним особам», – пояснили у Міністерстві з питань реінтеграції тимчасово окупованих територій
Грошову допомогу від держави отримають усі громадяни, які на момент Каховської катастрофи проживали (були зареєстровані/задекларовані) в населених пунктах Миколаївської та Херсонської областей, що зазнали підтоплення.
Як повідомлялося, уночі 6 червня російські війська підірвали греблю Каховської ГЕС, спричинивши масштабне затоплення. Під водою опинилася низка населених пунктів Херсонської області. Від підтоплення постраждали також території Миколаївської області.
Кабінет Міністрів ухвалив рішення про виплату одноразової грошової допомоги в розмірі 5 тис. грн жителям підтоплених внаслідок підриву Каховської ГЕС населених пунктів Херсонської та Миколаївської областей.
Фото: Херсонська ОВА