Омбудсмен відреагував на побиття військової трансгендера Хелен у Львові: поліція має вжити необхідних заходів та забезпечити швидке й ефективне розслідування з обов'язковим дослідженням ймовірного мотиву нетерпимості.

Про це Уповноважений ВРУ з прав людини Дмитро Лубінець написав в коментарі під постом в Інстаграмі КиївПрайду про побиття військовослужбовиці-трансгендера Хелен, що сталося у Львові, 15 серпня, передає Укрінформ.
"Щодо цієї ситуації: бачу відмітки та прохання відреагувати. Зазначу, що ніхто не може бути дискримінований за будь-якою ознакою. Всі люди є вільні і рівні у своїй гідності та правах. Тому було направлено листа до Головного Управління Національної поліції України, аби вони вжили необхідних заходів реагування, а також забезпечили швидке, ефективне та, в першу чергу, неупереджене розслідування цієї ситуації з обов'язковим дослідженням ймовірного мотиву нетерпимості", - написав він.
Як повідомили в ГО "КиївПрайд", Хелен приїхала у Львів через те, що в неї померла мама. У вівторок ввечері 15 серпня Хелен сиділа на вулиці в центрі міста, їла і розмовляла зі своїм хлопцем по відеозв'язку. До неї раптово підійшов незнайомий чоловік і почав агресивно спілкуватися, потім вдарив.
Як повідомила сама військова, вона зняла побої та написала заяву в поліцію. У поліції заяву зареєстрували та проводять перевірку.
За інформацією "КиївПрайд", Хелен уже три роки служить в українській армії, проте підрозділ та рід військ, де вона несе службу, не називають.