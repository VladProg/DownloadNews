Мін'юст рф оголосив «іноземним агентом» українського журналіста Романа Цимбалюка, який тривалий час залишався єдиним українським кореспондентом у москві, однак був вимушений виїхати звідти у 2021 році внаслідок загрози для власної безпеки.

Інформація про це поширена на офіційних джерелах рф, передає Укрінформ.

«Мін'юст рф додав до реєстру фізичних осіб, що виконують функції іноземного агента, чотирьох осіб. До переліку потрапили український журналіст Роман Цимбалюк, головний редактор новинного сайту Newsader Олександр Кушнарь, голова «Альянсу вчителів» Даниїл Кен та блогер Дмитро Іванов», - йдеться у повідомленні.
Перелік «іноземних агентів» створюється за законодавством рф відносно російських осіб та суб’єктів, які, як вважають російські силові структури, отримують закордонне фінансування. Роман Цимбалюк є громадянином України і працює в Україні, що робить таке рішення Мін'юсту рф дещо дивним. До цього мін'юст рф вніс до переліку «іноземних агентів» ще одного українського журналіста – Дмитра Гордона.
Представники української журналістики опинилися в одному переліку із росіянами - Андрієм Макаревичем, Максимом Галкіним, Сергієм Лойком та багатьма іншими, які не приховують своє неприйняття агресії росії проти України та відкрито засуджують злочинні дії кремля.
Як відомо, Роман Цимбалюк разом із журналістами Укрінформу здійснює спільний інформаційний проєкт «По цимбалах», який висвітлює найбільш актуальні зовнішньополітичні теми.