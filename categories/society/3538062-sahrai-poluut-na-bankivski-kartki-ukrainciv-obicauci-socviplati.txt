Державна служба спеціального зв’язку та захисту інформації попередила про шахрайські публікації з пропозиціями отримати соціальні виплати.

Як передає Укрінформ, про це Держспецзв’язку повідомляє у Телеграмі.
«Урядова команда реагування на комп'ютерні надзвичайні події України CERT-UA, яка діє при Держспецзв’язку, попереджає про розповсюдження в популярних месенджерах шахрайських публікацій із пропозиціями отримати соціальні виплати для українських біженців. Зокрема - нібито від Червоного Хреста України», - ідеться в повідомленні.
Для отримання допомоги шахраї пропонують перейти за посиланням та ввести дані для входу в онлайн-банкінг, які зрештою потраплять до злодіїв.
При цьому зловмисники використовують фішингові сайти, які імітують популярні українські банки.
Щоб не потрапити на гачок шахраїв, фахівці рекомендують довіряти тільки офіційним ресурсам, не вводити реквізитів платіжних карток на незнайомих та підозрілих вебсайтах, у разі помилкового введення даних на шахрайському вебсайті - негайно заблокувати платіжну картку та дотримуватися правил фінансової та кібергігієни.
Як повідомляв Укрінформ, від початку повномасштабної війни російська федерація здійснила проти України 796 кібератак, що втричі більше, ніж за аналогічний період минулого року.