Рівень охоплення щепленнями проти COVID-19 в Україні нижчий за 70%.

Про це повідомило Міністерство охорони здоров'я, передає Укрінформ.
«В Україні рівень охоплення щепленнями нижчий за 70% серед усього населення і ледь досягає 30% серед людей, старших від 60 років, – ніхто не може бути в цілковитій безпеці. Станом на 23 квітня понад 12,3 мільйона осіб не отримали першої бустерної, тобто не мають повноцінного захисту. Коронавірус продовжує циркулювати, восени ми можемо побачити чергову сезонну хвилю захворюваності, тож раджу всім дорослим поновити захист», - сказав заступник міністра охорони здоров'я, головний державний санітарний лікар Ігор Кузін.
Від початку вакцинальної кампанії, за даними МОЗ, в Україні проведено 35 432 876 щеплень проти COVID-19. За попередній тиждень – 23 403.
Станом на початок травня першу бустерну дозу отримали – 3 192 442 людини, другу бустерну дозу – 312 424 особи.
Як повідомляв Укрінформ, у ВООЗ презентували оновлені глобальні рекомендації щодо вакцинації проти COVID-19 для України. Зокрема рекомендовано вакцинувати проти COVID-19 кожні 6-12 місяців групи ризику та раз на рік - працівників критичної інфраструктури.