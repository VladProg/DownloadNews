Мовлення відновили станом на сьогодні 26 компаній, натомість 208 ліцензіатів припинили діяльність на тимчасово захоплених територіях або на територіях, де ведуться воєнні дії.

Про це повідомила пресслужба Національної ради з питань телебачення і радіомовлення, передає Укрінформ.
Зазначається, що про повернення до ефіру повідомили телеканал «АTV» у Шостці Сумської області, радіостанція ТОВ «ТРК «Маяк» на Кіровоградщині.
Водночас, як зауважує медіарегулятор, ТОВ «Радіо Мікс» (позивні «Інформатор») не виходить в ефір у м. Нікополь Дніпропетровської області із 22 серпня через пошкодження фідерно-антенної системи радіокомпанії внаслідок обстрілу. Також про припинення супутникового мовлення поінформували Нацраду ТОВ «Канон Комунікейшн» (телеканал «Зоряний») і ТОВ ТРК «Юнс» (логотип «UNC»).
Зазначається, що станом на 26 серпня на захоплених територіях або на територіях, на яких ведуться воєнні дії, припинили діяльність: 1 загальнонаціональний мовник, 8 загальнонаціональних радіомовників, 13 регіональних телемовників, 20 регіональних радіомовників, 52 місцеві телекомпанії, 50 місцевих радіокомпаній, 19 телерадіоорганізацій, що мають ліцензії на супутникове мовлення і 45 провайдерів програмної послуги.
Як повідомляв Укрінформ раніше, журналістів для захопленого херсонського обласного телеканалу "Таврія" готують "спеціалісти" російського пропагандистського russia today (rt).