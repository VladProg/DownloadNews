Службовці ДБР викрили масштабну схему контрабанди тютюнових виробів з білорусі під виглядом транзиту через Україну, двом інспекторам митниці оголошено про підозру.

Про це повідомляє пресслужба ДБР, передає Укрінформ.
"Задокументовано ввезення учасниками схеми понад 50 млн пачок цигарок на 440 тис. доларів", - йдеться у повідомленні.
За даними відомства, через неможливість прямих поставок із білорусі організатори проклали маршрут контрабанди через Європу. У супровідних документах для європейських контрольних служб вони вказували, що товар нібито прямує транзитом до Грузії. Але на румунсько-українському кордоні вантажівки із сигаретами проїжджали вже за іншими документами – як порожній транспорт.

"Працівники митниці приймали ці фальшиві документи та не складали жодних протоколів про ввезення цигарок. При цьому вони достеменно знали, що знаходиться у вантажівках", - зазначають у бюро.
За інформацією правоохоронців, нелегально ввезені сигарети продавали на території України. За попередніми підрахунками, державний бюджет втратив 80 млн гривень митних платежів і податків.

Двом старшим державним інспекторам Чернівецької митниці повідомлено про підозру у співучасті в ухиленні від сплати обов'язкових платежів за попередньою змовою групою осіб, що призвело до фактичного ненадходження до бюджетів коштів в особливо великих розмірах, в умисному введенні в обіг небезпечної продукції, службовому підробленні, а також перевищенні влади, що спричинили тяжкі наслідки. Їм загрожує позбавлення волі до 10 років.
Вирішується питання про обрання їм запобіжного заходу та відсторонення від посади.
Досудове розслідування щодо інших учасників схеми триває.
Як повідомлялося, у Закарпатській області правоохоронці викрили двох місцевих жителів, які вирощували коноплі з метою контрабанди у Європейський Союз.