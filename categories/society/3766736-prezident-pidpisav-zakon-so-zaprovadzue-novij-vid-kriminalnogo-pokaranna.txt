Президент Володимир Зеленський підписав закон про запровадження в Україні нового виду кримінальних покарань – пробаційного нагляду.

Про це стало відомо з сайту парламенту, передає Укрінформ.
Законом пропонується передбачити у Кримінальному кодексі застосування до осіб, визнаних винними у вчиненні кримінального правопорушення, такого виду покарання, як пробаційний нагляд.
Також передбачено, що покарання у вигляді пробаційного нагляду буде полягати в обмеженні прав і свобод засудженого, визначених законом і встановлених вироком суду, із застосуванням наглядових та соціально-виховних заходів без ізоляції від суспільства.
Передбачається, що пробаційний нагляд може бути призначений судом на строк від одного до п’яти років.
Також законом пропонується визначити, що покарання у вигляді арешту полягає в триманні засудженого військовослужбовця в умовах ізоляції на гауптвахті і встановлюється на строк від одного до шести місяців.
Передбачається, що арешт не застосовуватиметься до вагітних жінок та до жінок, які мають дітей віком до семи років.
Водночас документ пропонує виключити арешт з переліку видів покарань, що можуть бути застосовані судом до неповнолітніх, визнаних винними у вчиненні кримінального правопорушення, замінивши його пробаційним наглядом як видом основного покарання.
Крім того, передбачається заміна покарання у вигляді арешту на покарання у вигляді пробаційного нагляду у санкціях статей Особливої частини Кримінального кодексу України.
Також змінами до Кримінально-виконавчого кодексу України та Закону України «Про пробацію» пропонується визначити порядок відбуття покарання у вигляді пробаційного нагляду.
Очікується, що закон дозволить розширити перелік видів покарань, альтернативних позбавленню волі, оптимізувати діяльність слідчих ізоляторів, що сприятиме зменшенню кількості осіб у місцях несвободи, забезпечить додаткові можливості для виправлення правопорушників без ізоляції від суспільства.
Як повідомляв Укрінформ, 23 серпня Верховна Рада ухвалила закон щодо удосконалення видів кримінальних покарань в умовах воєнного стану і запроваджує пробаційний нагляд як самостійний різновид кримінального покарання (законопроєкт № 9185).