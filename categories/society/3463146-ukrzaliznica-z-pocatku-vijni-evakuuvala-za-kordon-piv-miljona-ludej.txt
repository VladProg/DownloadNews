Укрзалізниця з початку війни евакуювала за кордон пів мільйона людей, найбільше пасажирів виїхали до Польщі.

Як передає Укрінформ, про це Укрзалізниця повідомляє у Телеграмі.
"Укрзалізниця з початку війни евакуювала за кордон пів мільйона людей. Найбільше пасажирів виїхало до Польщі. Також компанія вже фіксує збільшення попиту на зворотні рейси", - ідеться у повідомленні.
До України з Польщі з 1 по 9 квітня залізницею повернулося 4 тис. людей, з 10 по 18 квітня на 50% більше — 6 тис. пасажирів.
У зазначені періоди у зворотному напрямку прямувало по 10 тис. пасажирів.
Українці також виїжджали до Словаччини, Угорщини та Чехії.
Наразі Укрзалізниця пропонує рейси до Перемишля, Варшави, Хелма, Будапешта, Захоні та Кошице, Відня та Ісакчі.
Більшість залізничних адміністрацій країн Європейського Союзу запровадила для українців безкоштовний проїзд своїми поїздами. Це стосується дітей віком до 18 років, жінок, чоловіків старше 60 років та чоловіків від 18 до 60 років з інвалідністю.
В Укрзалізниці пообіцяли після завершення бойових дій організувати маршрути для повернення українців до своїх домівок.
Як повідомляв Укрінформ, 18 квітня Державна прикордонна служба продовжила можливість перетину кордону для громадян України за внутрішніми паспортами.