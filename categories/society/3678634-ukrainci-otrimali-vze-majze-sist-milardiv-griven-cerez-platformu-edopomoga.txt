У Міністерстві соціальної політики підбили підсумки річної роботи гуманітарної платформи «єДопомога». За цей час українцям надано допомоги від міжнародних організацій майже на 6 млрд грн.

Про це повідомляє Міністерство соціальної політики України, передає Укрінформ.
«Мінсоцполітики вітає гуманітарну платформу «єДопомога» з річницею створення. За цей рік платформа змінила багато життів, допомагаючи тим, хто постраждав через повномасштабне вторгнення росії. Вона стала однією з ключових ініціатив на гуманітарному фронті, яка сприяє отриманню допомоги людьми від міжнародних організацій та приватних благодійників з усього світу», - йдеться в повідомленні.
Зокрема, за рік роботи платформи «єДопомога» українські родини отримали грошову допомогу від міжнародних організацій на суму майже 6 млрд грн.
Крім того, 22 530 сімей отримали допомогу у вигляді харчових продуктів, ліків, палива від волонтерів на суму майже 7 млн грн. Кількість благодійників, що допомагають через проєкт, становить 4 649 людей, з них українських - 2 432, іноземних – 633, анонімних (не зареєстрованих) - 1 585.
Упродовж року проєкт «єДопомога» отримав низку міжнародних відзнак.
Як повідомлялося, платформа «єДопомога» створена Мінсоцполітики разом з Мінцифри, ПРООН в Україні за фінансової підтримки Швеції, Світового банку, ІТ-волонтерів та ДП “ІОЦ Мінсоцполітики України” 3 березня 2022 року з метою надання додаткової допомоги людям, що постраждали від війни.