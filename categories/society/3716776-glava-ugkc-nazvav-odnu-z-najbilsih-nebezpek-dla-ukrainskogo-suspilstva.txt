Глава Української Греко-католицької церкви Блаженніший Святослав застеріг від небезпеки розшарування українського суспільства на різні середовища.

Про це повідомляє портал УГКЦ, передає Укрінформ.
«Яка велика небезпека? - Розшарування українського суспільства на різні середовища! І є небезпека, що певна частина українського суспільства починає жити так, ніби війни не було. Ось це катастрофа!» - заявив предстоятель УГКЦ у Львові 31 травня під час презентації своєї книжки «Скажи мені правду. Діалоги про сенс життя», відповідаючи на запитання про актуальні виклики, які постали перед Церквою і суспільством.

Одним з найнебезпечніших викликів Святослав вважає намагання скинути тягар війни тільки на маленьку групу тих, хто воює чи терпить: «Якщо та частина суспільства, яка сьогодні затуляє своїми грудьми Україну, відчує, що ви від них на побутовому рівні, навіть ментально, відчужуєтесь, то їм це буде дуже тяжко. Адже ми можемо перемогти лише тоді, коли разом відстоюватимемо нашу Батьківщину».
Глава УГКЦ наголосив: «Щоразу, коли в Києві вибухи, а серце львів’янина здригається, тоді ми непереможні».
За його словами, навіть у Львові слід розуміти, що «кожен із вас має свій блокпост, який не має права здати».
Звертаючись до студентів, Святослав зауважив: «Можливо, для вас блокпостом є навчання. Якщо ви вчитеся, то будьте найкращими, вашою успішністю здивуйте світ. Тоді, будьте певні, ми будемо абсолютно непереможні».