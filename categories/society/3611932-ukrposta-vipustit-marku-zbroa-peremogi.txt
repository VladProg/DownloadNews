АТ «Укрпошта» скоро випустить марку «Зброя Перемоги».

Як передає Укрінформ, про це генеральний директор Укрпошти Ігор Смілянський повідомив у Телеграмі.
«Зовсім скоро вийде наша марка «Зброя Перемоги», а поки розповімо, як марки допомагають перемозі вже сьогодні», - заявив Смілянський.
Як він зазначив, поки українська армія навчається розбивати ворожі угрупування через VR-технології, свіжомобілізованим росіянам видають металеві шоломи зразка Другої світової та неробочі АК-74 з тієї ж епохи.
«Антиутопія під назвою «Сюрреалізм сьогодні». Але будь-яка техніка в руках недосвідченої людини – просто шматок металу. За гучними хімарсами, байрактарами, джавелінами чи мавіками, в першу чергу, стоять справжні професіонали, які вчаться у кращих. Гадаю це стане 2-ю, після сильного морального духу, причиною, чому ми переможемо», - заявив Смілянський.
Він зазначив, що зараз в Україні є декілька шкіл, які навчають операторів БПЛА.
«І насправді це одна з найзатребуваніших професій, яка підсилює наших військових на фронті. Тому завдяки Вашим донатам, які Ви даєте, коли купляєте марки, декілька місяців тому, ми, разом з фондом KSE, закупили необхідні навчальні комп'ютери та передали їх в центр підготовки операторів БПЛА «Крук». 3 місяці, як наші хлопці та дівчата успішно за ними навчаються, а тоді зможуть майстерно керувати бойовими пташками», - заявив Смілянський.
Він також подякував команді центру, Віктору Тарану та команді Укрпошти за можливість долучитись до крутої справи.
«Ну і щоб надалі бачити таке 3D- кіно (а потім відео приниження «другої армії світу»), як завжди, вдячні за Ваші донати. Будемо й надалі показувати Вам, куди вони пішли», - заявив гендиректор Укрпошти.
Як повідомляв Укрінформ, 4 листопада Укрпошта ввела в обіг марку «Кримський міст на біс!», як нагадування про вибух, який пошкодив споруду та частково обмежив шляхи постачання озброєння.