В Україні потрібно змінити ставлення суспільства до поранених та відпрацювати наративи задля розв’язання існуючих проблем.

На цьому наголошували учасники круглого столу «Вантаж 300», що відбувся в Укрінформі.
Президент міжнародного благодійного фонду «Здоров'я українського народу» Сергій Сошинський зазначив, що на сьогодні налічується близько 150-200 тисяч поранених бійців, при цьому близько 10-15 тисяч пройшли ампутацію.
Перше, з чим стикається боєць після поранення, - це евакуація, зазначив він. «Величезну кількість людей ми втрачаємо під час евакуації, тому що оці перші кілометри є найскладнішими. Але так само багато втрачається здоров'я і при подальших етапах евакуації, поки людина не потрапляє вже в медичний госпіталь», - зауважив президент МБФ.

За його словами, проведені фондом дослідження засвідчили, що менше ніж половина поранених були задоволені рівнем евакуації.
Також наголошувалося на необхідності запровадження у державі інформування поранених та їхніх сімей про можливі дії після поранення.
«Ми плануємо випустити в січні 2024 року «Дороговказ для пораненого та його родини», зараз його готуємо. Цей документ має бути гайдом, мапою, яка буде дороговказом для кожної родини, в кого може статися ця трагедія, тому що поранення людини – це трагедія для кожної», - сказав Сошинський.
Окрім того, потрібно забезпечити родинам допомогу з догляду за пораненим під час його лікування та реабілітації (забезпечення транспортом), певний правовий захист від звільнень.
Експерти пропонують спонукати лікарів до безперервного професійного розвитку, а також ініціювати впровадження досвіду взаємодії лікарень із національними соціальними програмами, які допомагають рятувати поранених.
Також пропонується створити реєстр рекомендованих психотерапевтів та клінік для роботи з пораненими, узгодити методики й техніки психотерапевтичної підтримки, створити зручний довідник з реабілітації задля самостійної перевірки пораненим можливостей реабілітаційного центру.

«В нас є пропозиція сформувати перелік офіційних нагород, якими можуть бути нагороджені поранені та за рахунок яких поранені зможуть отримати пільги», - зазначив Сошинський.
Учасники заходу ініціюють проведення Дня подяки пораненому, у межах якого популяризувати подвиги героїв.
Крім того, необхідно сформувати з інституціями й Асоціацією благодійників реєстр неприбуткових організацій, що займаються пораненими, узгодити критерії та налагодити взаємодію задля покращення надання медичної допомоги бійцям.
Не менш важливою є боротьба із шахраями та псевдоволонтерами, до чого слід активніше залучати кіберполіцію та громади.
Екперти наголосили на важливості юридичного підґрунтя формування Національного комітету турботи про поранених у співпраці з міністерствами та громадськими організаціями, а також посиленні національної безпеки через турботу про поранених.
«В нашій країні влада об'єктивно зараз має всі козирі, і має волю, і можливість, і ресурси підтримувати поранених. Ветерани, поранені – це великий ресурс для держави, якщо держава і суспільство буде турбуватися про них», - резюмував Сошинський.
Як повідомляв Укрінформ, у Міністерстві соціальної політики підготували дашборд з інформацією про виробників допоміжних засобів реабілітації. В Урядовому контактному центрі з вересня запрацювала гаряча лінія з питань реабілітації та протезування військовослужбовців.