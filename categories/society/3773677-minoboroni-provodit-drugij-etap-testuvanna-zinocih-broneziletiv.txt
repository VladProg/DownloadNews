Міністерство оборони проводить другий етап тестування жіночих бронежилетів, після врахування побажань військовослужбовиць за результатами першого тестового носіння.

Як передає Укрінформ, про це повідомляє Міноборони.
«Жінки однієї з військових частин Збройних Сил випробовують дві моделі бронежилетів модульних з конструктивно вигнутою пластиною. Нова розробка враховує особливості будови тіла військовослужбовиць. Засоби індивідуального захисту тестуються під час виконання навчально-бойових завдань, що дозволяє максимально наблизити умови використання нової «броні» до бойових», - ідеться у повідомленні.

Центральне управління розвитку та супроводження матеріального забезпечення ЗСУ проводить таке дослідне носіння вже вдруге, після врахування побажань жінок за результатами першого тестового носіння. Виробники почули зауваження, врахували антропометричні дані жінок, аби захисницям було зручно працювати зі зброєю.


«Після завершення «польового» дослідного носіння, виробники проведуть лабораторні випробування. Бронежилет перевірятимуть в різних кліматичних умовах. За результатами цих випробувань, Міноборони затвердить зразки-еталони, тоді бронежилети вважатимуться прийнятими на забезпечення у Збройних Силах України», - зазначили у Міноборони.


Наступним кроком стане здійснення закупівлі нових засобів індивідуального захисту.


Зазначається, що на бічних сторонах бронежилета є демпферні вставки - елементи, яких немає у «чоловічих» моделях «броні». Саме вони забезпечують щільне прилягання до тіла військовослужбовиць та виконують функцію захисту.



Як повідомляв Укрінформ, понад 60 тисяч жінок проходять службу в складі Сил оборони України. Серед них – щонайменше п'ять тисяч захищають державу на передових позиціях фронту.
Фото: Міноборони