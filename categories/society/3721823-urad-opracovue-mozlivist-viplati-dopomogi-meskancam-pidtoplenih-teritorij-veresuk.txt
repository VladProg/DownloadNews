Прем'єр-міністр України Денис Шмигаль доручив профільним відомствам якнайшвидше опрацювати питання надання грошової допомоги мешканцям підтоплених внаслідок підриву росіянами дамби Каховської ГЕС населених пунктів.

Про це віцепрем'єр-міністр - міністр з питань реінтеграції тимчасово окупованих територій Ірина Верещук сказала в ефірі телемарафону «Єдині новини», передає Укрінформ.
«Вони (мешканці підтоплених територій, які евакуювалися-ред.) будуть підпадати під ВПО. Про це сьогодні на нараді просив Прем'єр-міністр й поставив нам відповідні завдання. Ми зараз розв'яжемо необхідні питання. Прем'єр-міністр також поставив невідкладне завдання розробити проєкт щодо грошової допомоги мешканцям, які потрапили у зону лиха. До завтра така постанова має бути зроблена. Йдеться про грошову допомогу, а не тільки про компенсацію через єВідновлення», - сказала Верещук.

Відео: Телемарафон "Єдині Новини"
За її словами, йдеться про одноразову грошову виплату. ЇЇ розмір визначать найближчим часом. «Зараз ми невідкладно о 15 год збираємося на нараду і розробляємо таку постанову. Через декілька днів люди зрозуміють, якою буде розмір такої грошової допомоги», - додала глава Мінреінтеграції.
Вона нагадала про те, що всім евакуйованим буде виплачена фінансова допомога в розмірі 2000 гривень на дорослого і 3000 гривень на дітей віком до 18 років та осіб із інвалідністю, та решта передбачених державою соціальних виплат. «Далі ми говоримо про ті гроші, які виплачуються внутрішньо переміщеним особам. В даному випадку люди, які перемістилися навіть у межах області, бо багато з них із зони підтоплення, перемістилися у межах Херсонської області, але туди, де не було лиха. І на сьогодні вони підпадають під сферу дії постанови, яка визначає їх як ВПО. Вони отримуватимуть такі виплати по 2 та 3 тисячі щомісяця», - сказала Верещук.
Віцепрем’єр-міністр підтвердила те, що мешканці постраждалих населених пунктів можуть розрахувати на компенсацію за житло, знищене внаслідок підриву Каховської ГЕС у межах «єВідновлення».
Верещук також нагадала про те, що жителі Херсонщини, які вимушено евакуюються з населених пунктів через затоплення, можуть знайти житло у безпечних районах країни, скориставшись програмою «Прихисток». Оголошення про надання прихистку розміщують безпосередньо люди, власники житла. «Понад 100 тисяч заявок подали, де люди мають можливість проживати. Я дякую за це нашим громадянам. 10 тисяч на сьогодні є вільними. Тобто, є вільні місця», - додала вона.
Як повідомлялося, через підрив дамби Каховської ГЕС без електропостачання залишаються 22 населені пункти на Миколаївщині та деокупованій частині Херсонщини.