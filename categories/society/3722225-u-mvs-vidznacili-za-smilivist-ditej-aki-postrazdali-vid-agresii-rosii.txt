У Міністерстві внутрішніх справ України у рамках акції «Діти-герої» відбулося відзначення восьми дітей, які постраждали від агресії Росії.

Про це поінформувала пресслужба Нацгвардії України, передає Укрінформ.
«Вісім сміливих, відважних та справжніх юних патріотів України урочисто відзначили у Міністерстві внутрішніх справ України у рамках акції «Діти-герої». Заступниця міністра внутрішніх справ України Катерина Павліченко привітала кожного лауреата акції, нагородивши їх цінними подарунками», - розповіли у НГУ.






У МВС відзначили за сміливість вісьмох дітей, які постраждали від агресії РФ / Фото: Нацгвардія




























Зокрема, було відзначено чемпіонку з Чорноморська Олександру Паскаль, яка під час російського ракетного обстрілу на Одещині втратила ногу. «Після коми та тривалої реабілітації, Саша знову на своїх улюблених тренуваннях із художньої гімнастики. Тепер вона виступає із протезом замість ноги, але все так само палко мріє про Олімпійське золото», - зазначається у повідомленні.
Серед лауреатів є і діти, які під час пожежі, поки вогнеборці були в дорозі, врятували своїх рідних – 10-річна Нікіта Савічева із Сум та 12-річний полтавець Олександр Дем’яненко.
Було відзначено і художника з Білої Церкви – юнака Арсена Аджубея, який має аутизм, але малює картини та з батьками продає їх, а всі виручені кошти донатять на ЗСУ.
Серед нагороджених - і Соломія Реут, яка грає у Дніпрі на сопілці та збирає гроші на допомогу армії. Завдяки дівчинці вдалося закрити вже не один збір. Наразі її батько служить у ЗСУ.
Зазначається, що найстаршому лауреату акції «Діти-герої» - Валентину Чорному - 17 років. Він був відзначений за сміливість, яку проявив у перші дні повномасштабного вторгнення РФ на територію України: у його рідному селі на Київщині стояли бійці Державної прикордонної служби, і школяр запропонував їм свою допомогу, бо з дитинства мріяв стати військовим. Валентин провів разом із прикордонниками 168 днів, допомагав їм копати окопи та стежити за ситуацією навколо.
Отримав відзнаку і Костянтин Орєхов з Великої Димерки на Київщині. Коли у їхній будинок прилетіла хвостова частина ракети «Ураган», він не розгубився і вивів у більш безпечне місце свою сестру та дідуся, щоб врятуватися від завалу будинку.
Іншого нагородженого 9-річного хлопця звуть Богдан Печений. Він із Бахмута, втратив своїх батьків у жовтні 2022 року, коли посеред вулиці цього міста впав російський снаряд. Він поїхав вночі на велосипеді на місце їх загибелі і попрощався із вітчимом та вагітною мамою.
«Усі 8 учасників отримали пам’ятні подарунки, зокрема від Ради Європи та Представництва Вільної держави Баварії в Україні. А найголовнішим подарунком для дітей були сертифікати на відпочинок у мовному таборі в Карпатах, де з ними не лише відпочиватимуть на природі, а й займатимуться англійською.Подарункові сертифікати надали представники від Study.ua», - уточнюється у повідомленні.
На церемонії діти потанцювали під улюблені пісні українських співаків Dantes та Wellboy. Тут також був присутній пес Патрон.
Як повідомлялося, благодійна акція «Діти-герої» відбулася вже вдруге в Україні. Її мета – відзначити та віддати належну шану дітям-героям, які виявили мужність і відвагу у небезпечних ситуаціях. Діти, які стали лауреатами акції, постраждали від агресії РФ, але продовжують усіма силами підтримувати Україну і наближати її перемогу.