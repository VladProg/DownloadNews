Перший заступник міністра внутрішніх справ України Євгеній Єнін заявив, що у Національної поліції наразі перебуває близько півтисячі кримінальних проваджень щодо колабораційної діяльності.

Як повідомляє кореспондент Укрінформу, про це він сказав у ефірі телемарафону.
“За даними Єдиного реєстру досудових дозслідувань у провадженні Національної поліції станом на сьогодні знаходиться близько півтисячі кримінальних проваджень за ознаками кримінального порушення, передбаченого статтею 111.1 Кримінального Кодексу. І найбільше зафіксовано таких випадків у Луганській - це 162 випадки та Київській області - 68 випадків”, - повідомив Єнін.
Він нагадав, що подібні злочини не мають строків давності, тож колаборантам доведеться відповідати за свої дії.
Як повідомлялося, з набранням чинності Закону «Про внесення змін до деяких законодавчих актів України про встановлення кримінальної відповідальності за колабораційну діяльність” 15 березня до Кримінального кодексу України були внесені відповідні зміни - доповнили його новою статтею 111.1 «Колабораційна діяльність”.