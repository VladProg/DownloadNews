Президент Володимир Зеленський привітав міста України, які цього тижня відзначають свій день.

Як передає Укрінформ, про це глава держави написав у Телеграмі.
«Сила держави - у єдності та взаємній допомозі. Дбати про Україну - це дбати й одне про одного, і про тих, хто поруч, про тих, кому складно. І надзвичайно важливо, що наші міста й села, наші громади, наші люди відчувають це та зберігають єдність. Пліч-о-пліч ми пройдемо час війни та захистимо Україну й наших людей», - заявив Зеленський.
Президент зазначив, що цього тижня свій день відзначають міста з географічно різних частин України, але однієї вільної України, яка ніколи не втратить свого козацького характеру та європейського духу. Не втратить, бо ми разом, у єдності, допомагаючи одне одному, боремося за свою незалежну державу, зауважив він.
«Запоріжжя й Чернівці, Умань і Путивль… Лутугине, яке ми обовʼязково звільнимо від окупанта. Буде той час, коли ми зможемо просто привітати вас із вашим днем, повернувши Україні безпеку та гарантувавши спокій. Разом захищаємо Україну! Разом захистимо», - заявив Зеленський.
Як повідомляв Укрінформ, 8 жовтня Чернівці відзначають День міста, обласному центру виповнюється 615 років.
7 жовтня День міста відзначало Запоріжжя.
Фото: ОП