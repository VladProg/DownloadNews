В Україну доставили 100 тисяч доз вакцини Janssen (Jcovden) у рамках глобальної ініціативи COVAX.

Про це повідомляє Міністерство охорони здоров'я, передає Укрінформ.
Як зазначається, Дитячий фонд ООН (ЮНІСЕФ) направив в Україну векторну вакцину від COVID-19 Janssen (Jcovden) в межах міжнародної ініціативи COVAX. Вона розподілена та доставлена в 21 область України та місто Київ. Зокрема, Дніпропетровська область отримала 10 тисяч доз, Харківська – 6 тисяч, Чернівецька – 5 тисяч, Київська та Львівська – по 4 тисячі доз вакцини Janssen (Jcovden).
«Ми вдячні нашим міжнародним партнерам за підтримку України. Адже коронавірусна хвороба нікуди не зникла, ми продовжуємо фіксувати збільшення кількості нових випадків захворювання. Під час війни, коли люди часто змушені перебувати в умовах скупчення та не мають повноцінного доступу до медичної допомоги, захист від COVID-19 за допомогою вакцинації є особливо важливим», – наголосив заступник міністра охорони здоров’я, головний державний санітарний лікар України Ігор Кузін.
ВООЗ в Україні навчила понад 100 медичних працівників і тренерів з усіх регіонів для проведення подальших каскадних тренінгів з використання вказаної вакцини. За підтримки ВООЗ українські медики отримали понад 23,000 екземплярів робочих матеріалів про використання цієї вакцини, ще більше матеріалів будуть виготовлені найближчим часом.
Janssen – це векторна вакцина, розроблена фірмою Janssen, якою володіє компанія Johnson & Johnson. Має торговельну назву Jcovden. Вакцина містить знешкоджений аденовірус людини, в який вмонтовано ДНК, що кодує шипоподібний білок вірусу SARS-CoV-2. Потребує температури зберігання від +2 до +8 С. Вакцина призначена для людей віком від 18 років. В Україні для первинного курсу вакцинації вводять одну дозу.
Вакцина дозволена до екстреного застосування Всесвітньою організацією охорони здоров’я, також дозвіл на її використання дали США, Велика Британія, Європейський Союз, Швейцарія, Канада та багато інших країн. В Україні вакцину Janssen зареєстрували 2 липня 2021 року.
Доставка вакцини Janssen (Jcovden) стала можливою завдяки фінансовій підтримці Великої Британії.
В МОЗ нагадали, що від початку повномасштабного вторгнення росії Україна отримує вакцини від коронавірусної хвороби тільки безкоштовно у межах COVAX – міжнародної ініціативи, яка сприяє доступу до ефективних і безпечних вакцин від COVID-19 для всіх країн.
Вакцинуватися від COVID-19 в Україні можуть усі дорослі та діти від 12 років. Бустерну дозу можуть зробити всі люди, старші 18 років. Також в Україні дозволили введення другої бустерної дози вакцини проти коронавірусної хвороби усім людям віком від 60 років, а також людям віком 18-59 років із хворобами, які підвищують ризик важкого перебігу COVID-19.
Фото: Global Look Press/ZB/Matthias Bein