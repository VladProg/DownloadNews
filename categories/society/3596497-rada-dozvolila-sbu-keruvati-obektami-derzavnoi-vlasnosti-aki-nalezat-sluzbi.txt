Верховна Рада ухвалила закон, який надає повноваження Службі безпеки України у керуванні об'єктами державної власності, що передані службі у власність.

Як повідомляє Укрінформ із посиланням на Телеграм народного депутата Ярослава Железняка (парламентська фракція «Голос»), відповідний законопроєкт №7243 "Про внесення зміни до статті 24 Закону України про Службу безпеки України" підтримав у цілому 261 народний депутат.
У пояснювальній записці зазначено, що чинний закон не містить повноважень СБУ в сфері управління об'єктами державної власності. Їх унормування має здійснюватись шляхом визначення таких повноважень у законі.
При цьому визначення повноважень з управління об'єктами державної власності може здійснюватись у межах повноважень уповноважених органів управління або через посилання на відповідні положення закону про управління.
Прийнятий документ доповнює статтю 24 пунктом 21, згідно з яким Служба безпеки України, відповідно до своїх завдань, зобов'язана здійснювати управління об'єктами державної власності, що належать до сфери її управління, в межах повноважень, визначених статтею 6 закону про управління.
На думку авторів законодавчої ініціативи, реалізація закону сприяє законодавчому визначенню повноважень СБУ в управлінні об'єктами державної власності, що належать чи передані СБУ для забезпечення виконання прав та обов'язків, покладених на них законодавством.
Як повідомлялося, за місяць проведення аукціонів за новим законодавством держава заробила понад 1 млрд грн від приватизації державного майна, кошти від якого спрямують на фінансування оборони.