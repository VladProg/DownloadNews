Зараз в Ізраїлі проходять фізичну та психологічну реабілітацію кілька десятків українців, але головна мета ізраїльських фахівців – передати досвід, щоб необхідну допомогу всі постраждалі від війни могли отримувати в Україні.

Про це в коментарі кореспондентові Укрінформу під час Українсько-ізраїльського реабілітаційного саміту у Львові сказав посол Держави Ізраїль в Україні Міхаель Бродський.
«Ми прийняли на психологічну та фізичну реабілітацію декілька десятків українців, серед них як військові, так і цивільні. Крім того, ми безкоштовно надали курси з підвищення кваліфікації сотням медиків, реабілітологів, соціальних працівників та психологів з України. А тисячі спеціалістів з цих напрямків змогли отримати навчання онлайн. Адже наша головна мета - не привезти всіх, хто потребує реабілітації, до Ізраїлю, а навчити робити це тут. Ми маємо досвід, якого ще поки нема в Україні, але це питання часу», - зазначив Бродський.
Одним із українських захисників, який отримав допомогу із реабілітації в Ізраїлі є доброволець з Одеси Олег Вожик, який служив у 72 бригаді «Чорних запорожців». Він отримав поранення під Бахмутом у липні минулого року, коли намагався врятувати своїх побратимів.
«Ногу мені ампутували відразу в Бахмуті, бо вже неможливо було врятувати. Потім мене направили у Дніпро, далі - у військовий госпіталь у Києві, де і складали списки тих, хто хоче поїхати на реабілітацію за кордон. Згодом я опинився у львівському центрі реабілітації і вже тут мені повідомили, що є змога поїхати до Ізраїлю. І я погодився. Бо в мене дуже висока ампутація і тут мені могли встановити досить важкий протез, який не зручно кріпиться, а там придумали спеціальний для мене варіант, який легкий, швидко кріпиться і добре тримається», - розповів Вожик.

Як повідомляв Укрінформ, у Львові 30 травня відбувається Українсько-ізраїльський реабілітаційний саміт, який є платформою для розробки та імплементації комплексного плану фізичної та психологічної реабілітації на основі багаторічного ізраїльського досвіду, а також для діалогу та обміну ідеями про формування післявоєнного майбутнього та відновлення України.