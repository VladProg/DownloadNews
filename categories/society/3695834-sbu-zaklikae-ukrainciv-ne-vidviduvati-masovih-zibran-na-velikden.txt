Служба безпеки України закликає громадян не відвідувати масових зібрань та дотримуватися правил безпеки напередодні Великодніх свят.

Як передає Укрінформ, про це СБУ повідомляє у Телеграмі.
“Ворог чудово розуміє, що зазнає поразки на полі бою, тож не полишає спроб влаштувати провокації, аби розхитати єдність українського суспільства. Для цього рф намагається застосовувати різноманітні інструменти та, серед іншого, приділяє особливу увагу релігійній тематиці”, - зауважили в СБУ.

СБУ докладає максимум зусиль, аби нейтралізувати вплив ворога на церковне середовище і не дати російській федерації мінімальної можливості використати релігійне питання для досягнення власних цілей.
“У своїх діях СБУ спирається на закони, інтереси держави та свідому і патріотичну позицію громадян України. Тому наразі важливі пильність, обачність та злагодженість дій кожного з нас”, - додали в спецслужбі.
Служба безпеки закликає громадян напередодні свят обмежити відвідування масових заходів, під якими б гаслами вони не відбувалися.
Громадянам не слід піддаватися на можливі провокації чи підбурювання до незаконних дій.
Також варто дотримуватися комендантської години, встановленої для регіону в якому ви перебуваєте.
На варто ігнорувати сигнали повітряної тривоги і під час неї перебувати в укриттях.
Також СБУ закликає без потреби не затримуватися у храмах при освяченні великоднього кошика.
Крім того, слід повідомляти правоохоронні органи про підозрілі предмети та осіб, які можуть влаштовувати провокації чи становити потенційну загрозу. В СБУ працює спеціальна гаряча лінія: 0-800-501-482, а також електронна пошта: callcenter@ssu.gov.ua
Інформація, отримана через телефон довіри СБУ, є конфіденційною і буде ретельно перевірена.
Як повідомляв Укрінформ, в Україні до забезпечення правопорядку під час Великодніх свят будуть залучені понад 20 тисяч правоохоронців. Окрім того, чергуватимуть 7 тисяч рятувальників.