Психологи ДСНС України оприлюднили низку порад щодо того, як допомогти дитині, якщо вона почула або побачила щось шокуюче і злякалася.

Про це поінформувала пресслужба рятувальників, передає Укрінформ.

«На жаль, наші діти теж бачать страшне обличчя війни, нарівні із дорослими, переживають це жахіття і можуть стати свідками шокуючих подій. Ми повинні їм допомогти впоратися із цим», - йдеться у повідомленні.
Тож психологи ДСНС розповіли, як діяти, якщо дитина почула чи побачила щось шокуюче і налякана. Рятувальники радять у жодному разі не сварити і не соромити дитину за її переляк. Зазначається, що страх є природним і нормальним почуття, частиною інстинктивної програми самозбереження.
«Він не піддається контролю у дітей, проявляється на фізичному рівні – здригання, плаксивість, порушення сну і апетиту, нервові тіки, заїкання», - уточнюється у повідомленні.
При цьому дорослим радять, що якщо вони побачили, що дитина сильно налякана, заспокоювати її, міцно її обіймати, зігрівати своїм тілом, гладити по спині, оскільки це допоможе зняти напругу.
«Нехай дитина плаче, якщо їй це потрібно. Не зупиняйте, не заговорюйте, дайте виплакатися, просто будьте поруч і показуйте свою любов», - поінформували психологи установи.
При цьому громадянам рекомендують обговорювати з дитиною те, що вона побачила.
«Проговоріть за дитину те, що вона не може сформулювати сама: «Ти так сильно злякався, коли побачив…». Так ви допоможете їй випустити страх назовні. Як і будь-яка сильна емоція, яка залишається всередині, страх «тисне» на дитину, створює постійну напругу. А якщо випустити його назовні, як повітря з кульки, він втрачає свою силу», - уточнили у ДСНС.
Під час розмови з дитиною громадянам варто спробувати створити безпечну і спокійну обстановку, обіймати її, якщо вона не противиться, говорити повільно і неодмінно робити паузи, щоб дитина мала час зрозуміти, а особа – тримати почуття під контролем.
При цьому у відомстві зазначають, що здебільшого, однієї розмови недостатньо і доводиться повторювати багато разів різними словами, згадуючи подробиці того, що сталося. Це дорослим радять робити до того моменту, поки вони не відчують, що страх дитини поступово зменшується.
«І головне – підтримуйте дитину кожного разу, коли вона згадує те, що трапилося і хоче поговорити про це («А пам’ятаєш, мамо, як я злякалася вибуху?»)», - йдеться у повідомленні.
При цьому дорослим психологи ДСНС радять розповідати дитині про свої почуття і страхи у стилі «Мені теж було страшно».
«Дозвольте собі і дитині боятися – не намагайтеся переконати її в тому, що насправді вона не боїться, що у неї не було приводу боятися або в тому, що насправді все це не страшно», - уточнюється у повідомленні.
Дорослим рекомендують, у тому числі, запропонувати дитині намалювати свій страх або те, що злякало, – це допоможе їй впоратися з емоціями. При цьому зазначається, що дитина сама обере, у який спосіб це зробити.
Зі свого боку психологи ДСНС заявляють, що деякі діти малюють або ліплять сцену, якої злякалися, з точністю до найдрібніших деталей, деякі - покривають листи чорною або червоною фарбою, до дірок черкають на папері ручкою.
«Не варто направляти дитину до якогось «правильного» шляху вираження або оцінювати художні достоїнства результату, адже основне – виплеснути назовні те, що гнітить дитину всередині», - зазначається у повідомленні.
Громадянам при цьому радять пам’ятати, що дитина не вміє керувати своїми почуттями та емоціями.
«Та і не всім дорослим це добре вдається. Тому головне завдання – допомогти дитині в цьому. Будьте поруч, тримайтеся і не здавайтеся самі. Ми переможемо», - уточнюється у повідомленні.
Як повідомлялося, 10 травня Перша леді Олена Зеленська опублікувала поради, як діяти, коли дитина опинилася без батьків та дорослих.