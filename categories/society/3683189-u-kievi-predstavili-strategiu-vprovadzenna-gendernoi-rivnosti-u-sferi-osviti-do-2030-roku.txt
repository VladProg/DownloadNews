Відбулася презентація Стратегії впровадження гендерної рівності у сфері освіти до 2030 року та Операційного плану її реалізації у 2023-2024 роках.

Особливості Стратегії та Операційного плану представили в Укрінформі перший заступник міністра освіти та науки Андрій Вітренко та уповноважена Кабінету Міністрів з питань гендерної політики Катерина Левченко.

Левченко, зокрема, зазначила, що цей документ допоможе українському суспільству швидше позбавлятися від дискримінаційних практик та стереотипів.
“Нам дуже важливо, щоб ця Стратегія впроваджувалася в життя разом з планом заходів. І в цьому величезна роль не тільки Міністерства освіти і науки, яке розробило Стратегію. Тепер цю естафету передають управлінням освіти, закладам освіти, вищим навчальним закладам, закладам середньої освіти, науковцям, фахівцям, які мають забезпечити її адекватне і ефективне впровадження. Також нам дуже важливо перекласти цей текст англійською мовою, тому що багато представників інших держав і міжнародних організацій були зацікавлені інформацією щодо розробки та впровадження такої Стратегії”, - сказала доповідачка.


За її словами, попри повномасштабне вторгнення рф на територію України і дев'ять років війни, питання гендерної політики та гендерної рівності не тільки не маргіналізовані, але й знаходяться в центрі уваги уряду. Вона наголосила, що це є важливим індикатором руху України до європейської спільноти.

Стратегія ґрунтується на таких принципах дотримання демократичних цінностей і свобод: рівності, справедливості, демократії, верховенства права, егалітарності (рівності прав і можливостей), поваги до людської гідності, доступності, недискримінації.
Окрім цього, Стратегія передбачає системність, інклюзивність та широке залучення жінок і чоловіків та всіх зацікавлених сторін до її реалізації, проведення моніторингу й оцінки прогресу її реалізації та врахування потреб різних груп залежно від можливих додаткових підстав для дискримінації.
Документ розрахований на широкі верстви населення, зокрема, це здобувачі освіти всіх рівнів, управлінський, педагогічний та науково-педагогічний персонал у сфері освіти, який забезпечує ефективність та якість її функціонування, від чиїх уявлень, поглядів, ідеалів, оцінок та переконань значною мірою залежить світогляд майбутніх поколінь; батьки та законні представники здобувачів освіти; персонал органів управління освітою, який приймає управлінські та кадрові рішення, визначає умови для роботи закладів освіти, зокрема реалізує державну політику щодо забезпечення рівних прав та можливостей жінок і чоловіків у сфері освіти.
"На сьогодні в Україні створено нормативно-правову базу з питань забезпечення рівних прав та можливостей жінок і чоловіків. Проте частина ухвалених документів різного рівня має декларативний характер та не містить норм прямої дії, що створює певну правову прогалину, яка дає змогу уникнути розв'язання питання забезпечення рівних прав та можливостей жінок і чоловіків у разі прийняття нових нормативно-правових актів. Нам необхідно забезпечити дотримання принципів забезпечення рівних прав та можливостей жінок і чоловіків під час розроблення нормативно-правових актів у сфері освіти, зокрема включення такого принципу до переліку пріоритетних напрямів діяльності та розвитку закладів освіти", - сказав на презентації перший заступник міністра освіти та науки Андрій Вітренко, представляючи цілі Операційного плану з реалізації Стратегії.

Операційний план заходів на 2022-2024 роки з реалізації стратегії гендерної рівності в освіті до 2030 року передбачає чотири стратегічні цілі:
- комплексне впровадження принципів, політики й заходів щодо забезпечення рівних прав та можливостей жінок і чоловіків, поваги до людської гідності та недискримінації у нормативно-правових документах у сфері освіти;
- посилення ролі закладів освіти у координації дій суб’єктів реалізації державної політики щодо забезпечення рівних прав та можливостей жінок і чоловіків у сфері освіти, запобігання та протидія насильству і дискримінації, вдосконалення освітнього процесу на засадах рівності прав та можливостей жінок і чоловіків, поваги до людської гідності, недискримінації, інклюзивності та протидії насильству, зокрема за ознакою статі;
- посилення компетенції і можливості професійної спільноти фахівців з питань забезпечення рівних прав та можливостей жінок і чоловіків, розширення міжнародного співробітництва у напрямі забезпечення рівних прав та можливостей жінок і чоловіків;
- забезпечення рівних прав та можливостей жінок і чоловіків, запобігання та протидія будь-якій дискримінації, впровадження практик інклюзивності у сфері освіти як основи для подолання наслідків військових дій і післявоєнної відбудови України.

Як повідомлялося, Стратегія впровадження гендерної рівності у сфері освіти до 2030 року схвалена розпорядженням Кабінету Міністрів від 20 грудня 2022 року № 1163-р "Про схвалення Стратегії впровадження гендерної рівності у сфері освіти до 2030 року та затвердження операційного плану заходів на 2022-2024 роки з її реалізації".