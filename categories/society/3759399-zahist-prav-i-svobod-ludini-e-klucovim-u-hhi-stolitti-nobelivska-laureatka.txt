Питання захисту прав і свобод людини є ключовим у ХХІ столітті, і для його вирішення світовій спільноті потрібно використовувати всі наявні інструменти, заявляє керівниця Центру громадянських свобод, лауреатка Нобелівської премії миру 2022 року Олександра Матвійчук.

Як передає Укрінформ з посиланням на повідомлення "Ялтинської європейської стратегії", про це вона сказала на щорічній зустрічі YES "Майбутнє вирішується в Україні", організованій YES у партнерстві з Фондом Віктора Пінчука.
"Головне питання нашого століття — як ми захистимо людей, їхні права та свободи. Чи можемо ми просто покладатися на право, чи маємо застосовувати зброю? Як захищати права тих, хто живе на окупованих територіях?", - зауважила Матвійчук.
"Я завжди відповідаю, що якщо ви хочете захистити людей там — надайте Україні зброю, щоб вона могла захищатися", — зазначила вона.
Як вважає Матвійчук, Росія, розв'язавши цю війну, намагається переконати світ, що демократія і свобода - це не справжні цінності.
"Я хочу нагадати, що розв’язувати питання століття — це не завдання України, а завдання міжнародного світового співтовариства. Оскільки цією війною Росія намагається переконати світ, що демократія і свобода це не справжні цінності", — зазначила Матвійчук.
Нобелівська лауреатка переконана, що Росію необхідно якнайшвидше зупинити задля збереження миру у всьому світі.
"Якщо не відновити міжнародний порядок, не зупинити Росію і не продемонструвати справедливість і правосуддя, це матиме негативні наслідки для всього світу. Ми можемо опинитися у такому варіанті майбутнього, в якому світ буде небезпечний для всіх, без жодних винятків", — підкреслила Матвійчук.
Як повідомляв Укрінформ, на переконання Матвійчук, початок реального вступу України в НАТО є способом завершити війну, а не розширити її.