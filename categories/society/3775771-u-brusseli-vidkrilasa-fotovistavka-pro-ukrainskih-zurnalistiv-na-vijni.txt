Привернути увагу світу до важливої ролі журналістів під час війни, аби притягнути РФ до відповідальності за злочини – з такою метою Європейська федерація журналістів та НСЖУ привезли до Брюсселя фотосвідчення війни.

На відкритті виставки «Україна: журналісти в зонах бойових дій» ішлося про важливість міжнародної журналістської солідарності, повідомляє кореспондент Укрінформу.
«Ми закликаємо Європейський Союз підтримувати діяльність Центрів журналістської солідарності Національної спілки журналістів України та фінансувати друк місцевих газет на деокупованих і прифронтових територіях, Євросоюз повідомив про виділення 28 мільйонів євро на підтримку українського уряду в стратегічних комунікаціях, але ми закликаємо також підтримувати журналістів на місцях», – наголосив Рікардо Гутьєррес, генеральний секретар Європейської федерації журналістів.
На його думку, журналісти грають фундаментальну роль, збираючи свідчення про війну, розв’язану Росією проти України, тож необхідно усіляко їх підтримувати.

Нагадаємо, з початку російського вторгнення в Україну під час виконання професійних обов’язків загинули 16 журналістів. Загальна кількість медійних працівників, які стали жертвами агресії РФ, перевищує 70 осіб, включаючи журналістів, які були мобілізовані в армію.

«Ми закликаємо не залишити їхніх убивць безкарними. НСЖУ підтримує ініціативу проведення трибуналу над путінським режимом загалом і над кожним окремим воєнним злочинцем зокрема. Зараз Росія хотіла б прибрати Україну й події в Україні з міжнародних новин. Але війна триває – і ми закликаємо колег із різних країн світу продовжувати висвітлювати її у своїх медіа», – сказав на відкритті виставки голова НСЖУ Сергій Томіленко.
Експозиція показує роботу журналістів у різних містах і регіонах України. Серед 26 робіт є світлини лауреата Пулітцерівської премії та World Press Photo Євгена Малолєтки, фотографа інформаційного агентства Associated Press в Україні Єфрема Лукацького, відомих українських воєнних фотографів Костянтина, Влади Ліберових (LIBKOS) та Яна Доброносова, Дмитра Ключка, Андрія Андрієнка.

«Ці фотографії – найкращий шлях дізнатися справжню історію про війну, про українських людей, про нашу боротьбу. Адже Росія використовує в цій війні брехню як зброю», – сказав на відкритті виставки Надзвичайний і Повноважний посол, представник України при Європейському Союзі Всеволод Ченцов.
На його думку, мужність і хоробрість українських журналістів може стати прикладом для іноземних колег.
Про спільне бачення загроз і солідарність журналістів різних країн говорила й очільниця Департаменту кампаній та комунікацій Міжнародної федерації журналістів Памела Моріньєр.
«Найпотужніша кампанія солідарності, яка тільки була проведена Міжнародною та Європейською федераціями журналістів, – це кампанія на підтримку українських журналістів, – сказала вона. – Навіть найменші спілки журналістів з різних країн передавали або кошти, або захисне спорядження, техніку чи гуманітарну допомогу. Спільно зі штаб-квартирою ЮНЕСКО ми підтримуємо діяльність ефективної мережі Центрів журналістської солідарності в Україні».
Виставка «Україна: журналісти в зонах бойових дій» працюватиме в Брюсселі до 23 жовтня в Українському хабі громадянського суспільства
Як повідомляв Укрінформ, на засіданні виконкому Європейської федерації журналістів, його керівництво закликало підтримати українських колег.
Фото: Лідія Таран, Укрінформ