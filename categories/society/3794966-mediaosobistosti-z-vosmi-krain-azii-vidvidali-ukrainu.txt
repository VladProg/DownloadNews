Лабораторія журналістики суспільного інтересу організувала візит відомих медіа особистостей з країн Азії до України, щоб налагодити комунікації з азійським континентом.

Як передає кореспондент Укрінформу, делегація протягом тижня відвідала Миколаїв, Одесу, зустрічалася з українськими фермерами, цивільними, волонтерами, свідками воєнних злочинів в Бучі, Ірпені, на Херсонщині, солдатами. Також журналісти з азійських країн зустрілися з Президентом Володимиром Зеленським, першою леді, міністрами, а деякі з них відвідали Ягідне і Славутич та почули про окупацію Чорнобильської зони на навколишніх сіл.
До делегації увійшли телеведуча Десі Анвар з Індонезії, коментатор Nikkei, Хіроюкі Акіта з Японії, редакторка Chosunilbo Шиньонг Кім з Південної Кореї, ведучий The Cambodia Daily Сарада Тенг, редактор Bangkok Post Ануча Чароенпо з Таїланду, монгольський медіадіяч Цогтбілгуундарі Хішигбат, редакторка газети Lianhe Zaobao Сім Цзе Вей із Сінгапуру.
“Ви знаєте про втому стосовно підтримки України, про людей, які закликають до припинення вогню. Дехто так думає і в США. Я прийшов сюди, щоб зрозуміти, яка опція є реалістичною. Я скажу, що припинення вогню не тільки неможливе, але це також ірраціонально. Це геть не хороший варіант”, – розповів учасник делегації, коментатор Nikkei Хіроюкі Акіта.
“Україна і її війна – це про свободу, про незалежність, про позбавлення колоніалізму й імперіалізму… Це важливі історії і це зрозуміло індонезійцям. Національна ідентичність важлива для індонезійців, тому що ми були колонією нідерландців протягом 300 років і потім японців”, – поділилася своїми враженнями телеведуча Десі Анвар.
Організатори проєкту, Лабораторія журналістики суспільного інтересу, вважають, що такі поїздки допомагають іноземним медійникам краще зрозуміти природу російської агресії проти України, адже на зустрічах з українцями мова йшла про відповідальність РФ за воєнні злочини у міжнародних судах, збройний опір російській агресії, потреби санкцій проти РФ, те, як Росія спричинила продовольчу кризу, як та впливає на Україну, антиколоніальний характер українського спротиву, а також відбудову країни.
Організатори також зазначили, що це третій візит видатних журналістів, видавців, лідерів громадської думки – раніше вони запрошували ЗМІ з Латинської Америки й Африки.