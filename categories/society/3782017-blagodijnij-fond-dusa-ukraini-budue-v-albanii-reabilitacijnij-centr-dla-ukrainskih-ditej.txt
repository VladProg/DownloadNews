Благодійний фонд “Душа України” будує в Албанії реабілітаційний центр для українських дітей, які постраждали внаслідок російсько-української війни.

Про це засновник фонду, американський художник Сергій Мельникофф (відомий під псевдонімом MFF) повідомив на пресконференції в Укрінформі.


Він, зокрема, розповів, що створив з уламків мін і снарядів, зібраних упродовж повномасштабної російсько-української війни, скульптуру “Нескорена Україна” за ескізом великого Державного Герба України, який запропонований Президентом Володимиром Зеленським у законопроєкті №5712.

За словами Мельникоффа, для створення експозиції були зібрані 1,5 тонни уламків, а сам процес тривав 60 днів.
Автор підкреслив, що має намір продати скульптуру на міжнародному аукціоні “Сотбіс” або “Крістіз”. Він зазначив, що виручені від продажу витвору кошти будуть спрямовані на будівництво в Албанії реабілітаційного центру для українських дітей, які постраждали внаслідок війни РФ проти України.
“Ми зараз будуємо дитячий реабілітаційний центр в Албанії для українських діток, які втратили кінцівки через війну. Влада Албанії виділила 2 гектари землі у заповіднику на березі Іонічного моря”, - поінформував Мельникофф.
Він також зауважив, що БФ “Душа України” прагне, щоб завдяки відповідному реабілітаційному центру діти, які втратили батьків або прибули з дитячих будинків, могли знайти нові родини.
Мельникофф подякував усім, хто долучився до створення скульптури “Нескорена Україна”. Зокрема, спеціалісту художнього зварювання Віктору Бєльчику, підприємцю Федору Кусковальському, голові рекламної компанії Олександру Костецькому, генерал-майору, начальнику управління прикордонного контролю Департаменту охорони державного кордону Адміністрації Державної прикордонної служби України Юрію Лисюку, українським фермерам Антону Кудіну та Івану Наконечному, керівнику громадської організації медичної допомоги лікарням України Валерію Гребенюку.
Як повідомляв Укрінформ, напередодні у Володимирському кафедральному соборі в Києві відбулася церемонія освячення антивоєнного витвору сучасного мистецтва "Нескорена Україна". Мистецький витвір зображує воїна-козака і лева, які тримають державний символ України – тризуб.
Великий Державний Герб передбачений статтею 20 Конституції України. Нині в Україні затверджено лише Малий герб - Тризуб.
Згідно з Конституцією, Великий Державний Герб України встановлюється з урахуванням малого Державного Герба і герба Війська Запорізького законом, що ухвалюється не менш як двома третинами від конституційного складу Верховної Ради, тобто щонайменше 300 народних депутатів.
ВР 24 серпня 2021 року ухвалила в першому читанні президентський законопроєкт "Про великий Державний Герб України" (№5712) на позачерговій сесії. У другому читанні документ досі не ухвалено.
Фото: Павло Багмут