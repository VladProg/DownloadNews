Митрополит Еммануїл засвідчив "незмінну підтримку" народу України та висловив готовність до реалізації гуманітарного виміру української Формули миру.

Про результати зустрічі предстоятеля Православної церкви України митрополита Епіфанія та представника Вселенського Патріарха, митрополита Халкідонського Еммануїла в Михайлівському монастирі інформує пресслужба ПЦУ, передає Укрінформ.
"З благословення Його Всесвятості нашого Патріарха Варфоломія я прибув до Києва, щоби засвідчити незмінну підтримку матері-церкви героїчному народу України, який протистоїть несправедливій і жорстокій російській агресії. Під час візиту його високоповажності пана Президента України Володимира Зеленського до Вселенського Патріархату місяць тому обговорювався гуманітарний вимір імплементації запропонованої Україною Формули миру, а також інші гуманітарні ініціативи. Було домовлено, що ми продовжимо працю в цьому напрямку. Тож на запрошення Президента України я прибув також для виконання цієї важливої місії", – сказав митрополит Еммануїл.






Представник Вселенського Патріарха прибув до України / Фото: pomisna.info














































Зазначається, що під час зустрічі відбулася "тепла і плідна телефонна розмова" між Вселенським Патріархом Варфоломієм та митрополитом Епіфанієм.
Біля Стіни пам’яті Михайлівського Золотоверхого монастиря, присвяченої воїнам, які загинули у війні з Росією, митрополит Еммануїл у співслужінні братії монастиря відправив літію за душі спочилих захисників України і мирних мешканців, вбитих внаслідок війни.

Також Епіфаній та Еммануїл відвідали Києво-Печерську лавру, де тамтешній намісник архімандрит Авраамій розповів гостю про Успенський собор і про поточний стан життя обителі, "яка поступово звільняться від ярма "русского міра".

Як повідомляв Укрінформ, на початку липня резидент Володимир Зеленський обговорив із Вселенським Патріархом Варфоломієм реалізацію української Формули миру та повернення депортованих Росією дітей.