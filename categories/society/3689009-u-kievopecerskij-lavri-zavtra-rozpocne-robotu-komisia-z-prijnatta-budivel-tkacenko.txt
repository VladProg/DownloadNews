У четвер, 30 березня, у Києво-Печерській лаврі розпочне роботу спільна комісія з прийняття будівель у державне користування.

Про це міністр культури та інформаційної політики Олександр Ткаченко сказав на брифінгу у Харкові, передає кореспондент Укрінформу.
«Ніколи не йшлося про те, що там (у Києво-Печерській лаврі - ред.) припиниться монаше життя. Яке це буде монаше життя, подивимося далі. Від завтра розпочинає роботу комісія, де будуть у тому числі представники митрополії, міністерства і заповідника, яка буде займатися прийманням тих будівель, що мають перейти від користування митрополією до користування держави. Процес буде поступовим, і я сподіваюся, що все буде нормально», - зазначив Ткаченко.
Він зауважив, що аналогічні процеси відбуватимуться і в інших областях України.
«У Кременецькому заповіднику завершився термін користування одним із храмів. Ми зараз подали до суду, тому що місцеві священники не захотіли передавати (майно - ред.). Так само у нас є питання з принаймні двома храмами на території Чернігівського заповідника. Це старі храми ХІІ століття. Тобто процес іде», - сказав міністр.
Як повідомляв Укрінформ, у Національному заповіднику «Києво-Печерська лавра» заявили про розрив договору про оренду з УПЦ (МП) з 29 березня.
Намісник Києво-Печерської лаври митрополит Павло (УПЦ (МП)) заявив, що ченці не збираються виселятися з Лаври.
Міністр культури та інформаційної політики Олександр Ткаченко підкреслив, що ченці зможуть після завершення державних перевірок залишитись у Лаврі за певних умов.
Митрополит Київський і всієї України Епіфаній у своєму зверненні до братії Києво-Печерської Свято-Успенської лаври та громадськості заявив, що про закриття монастиря в Лаврі та припинення в ньому молитви, богослужінь, чернечого життя не йдеться.