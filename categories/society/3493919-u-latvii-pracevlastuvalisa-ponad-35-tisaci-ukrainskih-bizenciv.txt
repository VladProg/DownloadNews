З початку повномасштабної війни росії проти України знайшли роботу в Латвії 3 537 українських цивільних осіб.

Як передає Укрінформ, про це повідомляє Delfi з посиланням на латвійську службу державних доходів (VID).
За її даними, більшість, 335 українських біженців, почали працювати у сфері послуг громадського харчування; 240 - у сфері державних послуг; 211 — у роздрібній торгівлі у неспеціалізованих магазинах, у яких здебільшого продаються продукти харчування, напої або тютюнові вироби; 210 працевлаштовано у готелях та аналогічних об'єктах для розміщення туристів та 96 – у сфері будівництва житлових та нежитлових будинків. Ще 14 цивільних осіб з України працюють у сфері вантажних автомобільних перевезень, 10 зайняті на монтажі інженерних систем.
Серед найпопулярніших професій — посада допоміжного робітника, на яку зараз класифікуються 194 громадянина України. Ще 183 особи працюють прибиральниками, 118 – кухарями, 111 – помічниками педагогів та 110 – продавцями в магазинах роздрібної торгівлі.
Як особи, які здійснюють господарську діяльність, з 24 лютого по 26 травня зареєструвалися 56 українських біженців. З них 29 задекларували рід діяльності "перукарські та інші косметичні послуги", п'ятеро надають побутові послуги, не включені в інші класифікації, четверо займаються поштовою та кур'єрською діяльністю, троє беруть участь у діяльності денних центрів з догляду за дітьми, ще троє надають послуги з покращення фізичного самопочуття та двоє - послуги для власного споживання окремих домогосподарств.
Раніше МВС балтійської країни інформувало, що з 24 лютого в Латвії зареєстровано 29 971 цивільну особу України, а посвідку на проживання з правом на працевлаштування отримали 24 098 біженців.
Як повідомлялося, у сусідній Литві працюючі громадяни України з-поміж тимчасово переміщених осіб уже сплатили більш як 3 мільйони євро податків, тільки у квітні - майже 2 мільйони євро. При цьому їхній середній заробіток становить близько 900 євро після сплати податків.
Фото: LETA