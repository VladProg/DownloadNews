Діти з найбільш вразливих груп зі сходу та півдня України отримають дві тисячі ноутбуків для навчання від міжнародної гуманітарної організації Save the Children.

Як передає Укрінформ, про це Міністерство освіти і науки повідомляє у Телеграмі.
«У цих регіонах школярі вчаться переважно дистанційно, а тому зручний ґаджет — необхідність для успішного навчання. Техніку для учнів придбала міжнародна гуманітарна організація Save the Children», - ідеться у повідомленні.
Забезпечення учнів ґаджетами для навчання є одним із пріоритетних напрямів ініціативи МОН із відновлення освітнього процесу «Школо, ми разом!».
У Міносвіти прагнуть закрити потребу в ґаджетах для максимальної кількості учнів до початку нового навчального року і дякують партнерам Save the Children, що наближають цю мету.

Як повідомляв Укрінформ, в Україні потреба забезпечення вчителів та учнів технічними засобами критична: не вистачає 80 тисяч девайсів для вчителів та 200 тисяч для учнів із соціально вразливих категорій.