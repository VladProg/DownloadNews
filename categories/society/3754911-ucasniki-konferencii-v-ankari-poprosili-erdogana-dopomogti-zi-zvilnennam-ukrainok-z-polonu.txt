Правозахисниці та рідні українок, які перебувають у російському полоні, звернулися до Президента Туреччини Реджепа Тайїпа Ердогана з проханням посприяти звільненню усіх українських бранців та, зокрема, жінок з російського полону.

Про це йшлося на конференції “Визволити українок з російського полону: висновки експертів і свідчення тих, хто вижив”, організований в Анкарі Центром прав людини “Зміна” та Посольством України в Туреччині, повідомляє власкор Укрінформу в Туреччині.
“Шановний президенте Ердогане, шановні представники всіх країн, прошу від себе і всіх матерів, молимо вас за всіх українських дітей, військовополонених, цивільних, поранених, хворих. Полон - це не місце для наших дітей! Не місце для героїв-воїнів, які захищали наше місто. Прошу вас, будь ласка, зробіть щось, почуйте нас, допоможіть нам, звільніть наших змучених дітей”, - закликала Наталія Чечелюк, мама 22-річної Мар'яни, яка нині перебуває в російському полоні.
Жінка розповіла про знущання, теракт в Оленівці, про нестерпні умови перебування. Її доньку Мар'яну мали обміняти, але цього не сталося.
“За розповідями дівчат (звільнених з полону - ред.), моя дочка потребує медичної допомоги, вона дуже виснажена, сильні болі в колінах, в попереку і ногах. Я прошу всіх присутніх тут сьогодні, прошу весь світ, всіх небайдужих людей, допомогти нашому спільному горю!” - звернулася мати полоненої.
На конференції йшлося про проблеми жінок, які перебувають у місцях несвободи, яких Росія утримує на тимчасово окупованих територіях України, в Херсонській, Запорізькій, Луганській та Донецькій областях, в Криму, а також на території Росії.
«Росія продовжує їх утримувати, попри вимоги міжнародного гуманітарного права, відповідно до яких цивільні взагалі не є об'єктом для утримання, і всі вони мають бути звільнені без будь-яких підстав, умов і не за рахунок обміну, бо будь-яке порушення прав людини повинно бути припинене», - сказала в коментарі Укрінформу радниця з прав людини Центру прав людини «Зміна» Наталія Охотнікова.
Правозахисниця також висловила надію на сприяння Туреччини у звільненні українок з російського полону.
«Ми вбачаємо велику надію та перспективу, що саме Туреччина включилася до цього процесу, оскільки дипломатичні відносини з об'єктивних причин між Україною та Росією на даному етапі не існують, офіційно розірвані, й уряд України не може звертатися безпосередньо до російського уряду з вимогами щодо повернення цивільних жінок. Тому ми звертаємося до уряду Туреччини, враховуючи їх позитивний досвід, який вони показали дуже ефективним у дипломатії власне у випадку з військовими (захисники Маріуполя та Азовсталі - ред.)», - сказала Укрінформу Охотнікова.
У конференції, як спікери, наживо та онлайн взяли участь Надзвичайний та Повноважний Посол України в Туреччині Василь Боднар, голова представництва ЄС у Туреччині Ніколаус Майєр-Ландрут, представник Уповноваженого Верховної Ради з прав людини Михайло Спасов, аналітик Медійної ініціативи за права людини Любов Смачило, колишня полонена, яка провела 280 днів у російському полоні, Ольга Черняк, представниця Жіночої ініціативи за гендерну справедливість Керолайн Еджертон.