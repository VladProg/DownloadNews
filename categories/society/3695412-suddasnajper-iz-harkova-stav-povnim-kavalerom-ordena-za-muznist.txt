Суддя-снайпер із Харкова Олександр Маламуй став повним кавалером ордена «За мужність».

Про це повідомила у Фейсбуці пресслужба Верховного Cуду, передає Укрінформ.
“Суддя Верховного Суду Олександр Мамалуй – кавалер ордена «За мужність» усіх трьох ступенів. Указом Президента України № 200/2023 від 7 квітня 2023 року за особисту мужність, виявлену у захисті державного суверенітету та територіальної цілісності України, самовіддане виконання військового обов’язку капітана Олександра Мамалуя нагороджено орденом «За мужність» І ступеня», - йдеться у повідомленні.
Зазначається, що Мамалуй у складі зведеної снайперської групи Сухопутних військ ЗСУ майже чотири місяці виконував бойові завдання під Бахмутом, а також брав участь у боях під Харковом і Лисичанськом.
Раніше, у липні 2022 року, Президент нагородив суддю орденом «За мужність» ІІ ступеня. Орденом «За мужність» III ступеня Мамалуй нагороджений у червні 2015 року. У березні 2023 року його відзначено почесним нагрудним знаком «Срібний хрест» Головнокомандувача Збройних сил України. Раніше він отримав відзнаку Міністерства оборони «Іменна вогнепальна зброя» і нагрудний знак «Учасник АТО».
Мамалуй уперше був мобілізований до Збройних сил України у березні 2014 року у званні солдата. З червня 2014 року — снайпер (в подальшому — заступник командира взводу роти снайперів) 93-ї гвардійської окремої механізованої бригади. Брав участь у визволенні та подальшій обороні населених пунктів Піски, Первомайське, Нетайлове, Опитне, Водяне, Авдіївка, обороні Донецького аеропорту.
Після 24 лютого 2022 року Мамалуя було мобілізовано втретє.
Указом Президента України від 10 листопада 2017 року призначений суддею Верховного Суду.
У 2016 році Мамалуй, тоді ще суддя Господарського суду Харківської області, підірвав мережу, опублікувавши відповідь на лист колишнього українського судді з Севастополя Станіслава Погребняка, який надіслав «поручение о вручении документа».
«Не існує ніякого «арбитражного суда города Севастополя». Є тимчасово окуповане російським агресором українське місто Севастополь. Є господарський суд міста Севастополь. Не існує ніякого «А.С. Погребняка, судьи арбитражного суда города Севастополя». Є Олексій Станіславович Погребняк, колишній суддя господарського суду м. Севастополь - зрадник, порушник присяги, шкура. Не пиши сюди своїх листів, колишній суддя, колишній громадянин, колишня людина! Від себе - обіцяю: коли ми будемо звільнювати півострів, я особисто прийду по тебе! Прийду - і повішу тебе за ноги на Приморському бульварі. Там ліхтарні стовпи дуже зручні. Чекай на мене! Я прийду. МИ прийдемо», - написав Мамалуй.