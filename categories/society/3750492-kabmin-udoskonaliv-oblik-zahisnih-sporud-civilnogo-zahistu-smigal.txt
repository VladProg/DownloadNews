Кабінет міністрів на виконання рішення Ради національної безпеки і оборони вдосконалив облік захисних споруд цивільного захисту.

Як передає Укрінформ, про це Прем'єр-міністр України Денис Шмигаль повідомив у Телеграмі.
За його словами, відтепер такі об'єкти мають статус стратегічних для забезпечення захисту населення.
Усі збудовані сховища, протирадіаційні укриття та споруди подвійного призначення обов’язково братимуться на облік. На час воєнного стану зведення захисних споруд буде прискорене.
Під час приватизації чи відчуження змінювати функціональне призначення об’єктів фонду захисних споруд заборонено.
Також забезпечується безперешкодний цілодобовий доступ людей до захисних споруд. Перевірки стану, у якому перебувають ці об’єкти, проводитимуться систематично.
На місцеву владу покладається зобов’язання розробити плани розміщення для укриття населення в захисних спорудах.
"Наша мета – максимальна безпека людей і захист від усіх можливих загроз, які створюють російські терористи", – наголосив прем'єр.
Як повідомляв Укрінформ, 23 червня Рада національної безпеки і оборони розглянула питання безпеки укриттів та доручила всі їх привести в належний стан.
26 червня Президент Володимир Зеленський увів у дію рішення РНБО щодо результатів обстежень обʼєктів фонду захисних споруд цивільного захисту та вирішення проблемних питань щодо укриття населення.
Фото: Кабінет Міністрів