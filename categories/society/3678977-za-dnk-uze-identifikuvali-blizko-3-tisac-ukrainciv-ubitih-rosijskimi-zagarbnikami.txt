Правоохоронці спільно з експертами Державного науково-дослідного експертно-криміналістичного центру ідентифікували за допомогою ДНК близько 3 тисяч убитих російськими загарбниками українців.

Про це заявив заступник голови Національної поліції України – керівник Головного слідчого управління Максим Цуцкірідзе, інформують в Управлінні комунікації Національної поліції України, передає Укрінформ.
«Наразі в рамках кримінальних проваджень наші криміналісти разом із експертами ДНДЕКЦ ідентифікували близько 3 тисяч убитих українців. Ще 2800 тіл залишаються досі не впізнаними і не ідентифікованими через відсутність порівняльного ДНК-матеріалу», - сказав Цуцкірідзе.

Правоохоронець уточнив, що робота криміналістів з ідентифікації тіл значно прискорюється за допомогою сучасних пересувних ДНК-лабораторій.
Заступник голови Нацполіції поінформував, що при цьому зазвичай на місці події працюють одразу дві пересувні ДНК-лабораторії, одна з яких здійснює відібрання ДНК у загиблих, інша – у їхніх кровних родичів. За його словами, згодом за лічені хвилини відбувається порівняння наявного матеріалу та у разі збігу - встановлення особи.
За інформацією керівника Головного слідчого управління, наразі у НПУ працюють вісім пересувних лабораторій.
«Але ми плануємо забезпечити кожен регіон таким обладнанням, що суттєво покращить ефективність роботи слідчих-криміналістів. Тож ми ведемо перемовини з посольством США щодо їх придбання», - додав Цуцкірідзе.
Як заявив представник Нацполіції, також формується так звана база ДНК: наразі майже 16 тисяч родичів загиблих або безвісти зниклих здали ДНК. За словами Цуцкірідзе, при цьому відбираються профілі під час повернення тіл наших захисників, і ці відомості зберігають в експертних закладах системи МВС.
Для пришвидшення цієї роботи у Нацполіції створено гарячу лінію, і з квітня 2022 року поліцейські опрацювали майже 20 тисяч дзвінків щодо безвісти зниклих людей та ідентифікації тіл загиблих, додав посадовець.
Як повідомлялося, 3 березня керівник поліції столичної області Андрій Нєбитов поінформував, що на Київщині досі залишаються безвісти зниклими майже 280 осіб.
Фото: Володимир Зеленський, Телеграм