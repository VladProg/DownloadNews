Міністерство з питань реінтеграції тимчасово окупованих територій затвердило оновлений перелік, на основі якого внутрішньо переміщеним особам здійснюватимуть виплати.

Про це повідомляє пресслужба відомства, передає Укрінформ.
Як зазначається, до оновленого переліку територіальних громад, розташованих у районах проведення воєнних (бойових) дій, або які перебувають у тимчасовій окупації, оточенні (блокуванні), входять 308 громад із 9 областей: Донецької (66), Харківської (51), Дніпропетровської (7), Луганської (37), Запорізької (52), Херсонської (49), Миколаївської (24), Сумської (18), Чернігівської (4).
Усі внутрішньо переміщені особи, які перемістилися з цих громад, отримають грошову допомогу від держави.
У Мінреінтеграції нагадали, що перелік формується за погодженням Міноборони на підставі пропозицій відповідних обласних та Київської міської військових адміністрацій.
Як повідомлялося, цей перелік не є фіксованим і регулярно актуалізується.
24 лютого російська федерація розпочала новий етап війни проти України – повномасштабне вторгнення. Загарбники обстрілюють та бомбардують міста й села України, катують і вбивають мирне населення.