Служба безпеки України заочно повідомила про підозру російському священнику-блогеру Андрію Ткачову, який закликав загарбників вбивати українців.

Як передає Укрінформ, про це СБУ повідомляє у Телеграмі.
"Служба безпеки України зібрала обґрунтовану доказову базу на ще одного представника рпц, який займається підривною діяльністю проти України. Фігурантом є протоієрей російської православної церкви Ткачов – випускник факультету спецпропаганди військового інституту міністерства оборони срср у москві", - ідеться у повідомленні.

У 2013 році його призначили керівником місіонерського відділу київської єпархії УПЦ (МП) та ведучим на телеканалі "Київська Русь".


Саме тоді він розпочав активно поширювати через медіа прокремлівські наративи, де ставив "під сумнів" існування української державності.

Згодом Ткачов переїхав до москви, а на початку повномасштабного вторгнення публічно підтримав російських загарбників.

Для цього створив власні канали у месенджері Телеграм та відеохостингу Ютуб, на які підписалося майже 1,3 млн користувачів.

Там він публікує свої "проповіді", в яких закликає загарбників вбивати мирних жителів України.

Задокументовано, що московський клірик пропонував загарбникам наносити релігійні написи на російські снаряди, які агресор використовує для ракетних ударів по українських містах.

Крім того, Ткачов є частим "гостем" в ефірах центральних каналів рф, де активно виправдовує воєнні злочини кремля.

Ініційована Службою безпеки України експертиза повністю підтвердила факти злочинної діяльності фігуранта.

На підставі зібраних доказів слідчі СБУ заочно повідомили йому про підозру за двома статтями Кримінального кодексу України: ст. 436 (пропаганда війни); ч. 2 ст. 436-2 (виправдовування, визнання правомірною, заперечення збройної агресії російської федерації проти України, виправдовування, визнання правомірною збройної агресії рф проти України, глорифікація її учасників).

Зловмисник перебуває на території росії. Тривають комплексні заходи для притягнення його до відповідальності за злочини проти України.