Заступник голови Верховного суду та очільник Касаційного господарського суду у його складі Богдан Львов, який має доступ до державної таємниці, є громадянином російської федерації.

Це встановили журналісти-розслідувачі «Схем» (Радіо Свобода), передає Укрінформ.

Зазначається, що Львов став громадянином рф ще у 1999 році, вже працюючи суддею в Україні, а у 2012 році оновив паспорт по досягненню 45-річчя.
Журналісти встановили, що в день подачі заяви він перебував у Москві. В обох випадках письмова заява оформлена від його імені.
Саме за російським паспортом Богдана Львова проводились операції з незадекларованою нерухомістю його родини в Москві.
Факт наявності російського громадянства суддя приховав від конкурсної комісії, яка у 2017-му обрала його до реформованого Верховного суду.
Згідно з Конституцією України, набуття суддею громадянства іншої країни – це підстава для припинення його повноважень.
У коментарі журналістам сам суддя заявив, що російського громадянства у нього немає, але попросив надати йому документи та час, щоб «розібратися», після чого не надав додаткових доказів на підтвердження своїх слів.
Як повідомлялося раніше, Велика Палата Верховного Суду підтвердила правомірність Указу Президента України Володимира Зеленського у частині припинення громадянства України Вадима Альперіна.