За період, поки в Україні декларування державними посадовцями їхніх статків не було обов'язковим, до реєстру все-таки подали 724 000 декларацій. Серед цих декларантів - 53 народні депутати і пʼятеро міністрів.

Про це повідомила Українському радіо керівниця Управління проведення повних перевірок Національного агентства з питань запобігання корупції Юлія Кулікова, передає Укрінформ.
«За період, поки подача декларацій була не обовʼязковою, до реєстру було подано 724 000 декларацій. Серед них 53 народні депутати і пʼять міністрів», - сказала вона.
Кулікова нагадала, що останній день подання щорічної декларації за нинішній рік — 31 березня наступного року.
При цьому вона зазначила, що згідно з законом про відновлення декларування, який набув чинності 12 жовтня, є нові декларанти – це особовий склад штатних військово-лікарських комісій; голови та члени лікарсько-консультативних та медико-соціальних експертних комісій; голови, заступники, члени та секретарі позаштатних постійних ВЛК та лікарсько-льотних комісій. Для цих декларантів встановлені строки подачі декларацій.
Також передбачено спрощення процедури подачі декларацій в частині зазначення номерів рахунків, що було дуже обтяжливим для більшості декларантів, сказала Кулікова. Тепер можна зазначати лише банківську установу і тих осіб, хто відкрив рахунок або мають право ним розпоряджатися. І є змінена процедура по виправлених деклараціях.
Відкриття публічного доступу до декларацій відбудеться 10 грудня цього року.
«Усі декларації, які не мають бути закритими, відкриються 10 грудня цього року, і там будуть всі подані декларації за всі періоди, які раніше люди подавали», - сказала представниця НАЗК.
Як повідомлялося, 10 жовтня 2023 року Президент України Володимир Зеленський підписав закон «Про внесення змін до деяких законів України про визначення порядку подання декларацій осіб, уповноважених на виконання функцій держави або місцевого самоврядування, в умовах воєнного стану».