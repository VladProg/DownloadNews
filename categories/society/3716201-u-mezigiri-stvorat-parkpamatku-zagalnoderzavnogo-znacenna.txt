Кабінет Міністрів схвалив проєкт Закону «Про створення парку-пам’ятки садово-паркового мистецтва загальнодержавного значення «Межигір’я».

Про це у Телеграмі поінформував постійний представник Кабінету Міністрів у Верховній Раді Тарас Мельничук, передає Укрінформ.
«Законопроєктом передбачено створення на території Вишгородського району Київської області парку-пам’ятки садово-паркового мистецтва загальнодержавного значення «Межигір’я» загальною площею 138,5937 гектара за рахунок земель державної власності, що надаються йому в постійне користування», - написав він.
Також, згідно з актом, передбачено утворення спеціальної адміністрації парку-пам’ятки у галузі управління Міністерства захисту довкілля та природних ресурсів України.
Як повідомляв Укрінформ, культурні цінності резиденції «Межигір’я» та мисливського будинку «Сухолуччя» передадуть у музеї, що постраждали від російської агресії.