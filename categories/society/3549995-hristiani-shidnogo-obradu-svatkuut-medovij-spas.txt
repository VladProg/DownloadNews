Християни східного обряду у неділю, 14 серпня, відзначають свято Маковія, або Медовий Спас.

Його ще називають Перший Спас, Спас на воді, передає Укрінформ.
Дата у свята незмінна – щороку Медовий Спас відзначають 14 серпня. Цього ж дня розпочинається двотижневий Успенський піст, який завершується 28 серпня одним із найбільших свят цього місяця – Успінням Пресвятої Богородиці.
Історія виникнення цього свята в ІХ столітті у Константинополі була пов’язана з тим, що на спекотний серпень припадав пік епідемій. Щоб запобігти хворобам і людським смертям, установився благочестивий звичай здійснювати хресну ходу, освячуючи вулиці й дороги Хрестом Господнім – священною реліквією, яку заради цього виносили з царської скарбниці.
Цього ж дня християнська церква згадує також і сім мучеників Маккавеїв: Авіма, Антоніна, Гурія, Єлеазара, Євсевона, Аліма і Маркела, їхньої матері Соломії та їхнього вчителя Єлеазара, які в 166 р до н. е. за часів царя Антіоха Єпіфана, були страчені за відмову вклонятися язичницьким богам.
В народі мученики Маккавеї трансформувалися на Маковія. Це перше свято осіннього циклу, з яким пов’язують закінчення літа. На честь свята у церквах відправляють пообідню службу, святять воду, мед, мак, васильки і чорнобривці.
Другий Спас, або Яблучний, припадає на 19 серпня.
Третій Спас найчастіше називають Післяуспінням або Хлібним Спасом і пов’язують його у народі із закінченням літа – свято припадає на 29 серпня.