В умовах обмежених можливостей іномовлення постачати інформацію з України, держава має посилити співпрацю з партнерами, зокрема, виробляючи спільні наративи й використовуючи їхні методи донесення інформації.

Про це сказав міністр культури та інформаційної політики Олександр Ткаченко під час першого дня Міжнародного форуму зі стратегічних комунікацій в Україні Kyiv StratCom Forum 2023, повідомляє кореспондент Укрінформу.
"У нас обмежені можливості постачати свою інформацію. Навіть якщо ми налагодимо FREEДОМ англійською, однаково не буде надто широке охоплення. Тому я кажу про необхідність співпрацювати з нашими партнерами: виробляти спільні наративи, працювати з хай-тек компаніями, вирішити присутність у соцмережах і месенджерах - особливо Телеграмі, аби просувати наші наративи. Без співпраці і використання їхніх методів, у хорошому сенсі, ми тут нічого не зробимо", - підкреслив він.
Ткаченко додав, що важливим аспектом такої співпраці є акції та інші культурні події, що генерують і підтримують увагу до України.
Як повідомлялося, 2-3 березня у столиці проходить Kyiv StratCom Forum 2023 на тему «Що потрібно для перемоги в інформаційній війні України? Досвід стратегічних комунікацій у воєнний час». Мета заходу – зібрати разом комунікаційників з України та країн Європи і Америки, щоб обговорити результати боротьби України на інформаційному фронті у війні з росією, поділитись успішними та цікавими українськими комунікаційними кейсами, підсумувати досвід за минулий “воєнний” рік та поділитись ним із партнерами.