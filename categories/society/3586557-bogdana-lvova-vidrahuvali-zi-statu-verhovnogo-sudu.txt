Голова Верховного Суду Всеволод Князєв відрахував очільника Касаційного господарського суду Богдана Львова зі штату суду.

Про це інформує пресслужба ВС, передає Укрінформ.
"Голова Верховного Суду Всеволод Князєв відрахував суддю Богдана Львова зі штату Верховного Суду", - йдеться у повідомленні.
Як зазначається, відповідно до Конституції, повноваження судді припиняються у разі припинення громадянства України або набуття суддею громадянства іншої держави. За таких обставин здійснити відрахування зі штату суду, відповідно до Закону України "Про судоустрій і статус суддів", має голова суду.
"Тож відповідно до положень Основного Закону України та профільного закону про судоустрій голова Верховного Суду Всеволод Князєв 05.10.2022 видав наказ про відрахування Львова Богдана Юрійовича зі штату Верховного Суду на підставі інформації Служби безпеки України, у якій Служба безпеки України підтвердила наявність у Львова Б. Ю. громадянства російської федерації за даними реєстрів рф", – пояснили в суді.
У пресслужбі ВС також оприлюднили коментар Князєва з приводу відрахування Львова. Зокрема, голова ВС назвав це рішення безпрецедентним, оскільки положення Конституції про припинення повноважень судді застосовуються вперше.
За словами голови ВС, "в часи повномасштабної війни з російською федерацією, коли на фронті та в тилу гинуть наші найкращі громадяни, ми не можемо дозволити навіть найменший сумнів в об’єктивності, незалежності та неупередженості Верховного Суду та всіх його суддів".
"І хоча Богдан Львов заперечує наявність у нього паспорта рф, однак його дії і сама ситуація вже серйозно шкодять авторитету Верховного Суду, спричиняють недовіру суспільства до рішень Верховного Суду, чого ніколи не повинно статися. І навіть відпустка судді Богдана Львова не вирішує проблеми його російського громадянства, адже відпустка не позбавляє особу повноважень, натомість створює враження про подальшу наявність у Богдана Львова повноважень судді Верховного Суду та Голови КГС ВС", – зазначив Князєв.
Він додав, що ВС у своїх діях покладається на відомості Служби безпеки України до того моменту, поки їх не спростовано в передбаченому законом порядку, тому Львов не позбавлений права доводити відсутність у нього громадянства рф.
Як повідомляв Укрінформ, 3 жовтня зборам суддів Касаційного господарського суду у складі Верховного суду забракло одного голосу для висловлення недовіри його очільнику Богдану Львову. За результатами таємного голосування звільнення судді Львова із адміністративної посади підтримав 21 суддя, "проти" проголосували 18. Для звільнення потрібно 22 голоси. Таким чином, Львов залишився головою КГС. Після оприлюднення підсумків голосування Львов повідомив, що візьме відпустку на час завершення розслідування.
15 вересня журналісти програми "Схеми" оприлюднили розслідування про те, що Львов, який має доступ до державної таємниці, виявився громадянином російської федерації. Журналісти опублікували документи, відповідно до яких Львов став громадянином рф ще у 1999 році, вже працюючи суддею в Україні, а у 2012 році оновив паспорт після досягнення 45-річчя. Журналісти встановили, що в день подання заяви він перебував у москві. В обох випадках письмова заява оформлена від його імені.
У розслідуванні йдеться, що факт наявності російського громадянства суддя приховав від конкурсної комісії, яка у 2017 р. обрала його до реформованого Верховного Суду. Згідно з Конституцією, набуття суддею громадянства іншої країни є підставою для припинення його повноважень.
26 вересня у Верховному Суді поінформували, що СБУ скасувала Львову доступ до державної таємниці.
3 жовтня у ВС оприлюднили інформацію, що СБУ за результатом перевірки з’ясувала: Львов у 2012 році отримав російський паспорт замість паспорта громадянина рф, який втратив чинність у 1999 році.
Також зазначається, що Львов, за даними податкового реєстру російської федерації, отримав податковий номер 774319527956, який міститься в реєстрі угод щодо нерухомого майна рф стосовно квартири за адресою: 125565, росія, москва, вул. Ленінградське шосе 88.
Сам Львов заперечує наявність у нього російського громадянства. Він також повідомив, що звернувся до правоохоронних органів з тим, щоб вони перевірили викладену журналістами інформацію. Львов стверджує, що документи, які свідчать про отримання ним російського громадянства, сфальшовані.
Суддя також заявив, що пройшов поліграф. Він оприлюднив висновки та заявив, що непричетний до отримання російського громадянства та паспорта рф.