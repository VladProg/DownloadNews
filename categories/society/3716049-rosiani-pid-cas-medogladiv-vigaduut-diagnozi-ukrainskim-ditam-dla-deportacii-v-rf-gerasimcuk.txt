На тимчасово окупованих територіях росіяни проводять медичні огляди дітей, після чого у здорових малюків з’являються діагнози, і батьків змушують надати згоду на їх вивезення на так зване лікування чи реабілітацію до росії.

Фактично, це є ще одним сценарієм депортації, зазначила радниця-уповноважена Президента з прав дитини Дар'я Герасимчук на пресконференції в Медіацентрі Україна-Укрінформ.
Вона нагадала, зокрема, що є п’ять сценаріїв, за якими російські загарбники здійснюють депортацію українських дітей, а саме:

спершу вбивають батьків і потім забирають дітей;
розлучають дітей з батьками під час фільтраційних заходів;
вивозять із закладів інституційного догляду;
вилучають із біологічних родин шляхом позбавлення батьків під вигаданими приводами батьківських прав;
змушують батьків підписати «папірець» щодо дозволу вивезти в «оздоровчі» табори, звідки дітей уже не повертають додому.

Водночас Герасимчук поінформувала, що після аналізу інформації виявлено ще і шостий сценарій депортації та примусового вивезення дітей – медичні огляди.
«Ми бачимо, що росіяни роблять примусові медичні огляди дітей на тимчасово окупованих територіях, коли в абсолютно здорової дитини з’являється діагноз раптом, який потребує лікування чи реабілітації в Російській Федерації. Відповідно потім знову йде тиск на батьків, що якщо ви не віддасте дитину, ми дитину у вас вилучимо, і ви її ніколи не побачите. Таким чином, росіяни проводять навіть відбір наших дітей, яких вони заберуть до себе», - заявила уповноважена Президента.
Вона відзначила, що наразі Україна встановила імена 19 484 депортованих росіянами дітей, однак ворог комунікує про нібито 744 тис. українських дітей, яких Росія так би мовити «евакуювала».
За її словами, ні Україна, ні третя країна або міжнародна організація не мають списку імен цих «евакуйованих», а фактично викрадених, 744 тис. дітей.
«Ми не довіряємо цій цифрі, вважаємо її перебільшеною. За нашими підрахунками, росіяни могли викрасти 230 тис. українських дітей – саме стільки приблизно перебували на тимчасово окупованих територіях, де закріпилися на той чи інший період російські військові», - додала Герасимчук.
Уповноважена глави держави підкреслила, що депортації та примусові переміщення відбуваються під час усіх воєн, але такого масового злочину, якій росіяни здійснюють в Україні, світ ще не бачив.
«Росіяни мають дві мети: знищити українських дітей, тому що вони чудово розуміють, що це наше майбутнє, це основа нашої нації, або русифікувати українських дітей, зламати і зробити їх росіянами, тобто поповнити свою націю українськими дітей», - переконана дитяча омбудсвумен.
Як повідомляв Укрінформ, лідер держави-терориста Володимир Путін підписав зміни до закону «Про воєнний стан». Вони дозволяють проводити вибори на тимчасово окупованих територіях України та депортувати звідти людей.
17 березня Палата попереднього провадження МКС видала ордери на арешт Путіна та російської дитячої омбудсменки Львової-Бєлової, яких підозрюють у воєнних злочинах - депортації та незаконному переміщенні населення, зокрема дітей з тимчасово окупованої території України.