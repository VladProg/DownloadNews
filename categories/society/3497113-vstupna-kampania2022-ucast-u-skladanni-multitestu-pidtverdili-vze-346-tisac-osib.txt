Для участі у складанні національного мультипредметного тесту зареєструвалися 492 тисячі осіб, із них 346 тисяч уже надіслали реєстраційні документи.

Про це повідомив міністр освіти і науки Сергій Шкарлет в ефірі телемарафону, передає кореспондент Укрінформу.
“492 тисячі у нас у цілому зареєструвалося на національний мультипредметний тест, 402 тисячі записи є унікальними, і вже 346 тисяч комплектів реєстраційних документів надійшло до регіональних центрів Українського центру оцінювання якості освіти. Вражаючі цифри для нас. Є стриманий оптимізм стосовно набору, адже випускників 11-их класів на сьогодні 224 тисячі”, - сказав Шкарлет.
Водночас він наголосив, кількість охочих скласти НМТ не можна порівнювати з кількістю охочих складати зовнішнє незалежне оцінювання у попередні роки.
“Не можна порівнювати попередній рік з 2022-им, жоден попередній рік не можна порівнювати, оскільки ЗНО складалося з декількох предметів, мінімум трьох-чотирьох. А на сьогодні національний мультипредметний тест - це сублімація декількох, зокрема трьох, навчальних дисциплін. І тому некоректне порівняння. Але дуже наочне порівняння - це 224 тисячі випускників 11-их класів і 346 тисяч верифікованих рестраційних карток, щодо вступу”, - зауважив міністр.
Як повідомлялося, національний мультипредметний тест, який проводитиметься цьогоріч замість зовнішнього незалежного оцінювання, проходитиме у 20 областях та Києві.
Вже затверджено календарний план організації та проведення цьогорічного тестування. Воно пройде в три сесії: основна - з 18 липня до 10 серпня, додаткова - з 16 по 20 серпня та спеціальна - з 12 по 16 вересня цього року.
Раніше заступник керівника Офісу Президента Олексій Дніпров повідомив, що із 20 травня до 7 червня учасники тестування на своїх інформаційних сторінках матимуть змогу підтвердити бажання взяти участь у тестуванні і вибрати з переліку найзручніший для себе населений пункт. Учасники, які не зможуть дістатися до місць проведення основної сесії мультипредметного тесту, зможуть подати заявки на участь у додатковій або спеціальній сесії тестування.