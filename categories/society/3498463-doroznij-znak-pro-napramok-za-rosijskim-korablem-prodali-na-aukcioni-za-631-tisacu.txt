На благодійному онлайн-аукціоні за 631 тис. гривень продали відомий дорожній знак, який вказував рашистам напрямок - за російським військовим кораблем.

Про це повідомляє пресслужба Укравтодору в Фейсбуці, передає Укрінформ.
«Сьогодні відбувся перший благодійний онлайн-аукціон Укравтодору на Prozorro.Продажі. Завдяки чому ми зібрали кошти на допомогу для наших захисників. Легендарний дорожній знак «Нах*й, знов нах*й, до росії нах*й» продали на аукціоні за 631 тис. грн», — йдеться в повідомленні.
Бажання взяти участь у благодійному аукціоні виявили 29 учасників. Упродовж трьох раундів стартова ціна лоту з 50 тис. грн. зросла до 631 тис. грн.
У компанії зазначають, що гроші з продажу будуть перераховані на спеціальний рахунок Національного банку України на потреби ЗСУ.
Як повідомлялося, гурт Kalush Orchestra за 900 тисяч доларів продав на благодійному аукціоні кубок Євробачення. Гроші підуть на придбання трьох безпілотних апаратів для ЗСУ.