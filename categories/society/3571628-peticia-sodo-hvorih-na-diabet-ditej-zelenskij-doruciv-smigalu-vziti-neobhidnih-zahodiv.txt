Президент Володимир Зеленський доручив Прем’єр-міністру Денису Шмигалю вжити комплексних заходів з організації безперебійних поставок препаратів інсуліну, розширення мережі аптечних закладів, які відпускають інсулін за програмою реімбурсації та розглянути можливі механізми забезпечення хворих на цукровий діабет дітей приладами безперервного контролю цукру та інсуліновими помпами.

Про це йдеться у відповіді глави держави на петицію № 22/126216-еп з вимогою забезпечити хворих на цукровий діабет дітей необхідним обладнанням, яка набрала необхідні для розгляду 25 тисяч підписів, повідомляє Укрінформ.

«Звернувся до Прем’єр-міністра України Д.А.Шмигаля з проханням розглянути його (питання петиції – ред.) та вжити комплексних заходів щодо організації безперебійних поставок препаратів інсуліну, розширення мережі аптечних закладів, які відпускають інсулін за програмою реімбурсації, забезпечення належного функціонування системи профілактики та діагностики цукрового діабету серед дітей та розгляду можливих механізмів забезпечення дітей, хворих на цукровий діабет, приладами безперервного контролю цукру та інсуліновими помпами за кошти державного бюджету, у тому числі із залученням міжнародної, гуманітарної допомоги», - зазначив Зеленський.
Президент розповів, унаслідок повномасштабної воєнної агресії рф проти України виник дефіцит інсулінів, проте урядом було вжито заходів щодо відновлення ланцюгів поставок та якнайшвидшого забезпечення громадян необхідними ліками в достатній кількості.
В Україні діабет посідає третє місце за поширеністю після серцево-судинних та онкологічних захворювань.
Щороку реєструється зростання кількості хворих на цукровий діабет у середньому на 9,8–11%, а понад 200 тисяч людей із цукровим діабетом потребують лікування препаратами інсуліну, з них майже 10 тисяч дітей.