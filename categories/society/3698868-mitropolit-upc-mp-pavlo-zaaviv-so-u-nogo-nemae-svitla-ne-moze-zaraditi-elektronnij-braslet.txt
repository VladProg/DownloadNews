У колишнього намісника Києво-Печерської лаври митрополита УПЦ (МП) Павла (Лебедя) в будинку у Воронькові на Київщині немає електропостачання, щоб зарядити електронний засіб контролю.

Про це він заявив під час судового засідання у Київському апеляційному суді, де розглядається його скарга на рішення Шевченківського райсуду столиці про обрання йому запобіжного заходу у вигляді цілодобово домашнього арешту із зобов'язанням носити електронний браслет, передає кореспондент Укрінформу.
"Я живу у Воронькові. От мені дзвонять, що в мене розряджається браслет. Чим його зарядити? Світла немає. А про зв'язок взагалі можна і не говорити", - сказав він.
Митрополит УПЦ (МП) переконує, що ніколи не був проти держави. "Те, що мені приписують, я ніколи не був проти держави і не буду. Я громадянин своєї держави і залишаюся їй вірним, тому це (домашній арешт - ред.) впливає на проведення богослужіння", - заявив він.
Як повідомляв Укрінформ, 1 квітня Шевченківський райсуд Києва обрав екснаміснику Києво-Печерської лаври митрополиту Української православної церкви (московського патріархату) Павлу (Лебедю) запобіжний захід у вигляді цілодобового домашнього арешту.
Служба безпеки України повідомила йому про підозру у виправдовуванні і запереченні збройної агресії російської федерації проти України (ст.161 ККУ), а також порушенні рівноправності громадян залежно від їх расової, національної і регіональної належності (ст. 436-2 ККУ).
Національний заповідник "Києво-Печерська лавра" оголосив про розрив договору про оренду з УПЦ (МП) з 29 березня.
Міністерство культури та інформаційної політики розпочало інвентаризацію майна Києво-Печерської лаври.