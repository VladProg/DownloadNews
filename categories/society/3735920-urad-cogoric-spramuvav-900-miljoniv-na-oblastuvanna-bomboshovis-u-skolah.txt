Уряд спрямував на місця більше 56 млрд грн освітньої субвенції, у тому числі 900 млн грн на облаштування бомбосховищ у школах і 600 млн грн - для придбання шкільних автобусів.

Про це заявив Прем'єр-міністр Денис Шмигаль на засіданні уряду, повідомляє Укрінформ.
"Освітніх субвенцій для регіонів за шість місяців виплачено на суму понад 56 млрд грн. З них вже 900 млн грн направлено на облаштування бомбосховищ у школах і ще 600 млн грн – на закупівлю нових шкільних автобусів", - зазначив Шмигаль.
Водночас він поінформував, що загальна сума субвенцій регіонам за перші пів року 2023 року склала 92 млрд грн.
Як повідомлялося, Кабінет Міністрів розподілив 23,7 млрд грн на відбудову України, проте на місцях освоєння коштів відбувається дуже повільно.