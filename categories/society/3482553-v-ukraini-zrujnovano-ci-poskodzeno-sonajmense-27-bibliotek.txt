Станом на сьогодні в Україні зруйновано чи пошкоджено 27 бібліотек, але це тільки те, що нам відомо.

Про це повідомила під час круглого столу в Укрінформі на тему: «Допомога постраждалим бібліотекарям та бібліотекам внаслідок повномасштабного вторгнення Росії в Україну» заступник міністра культури та інформаційної політики Лариса Петасюк.
«На сьогодні стосовно пошкоджень і руйнувань у нас зареєстровано 27 бібліотечних закладів. Ми впевнені, що це не вся інформація, яка є по Україні, і разом з Українським культурним фондом, Українським інститутом книги зараз працюємо безпосередньо з волонтерами, щоб зібрати відео- , фотодокументацію цих пошкоджень і взагалі виявити ті факти, які нам на сьогодні не відомі», - сказала Петасюк.
Вона зазначила, що Національна рада, створена Президентом України, сьогодні напрацьовує Національну програму відновлення України, що має включати відновлення бібліотек.
Крім того, є президентський проєкт, який передбачає централізований збір коштів для ЗСУ, відновлення інфраструктури, медичного забезпечення.
«Ми зараз працюємо, щоб підключитися до цієї ініціативи, щоб сфера культури, в тому числі бібліотечна сфера, підпадала під збір коштів на відновлення і плюс до того ми бачимо, що дуже багато коштів, які перераховуються донорами і волонтерами, спрямовуються на громадські ініціативи. І наша з вами задача – координувати ці дії, зрозуміти, кому допомога потрібна, і правильно її спрямувати», - звернулася заступник міністра до учасників круглого столу.
За її словами, першою задачею є відновити ті об’єкти, які зруйновані і пошкоджені, другою – на перспективу продумати, яким чином бібліотеки будуть працювати.
«Місія бібліотеки – це простір для знань. Відповідно, якщо ми будемо будувати нові бібліотеки, відновлювати ті, які є зараз, то повинні розуміти, що це має бути сучасний простір, сприйнятний зараз для суспільства. І відновлення будівлі – це перший етап, один з алгоритмів функціонування всієї бібліотечної сфери. І,звичайно, в цьому ракурсі ми розглядаємо соціальний захист працівників бібліотек», - зауважила заступник міністра.
Петасюк додала, що відповідно до опитування Українського інституту книги, в якому взяли участь 1680 бібліотек, було виявлено, що поповнення фондів сучасної українською літературою потребують 719 бібліотек, 248 бібліотек потребують дообладнання, зокрема підключення до інтернету, створення сучасної медіатеки, придбання комп’ютерної техніки; 83 бібліотеки - поточного капітального ремонту.