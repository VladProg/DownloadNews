Верховна Рада відправила на повторне друге читання законопроєкт №7427 про особливості регулювання відносин на ринку природного газу та у сфері теплопостачання протягом дії воєнного стану та подальшого відновлення.

Як повідомив народний депутат Ярослав Железняк у Телеграмі, за доопрацювання законопроєкту до повторного другого читання проголосували 235 депутатів, передає Укрінформ.
Згідно з документом, пропонується на зазначений період заборонити підвищувати тарифи на послуги з розподілу природного газу; тарифи на теплову енергію, її постачання та постачання гарячої води. Крім того, передбачається, що ціна палива не підлягатиме збільшенню у порівнянні з ціною, яка була зафіксована станом на 24 лютого 2022 року.
Положення законопроєкту передбачають заборону постачальнику природного газу здійснювати будь-які дії для примусу споживача до оплати заборгованості за отримані послуги. Водночас для постачальників тепла та гарячої води, а також операторів системи розподілу газу передбачена компенсація з різниці в тарифах; для постачальників газу - компенсація втрат, яких зазнали внаслідок бойових дій та заборгованості споживачів.
За словами Железняка, ухвалення документа в цілому дозволить залучити понад 180 млрд грн від міжнародних партнерів на покриття різниці в тарифах.
Як повідомлялося, Комітет Верховної Ради з питань бюджету пропонує виплатити компаніям, що постачають газ для населення на умовах ПСО 150 млрд грн компенсації вартості газу та 38 млрд на компенсацію місцевим бюджетам різниці в тарифах на комунальні послуги.
Кабмін продовжив дію ПСО (покладення спеціальних обов'язків щодо постачання природного газу побутовим споживачам) для НАК «Нафтогаз України» та пов’язаних із ним підприємств на період із 1 травня по 30 вересня 2022 року.