З ініціативи дружини Президента України Олени Зеленської 23 липня розпочинається другий Саміт перших леді та джентльменів.

Тема саміту - «Україна та світ: майбутнє, яке ми (від)будуємо разом».


Захід заплановано у форматі телемосту між різними країнами світу: Україною, Польщею, Бельгією, Великою Британією та США. До України на саміт прибули дружини Президентів Латвії та Литви Андра Апіне-Левіте і Діана Наусєдєнє.
Другий Саміт перших леді та джентльменів покликаний привернути увагу світу до війни, яка вже п’ятий місяць відбувається в центрі Європи. Головною темою цьогорічного заходу стане людина. Адже саме збереження й відновлення людського капіталу є запорукою успішної відбудови країни.
Свою участь у саміті вже підтвердили світові знаменитості: Посол доброї волі ЮНІСЕФ Девід Бекхем, знамениті актори Річард Гір, Ештон Катчер та Міла Куніс, всесвітньо відомий журналіст Пірс Морган та політичні особи світового значення.

У межах Саміту перша леді проведе збір коштів на автомобілі швидкої медичної допомоги типу С, які сприятимуть збереженню життів тисяч людей в Україні. Збір відбуватиметься через фандрейзингову платформу United24.
Такі автівки обладнані всім необхідним, щоб доправити до лікарні важкопоранених: кисневими балонами, кардіомоніторами та дефібриляторами, електрокардіографами та апаратами штучної вентиляції легень. Приблизна вартість одного такого автомобіля – 100 тис. євро.
Саміт транслюватимуть та висвітлюватимуть у понад 20 країнах, зокрема, у Німеччині, Франції, Великобританії, США, Італії, Австрії, Польщі, Японії, Латвії, Литві, Бельгії, Іспанії, Нігерії, ПАР, Туреччині, Малайзії, Кіпрі, Лівані та Північній Македонії, Чорногорії, Естонії, Сінгапурі, Азербайджані, Чехії, Південної Кореї, Киргизстану, Індонезії, Фінляндії та інших.