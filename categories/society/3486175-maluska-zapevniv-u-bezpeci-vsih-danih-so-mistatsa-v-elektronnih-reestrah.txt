Міністр юстиції України Денис Малюська повідомив, що на територіях, тимчасово окупованих російською федерацією, не працює жоден із електронних реєстрів, а всі дані, що в них містяться, наразі в повній безпеці.

Про це він сказав у ефірі телемарафону, частина відео з якого оприлюднена у Фейсбуці міністерства, передає Укрінформ.
“Дані в безпеці. З початком бойових дій ми спочатку вимкнули всі реєстри по території країни, доступ до реєстрів, протягом кількох днів. Потім, коли ми зрозуміли, які регіони охоплені війною, де чиняться активні бойові дії, ми там їм доступ і не вмикали, а ввімкнули лише доступ до реєстрів у тих регіонах, які перебувають у безпеці. Відповідно, в окупованих регіонах немає жодного функціонуючого електронного реєстру, жодної функціонуючої бази даних. Знову ж таки - фсб одразу ж цим цікавиться, фсб одразу при заході на окуповану територію намагається вийти на контакт із нашими співробітниками, щоб отримати доступ до інформації. Це не вдається, тому що доступ вимкнено”, - зазначив Малюська.
Він наголосив, що всі інформація, що міститься в реєстрах, дані про власників нерухомості, акти цивільного стану й інше - “усі вони у безпеці, тут система функціонує практично ідеально”.
Як повідомлялося, президент рф путін 24 лютого оголосив війну Україні і розпочав масштабне вторгнення. Російські війська обстрілюють та знищують об'єкти інфраструктури, проводять масовані обстріли житлових районів українських міст та селищ із використанням артилерії, реактивних систем залпового вогню та балістичних ракет.