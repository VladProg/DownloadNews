Секретар РНБО Олексій Данілов наголошує, що санкції РНБО застосовуються не до УПЦ, а лише до окремих осіб, які співпрацюють з агресором.

Про це він заявив в ефірі телемарафону "Єдині новини", передає Укрінформ.
"Я не вважаю, що ми боремося з церквою. Є окремі особи, до яких є певні претензії у СБУ, і відносно цих людей вводяться санкції. А те, що вони мають якийсь сан, десь працюють, нам байдуже, якщо мова йде про національну безпеку. Нам немає значення, чи в рясі, чи в костюмі від BRIONI, чи ще в чомусь людина. Ми на це не звертаємо увагу, якщо йдеться про нацбезпеку. Всі, хто працює з окупантом, хто має відношення до рф - вони всі мають відповідати за законами нашої країни", - зазначив Данілов.
Очільник РНБО уточнив, що санкції не вводять проти тих чи інших інституцій, а проти персон, які безпосередньо мають контакти з рф.
«Ви знаєте цього Гундяєва (патріарх московський кирил - ред.), він на росії править, і якщо ви з ним спілкуєтесь під час війни, то у мене питання. Якщо людина відправляє вбивати наших громадян, то про що з ним можна спілкуватись, про що домовлятися?», - сказав Данілов, підкресливши вкотре, що якщо особа має контакт із тими, хто приніс війну в Україну, то вона відповідатиме за українськими законами.
Як повідомлялося, РНБО запровадила, а президент Володимир Зеленський затвердив санкції проти семи представників УПЦ. Нові санкції застосовані до таких осіб: митрополит Запорізький і Мелітопольський УПЦ мп Андрій Коваленко; митрополит Луганський і Алчевський УПЦ мп Василь Поворознюк; настоятель Мелітопольського Свято-Савинського чоловічого монастиря УПЦ МП Олександр Прокопенко; настоятель Свято-Успенського кафедрального собору УПЦ мп у Херсоні Олександр Федоров; митрополит Бориспільський і Броварський Антоній УПЦ мп, керуючий справами УПЦ мп, член Міжсоборної присутності Руської православної церкви Іван Паканич; митрополит Чернівецький і Буковинський Мелетій УПЦ мп, голова відділу зовнішніх церковних зв'язків УПЦ мп Валентин Єгоренко; архієпископ Костянтинівський Паїсій, вікарій Горлівської єпархії УПЦ мп Віктор Шинкарьов.