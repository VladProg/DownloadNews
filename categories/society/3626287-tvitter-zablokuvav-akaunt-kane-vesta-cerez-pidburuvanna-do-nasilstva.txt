Соціальна мережа Твіттер заблокувала обліковий запис скандально відомого американського репера Каньє Веста через його висловлювання, розцінені як підбурювання до насильства.

Про це написав у Твіттері Ілон Маск, передає Укрінформ.
«Я намагався щосили. Попри це він знову порушив наше правило про заборону підбурювання до насильства. Обліковий запис буде заблокований», — написав Маск.
При переході на акаунт Веста зазначається, що дію облікового запису припинено.
Видання Rolling Stones пише, що під час виступу на шоу популяризатора теорій змови Алекса Джонса 1 грудня Каньє Вест у чорній масці, яка повністю закриває голову, заявив, що йому подобається Адольф Гітлер і що він бачить у ньому "щось хороше". Також він закликав "припинити засуджувати нацистів".
Через декілька годин після ефіру Вест опублікував у Твіттері кілька фото, в тому числі зображення зірки Давида зі свастикою.
Окрім цього, в ефірі програми правий публіцист Нік Фуентес сказав: "Я дуже пропутінський і проросійський". На це Вест відповів: "Я теж".
Наприкінці листопада Вест оголосив, що планує балотуватися у президенти США та запропонував посаду віцепрезидента Дональду Трампу у разі своєї перемоги.