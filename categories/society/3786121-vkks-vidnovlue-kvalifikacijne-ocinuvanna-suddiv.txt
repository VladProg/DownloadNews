Вища кваліфікаційна комісія суддів України 13 листопада відновлює кваліфікаційне оцінювання суддів на відповідність займаній посаді.

Як передає Укрінформ, про це повідомляє пресслужба ВККСУ у Фейсбуці.
“Кваліфікаційне оцінювання суддів, яке відновлюється з 13 листопада 2023 року, розпочнеться з роботи трьох колегій Комісії. У перший день заплановано проведення співбесід з дев’ятьма суддями”, - йдеться в повідомленні.
Зазначається, що таке оцінювання повинні пройти 1 884 судді місцевих та апеляційних судів з усієї України.
У ВККСУ уточнюють, що 109 особам доведеться цю процедуру розпочинати зі складення іспиту, а переважна більшість - 1 775 осіб - допущені до другого етапу – дослідження досьє та проведення співбесіди.
Згідно з повідомленням, до етапу співбесід долучається Громадська рада доброчесності (ГРД), “яка має сприяти Комісії у встановленні відповідності судді чи кандидата на посаду судді критеріям професійної етики та доброчесності”.
Зазначається, що ВККСУ напередодні відновлення кваліфікаційного оцінювання спільно з ГРД погодили перелік індикаторів, які свідчать про невідповідність судді чи кандидата на посаду судді критеріям доброчесності та професійної етики, а також принципи їх застосування.
«Вважаю це важливим і необхідним кроком, адже перелік індикаторів, які вказують на недоброчесність, та принципи їх оцінювання забезпечать єдиний підхід до даної процедури і підвищать її транспарентність. При цьому Комісія спільно з ГРД й надалі працюватиме над вдосконаленням таких індикаторів», – зазначив заступник голови ВККСУ Руслан Сидорович.
За даними пресслужби, всі співбесіди транслювалися в прямому ефірі на ютуб-сторінці Комісії.
У ВККСУ нагадують, що останнє засідання ВККСУ щодо процедури кваліфікаційного оцінювання суддів на відповідність займаній посаді проводилось ще 5 листопада 2019 року, а уже через два дні припинились повноваження членів Комісії другої каденції.
Новий склад ВККСУ було обрано в червні 2023 року.
Як повідомлялося, Вища рада правосуддя упродовж січня-жовтня 2023 року звільнила 288 суддів: 263 - у відставку, 19 - за власним бажанням судді та 6 - за вчинення істотного дисциплінарного проступку.