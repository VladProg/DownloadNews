Посол України в Німеччині Олексій Макеєв відвідав українців, які постраждали від пожежі у гуртожитку в німецькому Апольді (земля Тюрингія).

Про це дипломат повідомив у Фейсбуці, передає Укрінформ.
«Відвідав сьогодні українців, які постраждали під час трагічної пожежі у гуртожитку в Апольді, східній Тюрингії, і які були тимчасово переселені у Центр розміщення шукачів прихистку в Гермсдорфі. Почув про найбільші проблеми й одразу переговорив на місці з премʼєр-міністром Тюрингії Бодо Рамеловим, місцевою поліцією і соціальними службами. Дещо було вирішено прямо на місці», - зазначив Макеєв.

Посол України також переконався, що співгромадянам надають необхідну допомогу, та отримав запевнення, що вже, можливо, навіть сьогодні вони повернуться назад в Апольду у своє або нове житло.

За словами дипломата, розслідування причин трагедії триває, попередні дані свідчать про відсутність ознак підпалу, але остаточну причину визначить слідство.
Як повідомлялося, 4 червня в будинку, розташованому в місті Апольда, що на сході федеральної землі Тюрингія Німеччини, спалахнула пожежа.
На момент пожежі в притулку для біженців були зареєстровані 245 людей з Афганістану, Сирії та України. Як повідомляв керівник регіонального міністерства внутрішніх справ у федеральній землі Тюрінгія Георг Майєр, при пожежі загинула дитина з України.
Фото: Facebook/Олексій Макеєв