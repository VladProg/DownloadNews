Заступник керівника Офісу Президента Кирило Тимошенко закликав українців готуватися до можливих відключень електро-, водо- та теплопостачання у зв'язку з ударами росії по критичній інфраструктурі.

Про це він заявив в ефірі телемарафону "UAразом", повідомляє кореспондент Укрінформу.
"У нас критична ситуація по всій країні, тому що залежить один регіон від іншого. Це не просто система, коли об'єкт енергозабезпечення допомагає тільки місту, де знаходиться. Треба готуватися усій країні до того, що можуть бути відключення як електроенергії, так і водопостачання чи теплопостачання", - сказав Тимошенко.
Він підкреслив, що росія хоче залякати українське населення, і тому в найближчому майбутньому можуть бути важкі часи із забезпеченням електропостачання, води та тепла.
"Тому треба всім приготуватися, по-перше, до економії електроенергії, а по-друге, можливі також і віялові відключення, якщо удари триватимуть", - пояснив заступник очільника ОП.
Як повідомлялося, у вівторок росія продовжила масові обстріли ракетами та дронами-камікадзе цивільної й енергетичної інфраструктури України.
Загалом, з 10 жовтня росія пошкодила близько 30% електростанцій в Україні.