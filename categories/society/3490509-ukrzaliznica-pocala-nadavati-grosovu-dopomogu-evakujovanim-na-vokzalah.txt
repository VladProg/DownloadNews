Миттєву допомогу в рамках програми підтримки людей, які евакуюються потягами з місць активних бойових дій, минулими вихідними отримали 390 пасажирів.

Про це повідомляє пресслужба АТ «Укрзалізниця» в Телеграмі, передає Укрінформ.
«390 пасажирів евакуаційних рейсів Укрзалізниці за вихідні вже отримали свої виплати від держави прямо на вокзалах у Львові та Дніпрі, щойно зійшовши з поїзда», — йдеться в повідомленні.
У компанії зазначають, що ще півсотні пасажирів були зареєстровані провідниками на тимчасове безкоштовне поселення.
Як повідомлялося, в Україні запрацювала програма надання миттєвої допомоги людям, які евакуюються потягами з місць активних бойових дій, окупованих, оточених або заблокованих населених пунктів. Це спільний проєкт Офісу Президента, Мінсоцполітики, Мінінфраструктури, Мінцифри, Укрпошти та Укрзалізниці. Людям, які евакуювалися з районів проведення бойових дій, держава надає одноразову допомогу в розмірі 3000 гривень на кожну дитину чи людину з інвалідністю та 2000 гривень на кожну людину, старшу за 18 років.