Вибухотехніки Державної служби з надзвичайних ситуацій уже знешкодили дві тисячі ворожих авіаційних бомб.

Про це повідомив в ефірі телемарафону міністр внутрішніх справ Денис Монастирський, передає Укрінформ.
“На сьогодні ми можемо говорити про понад 68 тисяч виявлених вибухових предметів, у тому числі було знешкоджено близько двох тисяч авіаційних бомб на території України”, - сказав він.
За словами Монастирського, щодня фахівці знешкоджують близько 5 тисяч різного роду вибухонебезпечних предметів.
“У регіонах, звідки відступив ворог, досі виявляють розтяжки. Залишається багато протипіхотних мін і не лише на землі, а й на деревах, де їх не можна помітити з першого погляду”, - розповів міністр.
Як повідомляв Укрінформ, наразі найбільш масштабні роботи щодо розмінування територій проводяться у Київській області - там щоденно працює більше 100 піротехніків.
Україна збільшить чисельність піротехніків на 400 осіб та розраховує на залучення до розмінування закордонних команд.
24 лютого президент рф володимир путін оголосив початок вторгнення в Україну. Війська рф руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, балістичних ракет.