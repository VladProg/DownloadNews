Життя сім'ї Президента України Володимира Зеленського зараз чітко врегульоване заходами безпеки.

Про це перша леді Олена Зеленська розповіла в інтерв'ю російській службі ВВС, повідомляє Укрінформ.
Дружина глави держави поділилася, що намагається не думати про те, що її сім'я є однією з першочергових цілей для агресора.
"Якщо глибоко замислитися, дозволити собі про це довго думати, можна впасти на дно відчаю і ніколи з нього не піднятися. Я намагалася про це взагалі не думати. Я відчувала і відчуваю відповідальність за те, що моя сім'я і я маю бути в безпеці і не наражати себе на зайві ризики, тому що це небезпека для Президента", – сказала Зеленська, наголосивши, що в жодному разі не можна допустити можливості тиску на главу держави, використовуючи сім'ю.
"Всі заходи безпеки, які до мене застосовують зараз, я зобов'язана виконувати. Так було з першого дня - і триває зараз", - додала перша леді.
Вона розповіла, що буває лише вдома і в Офісі Президента, а також в автомобілі, коли пересувається між цими двома точками. "Зрідка є виїзди за кордон, бувають виїзди Україною. Але все це поодинокі випадки. Наше життя зараз чітко врегульоване заходами безпеки, але про страх я ніколи не думала. Я не думаю, що я його відчуваю, але, чесно кажучи, я б цю тему не хотіла дуже голосно піднімати, щоб, знову ж таки, не привертати до цього ще більше уваги, чим менше ми про це говоримо, тим менше тим людям, у яких є такі ідеї, ці думки будуть приходити (в голову – ред.)", - підсумувала Зеленська.
Як повідомлялося, українська влада спочатку повномасштабного вторгнення російської федерації на територію України заявляла, що усунення Президента та його сім'ї – одна з першочергових цілей агресора.