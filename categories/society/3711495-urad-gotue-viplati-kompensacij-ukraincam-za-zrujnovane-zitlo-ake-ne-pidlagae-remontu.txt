Кабінет Міністрів готується до етапу виплати компенсацій українцям за зруйноване житло, яке не підлягає ремонту.

Про це Прем'єр-міністр Денис Шмигаль сказав на засіданні уряду, передає Укрінформ.
«Готуємось до наступного етапу компенсацій – за зруйноване житло українців, яке не підлягає ремонту. Регламентуємо роботу комісій, що визначатимуть підстави для отримання відшкодувань та видаватимуть житлові сертифікати на купівлю нерухомості», - сказав Шмигаль.
За його словами, комісії створюватимуться при органах місцевого самоврядування. Їх члени мають знати свої повноваження та чітко виконувати свої функції. Тоді люди отримають компенсацію швидко і без зайвої бюрократії, запевнив Шмигаль.
Як повідомлялося, Реєстр пошкодженого та зруйнованого майна вже містить інформацію про понад 10 тис. постраждалих об’єктів, яку надали майже 500 громад.