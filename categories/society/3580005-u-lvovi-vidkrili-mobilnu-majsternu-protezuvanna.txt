У Львові за участі міністра охорони здоров’я України Віктора Ляшка в Національному реабілітаційному центрі «Незламні» відкрили мобільну майстерню протезування, де виготовлятимуть сучасні протези для людей, які постраждали від війни.

Про це повідомляє кореспондент Укрінформу.
«Нам вдалося тут організувати протезну майстерню, яка підганяє протези під культю. Важливо, що людина, яка займається підгонкою протезів, буде членом мультидисциплінарної команди, вона перебуватиме в операційній, коли людині роблять ампутацію або, якщо була польова ампутація, то на черговій операції, коли переробляють для того, щоб підходив протез. Це набагато спрощує підходи і робить простішим протезування, коли відразу в операційній відбувається процес, щоб потім протез підганявся і робив можливим повноцінне функціонування пацієнта», - зазначив Ляшко.
Мобільна майстерня протезування складається з контейнера з обладнанням, де виготовлятимуть протези, і приміщення, де пацієнтам робитимуть примірки та гіпсові негативи.
За словами керівника Мальтійської служби допомоги в Україні Павла Тітка, облаштування мобільної майстерні розпочалося в червні і відбувалося швидкими темпами.
«За цей час привезли контейнер, відправили людину на практику, на навчання, а вже сьогодні протезують наших бійців і людей, кому потрібні протези», - сказав Тітка.
Все необхідне обладнання, комплектуючі до протезів та матеріали одного з найкращих у світі виробників - німецької компанії «Ottobock» - надала Мальтійська служба допомоги за підтримки уряду Німеччини та МОЗ України. Разом з майстернею Центр “Незламні” отримав 200 протезів.
Ляшко також додав, що ще на території Центру «Незламні» незабаром розпочнеться будівництво нового корпусу для реабілітації.
«Це один із багатьох проєктів, які сьогодні реалізовуються на території України, аби всі, хто постраждав внаслідок війни, змогли отримати необхідне протезування і реабілітацію, безкоштовне для них на території України, та щоб воно відповідало всім сучасним світовим стандартам», - наголосив міністр.
Відкриття мобільної майстерні протезування відбулося також за участі команд протезистів Центру “Незламні” та протезистів зі США, які нині працюють у закладі, а також самих пацієнтів.






У Львові відкрили мобільну майстерню протезів / Фото: Маркіян Лисейко, Укрінформ

















































Як повідомляв Укрінформ, у Львові відкрили Національний реабілітаційний центр «Незламні». За рік тут робитимуть 10 тисяч операцій та зможуть допомогти понад 50 тисячам українців, які постраждали від війни. У планах побудувати два нові корпуси – реабілітаційний та хірургічний. Загальна сума проєкту -77 млн євро Планується, що повноцінно Центр почне функціонувати за два роки.