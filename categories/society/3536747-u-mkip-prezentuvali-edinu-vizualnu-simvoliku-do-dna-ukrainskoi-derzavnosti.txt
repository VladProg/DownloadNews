Міністерство культури та інформаційної політики України запрошує використовувати айдентику до святкування Дня Української Державності, який відбудеться 28 липня.

Як передає Укрінформ, про це Міністерство культури та інформаційної політики України повідомляє у Фейсбуці.
“До Дня Державності України за координації Міністерства культури та інформаційної політики України підготовлено концепцію єдиної візуальної символіки свята”, - йдеться в повідомленні.
Наразі виготовлено інформаційні продукти, що містять дизайн-макети, експозиційні макети, шрифти, логотипи, патерни, кольори.
У МКІП зазначили, що під час відзначення Дня Державності України усі охочі можуть використовувати інформаційні продукти, які розміщені в електронному вигляді за посиланням.
Використання айдентики є безоплатним та не потребує додаткових погоджень і дозволів, наголосили в міністерстві.
Як повідомлялося, 28 липня Україна вперше відзначатиме День Української Державності.