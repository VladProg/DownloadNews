Міністр охорони здоров'я Віктор Ляшко каже, що тимчасова окупація українських територій росією спричинила там великий дефіцит ліків.

Про це повідомляє Укрінформ із посиланням на Еспресо.TV.
За словами Ляшка, немає жодного гуманітарного коридору, щоб українська сторона завезла на окуповані території ліки.
"Ми маємо комунікацію з головними лікарями, і на сьогодні відомо, що є проблема навіть з фізрозчинами. Тільки лікарські препарати, які ми завезли з великим запасом, наприклад, для лікування онкохворих та діалізних хворих, поки ще є", - сказав Ляшко в ефірі всеукраїнського телемарафону.
Він також відзначив, що дуже ускладнилось питання проїзду на тимчасово окуповану територію.
"Наприклад, на територію Херсонської області. Волонтерів, які допомагають міністерству завозити медичні препарати, обстрілюють, навіть були летальні випадки. Тому, ризикувати людьми ми не можемо, та й волонтери також не погоджуються", - розповів міністр.
Ляшко також відзначив роботу всіх лікарів, які продовжують працювати в окупації.
Раніше у МОЗ повідомляли, що на тимчасово захоплених росіянами територіях розташовані 235 медичних закладів.