Православна церква України створила релігійну організацію «Почаївська Свято-Успенська Лавра Тернопільської єпархії Української православної церкви (Православної церкви України)».

Таке рішення було прийнято на засіданні Синоду ПЦУ, передає Укрінформ.
"У складі Тернопільської єпархії Православної Церкви України було утворено релігійну організацію «Почаївська Свято-Успенська Лавра Тернопільської єпархії Української Православної Церкви (Православної Церкви України)», священноархімандритом якої був затверджений митрополит Тернопільський і Кременецький Нестор", - йдеться у повідомленні.
Крім того, Синод підтримав позицію Предстоятеля ПЦУ митрополита Епіфанія, викладену в його зверненні до братії Свято-Успенської Києво-Печерської Лаври.
Також Синод закликав братію Лаври до єднання в лоні Помісної Української православної церкви на канонічних засадах.
"Підтримуючи державне рішення припинити дію договору, за яким структури Московського Патріархату в Україні дотепер користувалися частиною комплексу Свято-Успенської Києво-Печерської Лаври, водночас Синод вважає за необхідне підкреслити важливість збереження в Лаврі чернечого життя та неперервності звершення богослужінь", - йдеться у повідомленні.
Як повідомляв Укрінформ, у Києво-Печерській лаврі заявили про розрив договору про оренду з УПЦ (МП) з 29 березня.
Намісник Києво-Печерської лаври митрополит Павло (УПЦ (МП)) заявив, що ченці Української православної церкви (московського патріархату) не збираються виселятися з Лаври.
Міністр культури та інформаційної політики Олександр Ткаченко заявив, що ченці зможуть після завершення державних перевірок залишитись у Лаврі за певних умов.
Митрополит Київський і всієї України Епіфаній у своєму зверненні до братії Києво-Печерської Свято-Успенської Лаври та громадськості заявив, що про закриття монастиря в Лаврі та припинення в ньому молитви, богослужінь, чернечого життя не йдеться.