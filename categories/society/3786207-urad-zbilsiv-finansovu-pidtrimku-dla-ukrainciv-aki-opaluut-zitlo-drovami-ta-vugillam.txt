Уряд збільшив нормативи для опалення житлового приміщення твердим паливом на 2023-2024 та розмір субсидій на нього.

Про це повідомляє пресслужба Міністерства соціальної політики України, передає Укрінформ.
«Відповідно до постанови від 07.11.2023 р. №1173 «Про реалізацію експериментального проєкту щодо надання додаткової підтримки населенню на придбання твердого пічного побутового палива у 2023-2024 роках», яка була розроблена Мінсоцполітики та ухвалена урядом, суттєво збільшено обсяг фінансової підтримки домогосподарств, які опалюють своє житло дровами та вугіллям», - йдеться в повідомленні.
Згідно з ухваленим рішенням, нормативи для опалення житлового приміщення на опалювальний сезон 2023-2024 збільшаться в середньому в 4 рази і становитимуть для надання пільг: на вугілля – 1,87 т, на дрова – 6,22 т. Для надання субсидії на вугілля – 2,23 т, на дрова – 7,41 т.
Також збільшується розмір фінансової підтримки для українців, які користуються для опалення вугіллям або дровами, – із 6 973 грн на домогосподарство на рік він може досягти 16 234 грн на рік.
Розмір субсидії і додаткової підтримки на придбання твердого пічного палива буде розраховано індивідуально для кожного домогосподарства і залежитиме від доходів родини.
Підвищення виплат буде здійснено всім громадянам, які мають право на призначення пільги або субсидії на тверде пічне паливо, крім тих громадян, яким за рахунок програм міжнародних гуманітарних агенцій вже було здійснено виплату на придбання твердого палива на 2023-2024 опалювальний період у розмірі, який є не меншим за розміри, визначені даним проєктом.
У Мінсоцполітики звертають увагу, що перерахунок розміру виплат пільг та субсидії в поточному році буде здійснено автоматично, якщо родині, яка потребує такої допомоги, вона вже була призначена. Якщо пільга або субсидія ще не призначена, але в ній є потреба, необхідно звернутися за нею до ПФУ.
Експериментальний проєкт реалізується спільно з міжнародними партнерами України, зокрема УВКБ ООН, яке профінансує частину підвищених виплат.
За даними міністерства, станом на 7 листопада близько 1,3 млн українських домогосподарств отримують житлову субсидію (з них – понад 200 тис. господарств вже отримали субсидію на тверде пічне побутове паливо); ще 1,2 млн сімей отримують пільги на оплату житлово-комунальних послуг (з них – понад 100 тис. родин теж отримали пільгу на тверде пічне побутове паливо).
Як повідомлялося, Кабінет Міністрів запускає експериментальний проєкт щодо додаткового забезпечення населення дровами.