Суд арештував 1 млрд грн активів, які належать Оксані Марченко, дружині екснародного депутата, лідера забороненої в Україні партії «ОПЗЖ» Віктора Медведчука, в АТ “Запорізький завод феросплавів”.

Про це інформують пресслужби Офісу Генпрокурора і Служби безпеки України, передає Укрінформ.
“Суд арештував понад 1 млрд грн активів дружини колишнього народного депутата, лідера забороненої в Україні партії «ОПЗЖ», який позбавлений українського громадянства”, - йдеться у повідомленні.
Як зазначається, рішення суду стосується 13,7% акцій підприємства, якими дружина Медведчука володіє через чотири офшорні компанії.
Запорізький завод феросплавів є монопольним виробником металевого мангану в Україні і входить до списку найбільших металургійних компаній в Європі.
Арешт активів убезпечить їх від продажу чи перереєстрації на підставних осіб і в подальшому дозволить передати на користь нашої держави.
Раніше було арештовано майно Оксани Марченко на понад 5,6 млрд грн.
Йдеться про корпоративні права на 2,6 млрд грн, об’єкти нерухомості, земельні ділянки і транспортні засоби, іменні акції в трьох обленерго на понад 3 млрд грн, якими вона володіє через офшорні компанії.
Досудове розслідування проводиться за фактами фінансування дій, вчинених з метою насильницької зміни чи повалення конституційного ладу або захоплення державної влади (ч. 3 ст. 110-2 КК України).
Справу розслідують працівники Управління СБУ в Івано-Франківській області.
Як повідомляв Укрінформ, 11 квітня Служба безпеки України Івано-Франківської області оголосила у розшук дружину проросійського політика - Оксану Марченко.