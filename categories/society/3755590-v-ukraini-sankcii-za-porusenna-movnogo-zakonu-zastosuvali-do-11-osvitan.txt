Уповноважений із захисту державної мови Тарас Кремінь отримав 257 звернень громадян щодо порушень мовного закону у сфері діяльності закладів освіти та надання освітніх послуг.

Про це повідомляє пресслужба уповноваженого, передає Укрінформ.
"Загалом станом на 31 серпня 2023 року до уповноваженого надійшли 257 звернень громадян у сфері діяльності закладів освіти та надання освітніх послуг, що становить майже 10% від усіх зареєстрованих", - йдеться у повідомленні.

Мовний омбудсмен у 2023 році здійснив 13 заходів державного контролю у сферах вищої, загальної середньої та післядипломної освіти та приватних навчально-консультаційних центрах і перевірку щодо дотримання мовного закону у двох автошколах. Ще 3 заходи держконтролю тривають.
Уповноважений наклав санкції у вигляді попередження щодо 11 освітян, які порушували мовний закон.
Як повідомлялося, в Україні розроблено та затверджено 73 місцеві мовні програми, 18 з яких на обласному рівні.