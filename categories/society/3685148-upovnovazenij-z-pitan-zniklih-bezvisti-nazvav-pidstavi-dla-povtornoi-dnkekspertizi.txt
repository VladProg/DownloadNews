Уповноважений з питань осіб, зниклих безвісти за особливих обставин, Олег Котенко пояснив, за яких умов можна ініціювати повторну ДНК-експертизу.

Як передає Укрінформ, про це Котенко повідомив у Телеграмі.
У разі збігу ДНК повторний відбір генетичного матеріалу можливий, якщо під час ідентифікації тіла виявлені явні розбіжності зовнішності й індивідуальних особливостей зниклої людини з даними, що внесені до карти невідомого.
Також це можливо, якщо відсоток збігу є дуже низьким або втрачено попередньо зібраний зразок генетичного матеріалу.
Зразки ДНК можуть відбиратися тільки у кровних родичів: батьків чи дітей зниклої особи, нагадав Котенко.
Він підкреслив, що ініціювати повторну експертизу за власним бажанням неможливо. Для цього необхідно звернутися до слідчого, який винесе постанову про повторний відбір зразків біоматеріалу і призначення експертизи для виділення ДНК-профілю.
Як повідомляв Укрінформ, на Київщині та Харківщині працюють новітні мобільні ДНК-лабораторії для ідентифікації загиблих.