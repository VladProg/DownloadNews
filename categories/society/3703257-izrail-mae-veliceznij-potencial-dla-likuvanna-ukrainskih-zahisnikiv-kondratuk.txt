Держава Ізраїль має величезний потенціал та сучасні медичні центри для лікування та реабілітації українських захисників і захисниць.

Про це заступниця голови Верховної Ради Олена Кондратюк заявила у Фейсбуці, повідомляє Укрінформ.
"Ізраїль має величезний потенціал, досвід та сучасні медичні центри для прийому на лікування та реабілітацію поранених українських захисників і захисниць", – зазначила вона.

Кондратюк розповіла, що в одному з таких центрів, клініці "Левінштейн", зустрілась із українським військовим Андрієм, який проходить там реабілітацію після складної ампутації. За її словами, захисник дуже задоволений результатами відновлення, яких вдалося досягти лише за 3,5 місяці перебування в клініці.
"В Андрія в Україні є рідні – мати і сестра. Після повернення до нормального життя, він хоче професійно займатися психологічною реабілітацією українських військових та ветеранів. Бажаємо Андрію швидкого відновлення та здійснення планів! Дякуємо за захист України!", — додала Кондратюк.

Водночас віцеспікерка поінформувала що основна мета клініки "Левінштейн" – комплексна реабілітація. Зокрема, медична стабілізація стану пацієнта, покращення його фізичного та функціонального стану, а також психологічна підтримка та соціальна адаптація.
Вона уточнила, що центр розрахований на 300 пацієнтів і може приймати на лікування та реабілітацію групи українських військових із 3-7 пацієнтів за раз. При цьому Кондратюк підкреслила, що весь переклад та документальний супровід забезпечується клінікою.
Як повідомлялося, заступниця Голови Верховної Ради Олена Кондратюк перебуває з робочим візитом у Державі Ізраїль. Вона вже ознайомилася із функціонуванням системи цивільного захисту в Ізраїлі, відвідала хаб українсько-ізраїльської асоціації NEXUS, який доставляє гуманітарну допомогу до України, а також зустрілася з українськими переселенцями в місті Ашдод.
Фото: Олена Кондратюк, Фейсбук