У Києві презентували багатоформатну інклюзивну Конвенцію Організації Об‘єднаних Націй про права дитини.

Як повідомляє кореспондент Укрінформу, презентація відбулася в межах заходу "Дитинство 365: Право бути собою".
Так, згідно з результатами останніх опитувань ЮНІСЕФ, більше 35% дітей віком до 18 років не ознайомлені із Конвенцією ООН про права дитини, понад 50% зазначили, що відчувають необхідність дізнатися більше про свої права, ще 45.4% вказали на негативний вплив війни на дотримання особистих прав.
У зв’язку з цим ЮНІСЕФ підготував оновлені адаптації та формати Конвенції ООН про права дитини, щоб якомога більше українських дітей змогли дізнатися про свої права. Підготовлено декілька інклюзивних адаптацій Конвенції – аудіокнига, відеоверсія жестовою мовою, друковані книги шрифтом Брайля та шрифтом для людей з дислексією.
Під час заходу шестеро підлітків з різних куточків України поділилися життєвими історіями про труднощі, виклики, переживання і досягнення.

Перша леді України Олена Зеленська подякувала підліткам, які виступили на заході, за щирість і сміливість. Вона також висловила вдячність ЮНІСЕФ за підготовку інклюзивних форматів Конвенції ООН про права людини.
"Я не впевнена, що всі ви читали Конвенцію ООН про права дитини, коли втілювали свої мрії в життя. Але я впевнена, що всі мають прочитати. Усі діти мають знати свої права. І вимагати від дорослих виконувати ці права", – підкреслила Зеленська.

Заступник виконавчого директора ЮНІСЕФ Тед Чайбан також подякував підліткам за те, що вони поділилися своїми історіями. "Україна зазнала війни, якої не просила. І діти є першими жертвами цієї війни, але вони також показали сьогодні, як вони вистоять, як вони будуть стійкими перед обличчям цієї війни. Це був один із найбільш надихаючих Всесвітніх днів захисту дітей, в яких мені довелося брати участь за майже 30 років моєї кар'єри. І знайте, що ЮНІСЕФ стоїть за вами, ЮНІСЕФ стоїть поруч з вами, оскільки ви продовжуєте надихати нас. З таким майбутнім, прикладом якого є такі діти, Україні є на що сподіватися", – наголосив Чайбан.






У Києві презентували багатоформатну інклюзивну Конвенцію ООН про права дитини / Фото: Кирило Чуботін, Укрінформ


























































Текст та інклюзивні версії Конвенції ООН про права дитини доступні за посиланням.
Як повідомлялося, 20 листопада відзначається Всесвітній день дитини.
20 листопада 1959 року на 14 сесії Генеральної Асамблеї ООН була ухвалена Декларація прав дитини, а 20 листопада 1989 року, на 44 сесії ГА ООН – Конвенція про права дитини. Ця конвенція – засадничий міжнародний документ із захисту прав дітей.