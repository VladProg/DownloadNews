У Державній службі з надзвичайних ситуацій не рекомендують у закритих приміщеннях готувати їжу на туристичних газових пальниках.

На цьому наголосив пресофіцер ДСНС Олександр Хорунжий під час пресконференції у Медіацентрі Україна — Укрінформ.
“Газовий туристичний пальник має використовуватися лише на відкритому повітрі. ДСНС не рекомендує користуватися такими пальниками вдома”, - сказав він.
За його словами, у крайньому разі на такому обладнанні можна розігріти їжу.
“Ми фіксували багато випадків, коли ставлять величезну каструлю або сковорідку на туристичний газовий пальник. Сковорідка або каструля нагрівається, відповідно, тепло передається на відкритий газовий балон. Коли на газовий балон діють високі температури, газ розширюється і стається вибух”, - пояснив Хорунжий.
Він порадив купувати лише сертифіковані туристичні газові пальники у ліцензованих точках продажу. Балон не треба зберігати в холодному приміщенні, оскільки при різкій зміні температури газ розширюється, відбувається його підтікання, тому балон може вибухнути. Перед його використанням слід перевірити з’єднання. Приміщення обов’язково має бути вентильоване, і має бути вогнегасник.