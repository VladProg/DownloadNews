Правоохоронці завершили спеціальне досудове розслідування стосовно колишнього заступника секретаря Ради національної безпеки і оборони України Володимира Сівковича за підозрою в незаконному перешкоджанні проведенню акцій протесту під час Революції Гідності, а саме - в силовому розгоні студентів з Майдану Незалежності у центрі Києва у ніч на 30 листопада 2013 року.

Як передає Укрінформ, про це повідомляє Державне бюро розслідувань.
Після ознайомлення сторони захисту з матеріалами досудового розслідування обвинувальний акт буде скерований до суду.
За даними ДБР, Сівкович був натхненником та організатором розгону студентського Майдану.
Встановлено, що експосадовець вступив у змову з тодішнім головою Київської міської державної адміністрації та вплинув на тодішнього начальника Головного управління Міністерства внутрішніх справ в його ж кабінеті, умовивши правоохоронця видати наказ працівникам міліції про звільнення силовим методом Майдану Незалежності від громадян, які реалізовували своє конституційне право на мирні збори.
Унаслідок виконання злочинного наказу співробітники міліції та військовослужбовці внутрішніх військ МВС України заподіяли тілесні ушкодження різного ступеня тяжкості 85 громадянам. Близько 300 учасників зборів були витіснені від Монумента Незалежності та пам’ятника засновникам Києва за межі Майдану в напрямках вулиць Інститутська, Архітектора Городецького та Хрещатик. При цьому правоохоронці перевищували службові повноваження, застосували насильство, використовували спеціальні засоби, зокрема кийки "ПР-73" і "Томфа" тощо.
Сівковичу повідомили про підозру в організації незаконного перешкоджання службовою особою проведенню мітингів та організації перевищення влади працівниками правоохоронних органів із застосуванням фізичного насильства (ч. 3 ст. 27, ст. 340 та ч. 3 ст. 27, ч. 2 ст. 365 Кримінального кодексу України).
10 червня 2020 року ексзаступник секретаря РНБО був оголошений у міжнародний розшук.
Як повідомляв Укрінформ, у липні Сівковичу повідомили про підозру в державній зраді. Слідство встановило, що експосадовець був залучений до діяльності злочинної організації, утвореної 5-ю службою федеральної служби безпеки росії для проведення розвідувально-підривної діяльності проти України.
За даними слідства, Сівкович координував роботу з українською частиною угруповання, яка збирала та передавала представникам рф відомості, що становлять державну таємницю, а також намагалася впливати на кадрові рішення в органах безпеки України.
Для прикриття Сівкович створив у москві "політичний офіс", працівники якого начебто займалися суспільно-політичною діяльністю, а насправді проводили розвідувально-підривну діяльність проти України.