Співробітники ДСНС у серпні планують завершити обстеження будівель і територій навчальних закладів України з точки зору можливостей укриття в разі повітряної тривоги.

Про це розповів директор департаменту організації заходів цивільного захисту ДСНС Віктор Вітовецький під час брифінгу в Медіацентрі Україна - Укрінформ.
"За дорученням Прем’єр-міністра України Дениса Шмигаля організовано роботу комісій, які створені органами місцевого самоврядування та місцевими держадміністраціями. В цих комісіях беруть участь представники ДСНС, функція яких – надавати консультативну та методичну допомогу щодо вивчення можливості укриття дітей та персоналу у закладах освіти", - повідомив він.
Вітовецький додав, що на початок серпня вже має бути точно відомо, як діятимуть діти та персонал у тих чи інших закладах у разі небезпеки.
"Станом на 5 липня ми маємо розуміння, де будуть укриватися десь 30% дітей та персоналу. Робота ця триває. Орієнтовно на початку серпня ми маємо розуміти повну картину по закладах освіти", - зазначив представник ДСНС.
За його словами, паралельно проводиться обстеження територій і приміщень шкіл, дитсадків та інших закладів освіти на предмет наявності вибухонебезпечних предметів. Особлива увага приділяється деокупованим територіям.
Як повідомлялося, за попередню добу піротехніки ДСНС обстежили 60 га території та знешкодили понад 600 вибухонебезпечних предметів.