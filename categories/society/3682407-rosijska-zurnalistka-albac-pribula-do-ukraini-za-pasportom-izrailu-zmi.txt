російська журналістка Євгенія Альбац прибула до України за паспортом громадянки Ізраїлю.

Як передає Укрінформ, про це повідомляє Детектор медіа з посиланням на власні джерела.
"Як повідомили джерела, Альбац перетнула український кордон не за російським паспортом, а за паспортом громадянки Ізраїлю. Крім того, жодної інформації щодо заборони в’їзду Альбац в Україну правоохоронці не отримували", - ідеться у повідомленні.
Зазначається, що ще 7 березня Євгенія Альбац повідомила на власній фейсбук-сторінці, що прибула до Хмельницького. Після того вона побувала у Вінниці та Києві, а в неділю 12 березня вже робила дописи, публікуючи фото з Одеси.
Детектор медіа звернувся із запитом до СБУ, чи справді громадянка росії Євгенія Альбац перетинала кордон України, який орган і на якій підставі видав їй дозвіл на в’їзд.
У виданні підкреслили, що уже після початку повномасштабного вторгнення росії Альбац відзначилася неоднозначними висловлюваннями щодо війни, зокрема непрямо висловлюючи підтримку російським військовим у війні проти України.
Зокрема, у вересні 2022 року вона обурювалася недостатній укомплектованості російської армії у війні проти України, називаючи зловживання російських чиновників у забезпеченні армії «за межею добра і зла».
У березні 2023 року під час обговорення війни Росії проти України вона прямо заявила, що «залишається, на жаль чи на щастя, лояльною своєму прапору», тож «не може бажати (розгрому російської армії)».
Як повідомлялось, Євгенія Альбац — російська журналістка, раніше була головною редакторкою російського політичного журналу The New Times. До закриття в лютому 2022 року радіостанції «Ехо Москви» вела авторську передачу «Повний Альбац». Зараз розвиває свій ютуб-канал.