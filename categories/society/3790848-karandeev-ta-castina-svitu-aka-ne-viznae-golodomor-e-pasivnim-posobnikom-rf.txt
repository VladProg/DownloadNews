Та частина світу, яка досі не визнала Голодомор 1932-1933 років геноцидом, є пасивним пособником нинішнього агресора - Росії.

Про це заявив т.в.о. міністра культури та інформаційної політики України Ростислав Карандєєв на відкритті виставки “Намір” у Музеї Голодомору, передає кореспондент Укрінформу.
“Той світ, який сьогодні не визнав Голодомор, є пасивним пособником сьогоднішнього нашого агресора”, - сказав він.
За словами очільника МКІП, саме імперська ідеологія призвела до Голодомору, який був вчинений в Україні, і українці прагнуть, щоб те, що стало причиною Голодомору 90 років тому, не повторилося.
“Мета цього Музею (Голодомору - ред.) - виховати у нас стійкість для наступних поколінь, і так їх виховати, таку створити мотивацію, щоб ніякий ворог не зміг навіть подумати про те, щоб чинити подібне ще раз. Для того, щоб такого не повторилося, ми маємо бути сильними”, - зазначив він.
Карандєєв вважає, що сильними українці будуть тоді, коли будуть розуміти причини тих чи інших подій і робити правильні висновки.
На його думку, завдання Музею Голодомору і полягає у тому, щоб правильними, доступними формами доносити трагічну інформацію про Голодомор-геноцид до українських дітей, української молоді і виховувати їх у правильному наративі поваги до тих, хто вистояв, хто виборов своє право на життя.
Як повідомлялося, 23 листопада у Музеї Голодомору в Києві презентували нову виставку «Намір» про злочин геноциду під час Голодомору та повномасштабного вторгнення Росії в Україну у 2022 році. УВ ній ключове значення має доведеність спеціального наміру.
В експозиції можна побачити російські підручники з Куп’янська, хрести з масових поховань в Київській області та Ізюмі, щоденник закатованого письменника Володимира Вакуленка, спалене зерно з терміналів Чорноморського порту, історія дитини, яка повернулася до України після російського викрадення, листи російських школярів із закликами вбивати українців та багато іншого.