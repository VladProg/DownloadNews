Національне агентство з питань запобігання корупції ініціює припинення державного фінансування політичних партій на період дії воєнного стану та спрямування цих коштів на потреби оборони, зокрема Збройних сил України.

Як передає Укрінформ, про це повідомляє НАЗК.
З відповідним листом очільник агентства Олександр Новіков звернувся до Голови Верховної Ради Руслана Стефанчука.
За даними НАЗК, для фінансування статутної діяльності партій у державному бюджеті України на 2022 рік передбачені майже 886 млн грн. У квітні Кабінет Міністрів скоротив цю суму на 88,5 млн грн.
НАЗК пропонує внести зміни до Законів "Про політичні партії в Україні", "Про Державний бюджет України на 2022 рік" та зупинити державне фінансування партій на весь період дії воєнного стану.
Як заявили у НАЗК, гроші, передбачені для фінансування статутної діяльності партій, необхідно спрямувати безпосередньо для забезпечення потреб оборони.
Також у НАЗК запропонувало оптимізувати щорічний обсяг державного фінансування партій, а саме: змінити формулу розрахунку загального обсягу коштів.
Таким чином, замість чинного показника мінімальної зарплати пропонується застосовувати показник прожиткового мінімуму для працездатних осіб.
Згідно із Законом "Про політичні партії в Україні", право на фінансування з державного бюджету мають усі партії, які здобули щонайменше 5% голосів виборців у загальнодержавному багатомандатному виборчому окрузі (тобто за партійними списками) та пройшли до Верховної Ради.
На сьогодні державне фінансування отримували п’ять парламентських партій.
Повний текст листа до Голови ВР перебуває у вільному доступі.
Як повідомляв Укрінформ, Міністерство оборони за період дії воєнного стану спрямувало 121 млрд грн на виплату грошового забезпечення військовослужбовців Збройних сил України.