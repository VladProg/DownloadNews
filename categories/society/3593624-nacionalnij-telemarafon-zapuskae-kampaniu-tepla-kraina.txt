Марафон «Єдині новини» запускає кампанію «Тепла країна», що допоможе українцям підготуватись до зими та подолати її виклики.

Як передає Укрінформ, про це повідомляє Міністерство культури та інформаційної політики.
«Новинні редакції та маркетингові команди, держава та міжнародні партнери об’єднують зусилля заради підготовки країни до цієї складної зими. Серія роликів, сюжетів та інформаційних матеріалів «Теплої країни» допоможуть українцям дізнатись, як обігріти свої будинки, відповідально споживати ресурси та як діяти в екстремальних умовах. Головний заклик кампанії - «Переможемо зиму разом!», - ідеться у повідомленні.

«Тепла країна» - комплексна інформаційна кампанія, що створюється національним марафоном у партнерстві з Міністерством розвитку громад та територій, Міністерством енергетики, Міністерством культури та інформаційної політики, GIZ та Світовим Банком.
«Ми добре знаємо, що подолати найскладніші виклики можна тільки разом. Тому в підготовці до цієї зими «Єдині Новини» об’єднують зусилля з нашою державою та партнерами у проєкті «Тепла країна». Спільно ми надаватимемо українцям інформацію, що допоможе зберегти тепло в оселях та залучатиме всю країну до сталого споживання ресурсів, підтримки держави, армії та один одного. Цією кампанією ми знову нагадуємо - кожен відповідає за всіх своїх. А в Україні «свої» - це понад 40 мільйонів людей, які кожного дня працюють заради наближення нашої перемоги. Тож із думками про свої сім’ї, сусідів, про людей на зруйнованих ворогом територіях, наших героїв та героїнь на фронті, волонтерів ми закликаємо всіх долучитись до цієї кампанії. Ми маємо перетворити корисні поради на дії, щоб перемогти цю зиму разом!», - зазначив СЕО Starlight Media Олександр Богуцький.
Медіагрупи Starlight Media, 1+1 media, Суспільне мовлення, Inter Media Group та телеканал «Рада» сфокусують свої зусилля на наданні повної та практичної інформації, що допоможе українцям правильно підготувати себе та свої оселі до холодної пори року, знати як діяти в екстремальних ситуаціях, збільшить внесок всіх українців у перемогу на цьому зимовому фронті. Інформаційна кампанія комплексно реалізовуватиметься в ефірі марафону «Єдині новини», в соціальних мережах, зовнішній рекламі та залучатиме лідерів думок і партнерів з державного, міжнародного та приватного секторів.
«Тепла країна» об’єднала експертизу й зусилля медійників, держави та міжнародних партнерів. Над кожним матеріалом чи порадою цієї кампанії працювала велика команда небайдужих професіоналів, що прагнуть своїми знаннями, роботою допомогти зберегти тепло в українських оселях та убезпечити країну від ризиків, що можуть стати реальними цієї зими. Ми знаємо, що це будуть складні місяці для нашої країни. Але впевнені, що кампанія продовжить посилюватись новими партнерами, а ми, українці, знову зможемо вистояти завдяки єдності та взаємодопомозі», - наголосила Олена Мартинова, маркетинг-директорка Starlight Media.
Творці «Теплої країни» закликають до підтримки проєкту - у поширенні корисних матеріалів, партнерстві та застосуванні корисних порад у власному побуті. Проєкт відкритий для нових партнерів - з міжнародного, приватного та громадських секторів.
Як повідомляв Укрінформ, за інформацією міністра культури та інформаційної політики Олександр Ткаченко, зустріч міністрів G7 із протидії російській агресії в інформаційній сфері скличуть найближчими тижнями.