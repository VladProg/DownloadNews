Уповноважений Верховної Ради з прав людини Дмитро Лубінець заявив, що з початку повномасштабної війни ризик потрапляння українських громадян у ситуацію торгівлі людьми значно зріс.

Як передає Укрінформ, про це омбудсмен заявив у Телеграмі.
За його словами, ризик потрапляння українських громадян у ситуацію торгівлі людьми пов’язаний з виїздом українців за кордон, переміщенням всередині України, а також депортацією до РФ та примусовим переміщенням на тимчасоово захоплені території.
За даними Офісу Генпрокурора, лише цього року визнані потерпілими від торгівлі людьми 56 громадян.
Лубінець зазначив, що отримує звернення щодо потрапляння в ситуацію торгівлі людьми. Більшість з них стосується осіб, які перебували в російському полоні.
“За кожним зверненням вживаю заходів щодо поновлення прав громадян”, - запевнив Омбудсмен.
Він зауважив, що попри збройну агресію РФ першочерговим завданням всіх відповідальних органів влади є забезпечення додержання прав постраждалих від торгівлі людьми на гарантовану допомогу та притягнення винних до відповідальності!
Як повідомляв Укрінформ, 10 років тому Генасамблеєю ООН обрано 30 липня Всесвітнім днем протидії торгівлі людьми.