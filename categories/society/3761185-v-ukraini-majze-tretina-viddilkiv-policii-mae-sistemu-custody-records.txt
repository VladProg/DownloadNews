Станом на сьогодні в 66 відділках поліції діє система “Custody Records”, яка запобігає порушенню прав людини. Днями ще 2 відділки поліції Львівщини запровадять її в роботу.

Про це під час пресконференції в Укрінформі на тему "Виклики воєнного стану — подолання ворога в тилу: нові інструменти запобігання порушенням прав людини" повідомив начальник Департаменту головної інспекції та дотримання прав людини Національної поліції України Руслан Горяченко.
“Ми починали впровадження цієї системи з ізоляторів тимчасового тримання, після того перешли до відділків поліції. Звісно, що активні бойові дії не дають можливість запроваджувати швидкими темпами, але водночас на сьогодні 66 відділків поліції вже мають цю систему. Завтра ми будемо мати вже 68, бо на Львівщині ми відкриємо ще 2 відділки поліції, де ця система буде працювати. Чому ця система стосується кожного? Бо кожна людина може комунікувати з поліцією, і то не важливо чи він затриманий, чи він свідок, чи потерпілий, в будь-якому випадку відбувається комунікація, і дуже важливо, що ця комунікація, ті послуги, які надають поліцейські, були зафіксовані і ми розуміли, що насправді там відбувалося”, - розповів Горяченко.

Як відзначив директор ВБО «Українська фундація правової допомоги» Микола Сіома, система Custody Records розроблялась різними організаціями - "Українською фундацією правової допомоги", Експертним центром з прав людини, фондом “Відродження”, Національною поліцією ще з 2016 року. На сьогодні пройдено дуже багато етапів розвитку і це система має законодавче регулювання, наголосив він.

Учасники заходу відзначили, що навчитися ефективно працювати з системою поліцейські відтепер зможуть на базі розробленого вебпорталу http://custodyrecords.com.
Функціонал платформи складається з 2 основних компонентів: портал про новини підрозділів щодо роботи системи Custody Records; навчальна платформа посиленого рівня захисту для поліцейських. Тут поліцейські самостійно формуватимуть та проходитимуть спеціалізовані навчальні курси для посилення професійних навичок, які стосуватимуться їхніх основних завдань: забезпечення охорони прав і свобод людини, протидії злочинності, підтримання громадського порядку і безпеки.
Начальник сектору дотримання прав людини у Вінницькій області Олена Суворова повідомила, що в області система Custody Records працює вже понад 2 роки і до кінця року планується запровадити її в усіх районних підрозділах області. Головна мета — змінити світогляд кожного громадянина, який комунікує з поліцією, створити атмосферу безпеки та довіри.

Відповідаючи на питання Укрінформу про співпрацю правоохоронців з Центрами безоплатної правової допомоги в рамках роботи системи Custody Records начальник Департаменту головної інспекції та дотримання прав людини Нацполіції зазначив: “На рахунок безоплатної правової допомоги, вони також дотичні до розробки цієї системи і система дозволяє обмінюватись інформацією щодо фактичного затримання особи. Тобто йде сигнал про те, що ми здійснили затримання, і безоплатна правова допомога на основі цього сигналу направляє адвоката до затриманої особи”.
На думку директора програми «Права людини та правосуддя» Міжнародного фонду «Відродження» Романа Романова, в час війни дуже важливо, аби питання дотримання прав людини залишалось в полі уваги суспільства.

“Зараз вся основна увага суспільства і не тільки українського прикута до ходу бойових дій, до того, що відбувається на лінії фронту, яка у нас величезна, і всі Сили оборони залучені в тому, щоб забезпечити відновлення територіальної цілісності України. Водночас треба розуміти, що попри цей масштабний за обсягом виклик для суспільства, для Сил оборони, Національної поліції, не знімаються всі інші виклики, які існували в умовах мирного часу. Дуже часто воєнний стан навіть їх загострює. Тобто нікуди не дівається злочинність, інші речі, які відбуваються в будь-якому суспільстві, і питання в тому, що дуже часто, коли фокус уваги не прикутий до того, що відбувається на територіях, де не точаться активні бойові дії, втрачаються ті контрольні механізми, які, як правило, існують в нормальному житті”, - наголосив Романов.
Проєкт Records призначений для покращення стандартів захисту прав затриманих осіб, внаслідок запровадження електронної фіксації інформації про всі дії щодо осіб, які перебувають під контролем поліції з моменту фактичного затримання і поміщення до слідчого ізолятора або звільнення з-під варти, а також запровадження обов’язкового інтерв’ю (опитування) затриманої особи та поліцейського, який здійснив затримання.