Команда LEGO може випустити конструктор, з якого можна буде зібрати модель водонапірної Вежі - архітектурної пам'ятки, одного із символів Маріуполя.

Як передає Укрінформ, про це у Телеграмі повідомила Маріупольська міська рада.
«Команда LEGO може випустити набір, з якого можна побудувати один із символів Маріуполя – Вежу. Автором ініціативи виступив дизайнер Євген Тонєв, який народився в Маріуполі», - йдеться у повідомленні.
Зазначається, що створена модель архітектурної пам'ятки складається з 3 062 деталей конструктора та сягає висотою 34 сантиметри. Це символічно, адже висота справжньої вежі - 34 метри. Вона так само прекрасно оздоблена віконними арками та парапетами, а на її верхівці майорить наш синьо-жовтий прапор.

За словами дизайнера Тонєва, це його особиста мрія. «Як людина, яка народилася в Маріуполі, я завжди відчував глибокий зв’язок зі своїм містом. Втілення цієї моделі в життя по всьому світу — це моя особиста мрія, яка дозволить мені поділитися частиною своєї спадщини з фанатами LEGO по всьому світу», - заявив дизайнер.
У міській раді повідомили, що для того, щоб команда LEGO випустила цей конструктор, треба проголосувати за Вежу на сторінці LEGO.
Стара водонапірна вежа – архітектурна пам'ятка Маріуполя. Збудована за проєктом архітектора Віктора Нільсена у 1910 році. Знаходиться в Центральному районі на перехресті вулиць Соборної та Архітектора Нільсена. Висота вежі 33 м.
Після повномасштабного вторгнення Росії в Україну (24 лютого 2022 року) ця вежа була пошкоджена ворожими обстрілами.