До 15 років ув’язнення засудили бойовика спецназу “Шторм”, який штурмував Бахмут.

Як передає Укрінформ, про це повідомляє Служба безпеки України.
Завдяки доказовій базі Служби безпеки реальний термін ув’язнення отримав ще один бойовик загарбницьких угруповань РФ, який воював проти Сил оборони на східному фронті.
Зловмисник входив до складу спецпідрозділу “Шторм” Південного військового округу Росії.
Після початку повномасштабного вторгнення Росії його залучали до облаштування фортифікаційних споруд та вогневих позицій росіян поблизу залізничного вокзалу в Іловайську.
Також він неодноразово брав участь у спробах загарбників прорвати оборону українських військ у районі Бахмута.
Під час одного з таких боїв у травні 2023 року зловмисник потрапив у полон.
За матеріалами СБУ суд призначив йому 15 років тюремного ув’язнення.
Як встановило слідство, бойовиком виявився 41-річний житель тимчасово захопленого Донецька, який мав прокремлівські погляди і підтримував збройну агресію Росії.
У грудні 2022 року він добровільно вступив до підконтрольної РФ так званої “народної міліції ДНР”, а згодом його призначили стрільцем у складі спецпідрозділу окупаційних військ.
На підставі зібраних кіберфахівцями та слідчими СБУ доказів суд визнав зловмисника винним за двома статтями Кримінального кодексу України: ч. 2 ст. 111 (державна зрада, вчинена в умовах воєнного стану); ч. 2 ст. 260 (участь у не передбачених законом воєнізованих або збройних формуваннях).
Як повідомляв Укрінформ, на Закарпатті затримали агента ФСБ, який допомагав росіянам захопити Сєвєродонецьк.