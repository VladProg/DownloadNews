Найближчі зміни табору «Артек-Буковель» формуватимуться з вихованців дитячих будинків сімейного типу Херсонської області, що постраждала через підрив росіянами Каховської ГЕС.

Про це дружина Президента Олена Зеленська повідомила в Телеграмі, передає Укрінформ.
"Що у вас на думці?"– питає соцмережа. І вся країна вже кілька днів відповідає лише одне: "Херсон!". Його люди на дахах і його дахи над водою, його тварини на крихітних клаптиках ще сухої поверхні та загиблий зоопарк "Казкова діброва", дбайливо посаджені городи й садки під хвилями, звичне життя, знесене не стихією, а черговим російським злочином. Але Херсон не лише катастрофа. Херсон – це порятунок", – зазначила вона.
Зокрема, перша леді згадала про жінку, яка по коліно у воді виносила сусідського собаку, про човни з рятувальниками Державної служби з надзвичайних ситуацій і волонтерами з усієї країни, дрон із питною водою для хлопчика у вікні та винесених на руках літніх людей – ровесників Другої світової війни.
"Це гуманітарна допомога, зібрана жителями всіх міст та сіл країни, і оголошення: "Маю оселю для постраждалих на Херсонщині – безкоштовно!" Це життя, врятовані під російськими обстрілами попри поранення рятувальників, бо порятунок має тривати. І це мила світлина мишеняти, підібраного волонтерами на їхньому водному шляху, бо справжня допомога завжди для всіх, хто її потребує", – додала Зеленська.
Як зауважила вона, країна ще раз показує, як вміє рятувати та якими цінними українці є один для одного.
Дружина Президента наголосила, що Olena Zelenska Foundation не може стояти осторонь.
"У зоні катастрофи є дитячі будинки сімейного типу (ДБСТ), допомога яким є нашим пріоритетом. Тож найближчі зміни табору "Артек-Буковель" формуватимуться з дітей і ДБСТ Херсонщини. Маємо зробити все, щоб вони мали краще літо, ніж те, яке щойно побачили", — заявила перша леді.
Вона додала, що робота над допомогою триває. Також закликала долучатися міжнародні інстанції й організації, підкресливши, що, як і вся розв’язана Росією війна, руйнування Каховської ГЕС спричиняє наслідки не лише для України.
"Що у вас на думці?" Що вода спадає. І що ми перемагаємо", — підсумувала Зеленська.
Як повідомляв Укрінформ, у ніч на 6 червня російська армія підірвала греблю Каховської ГЕС. Ще до обіду майже вся станція опинилася під водою, відновленню вона не підлягає.
Станом на 10 червня в Херсонській області фактично підтоплені 47 населених пунктів. Четверо людей загинули, ще 27 вважаються зниклими безвісти. Евакуювати із зони підтоплення вдалося 2620 осіб.