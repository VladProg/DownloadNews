У лікарнях України офіційно працюватимуть капелани.

Про це повідомляє Міністерство охорони здоров'я, передає Укрінформ.
"До Національного класифікатора медичних інтервенцій НК 026:2021 включено такий вид втручання з підтримки пацієнтів, як духовна опіка, що, зокрема, є невіддільною складовою паліативної допомоги відповідно до Порядку надання паліативної допомоги, затвердженого наказом МОЗ від 04.06.2020 № 1308", - йдеться у повідомленні.
У МОЗ зазначають, що у всьому світі духовну опіку традиційно здійснюють капелани ‒ професіонали з вищою богословською освітою, які пройшли післядипломну клінічну підготовку та уповноважені здійснювати капеланську діяльність у закладах охорони здоров’я.
Капеланська опіка поширюється не лише на пацієнтів, а також на членів їх сімей та медичних працівників й інший лікарняний персонал. При цьому капеланські служби формуються з обов'язковим дотриманням принципу міжконфесійності, а капеланські послуги пропонуються виключно на добровільній основі.
Торік професію «капелан в охороні здоров’я» було внесено до Класифікатора професій ДК 003:2010.
Також наказом МОЗ від 30 вересня №1782 посаду «капелан в охороні здоров’я» було включено до розділу «Професіонали з вищою немедичною освітою з психологічної допомоги та духовної опіки у сфері охорони здоров’я» Переліку посад професіоналів із вищою немедичною освітою.
Наказом визначено вимоги до спеціальності та спеціалізації капеланів. Передбачається, що до роботи на посаді «капелан в охороні здоров’я» допускаються особи, які здобули вищу освіту не нижче першого (бакалаврського) рівня за спеціальністю «Богослов’я» або вищу духовну освіту еквівалентного рівня, з умовою до 01 січня 2026 року пройти спеціалізацію за фахом «Клінічне душпастирство».
Вже сьогодні в окремих закладах охорони здоров’я, зокрема Франківщини, Київщини та Львівщини капеланів офіційно прийнято на роботу, підкреслили в міністерстві.
Наразі МОЗ розроблено кваліфікаційну характеристику професії «капелан в охороні здоров’я» для включення до Довідника кваліфікаційних характеристик професій працівників галузі охорони здоров’я (Випуск 78), а також опрацьовується проєкт Положення про капеланську діяльність у сфері охорони здоров’я.
Крім того, паралельно за участі Громадської ради при МОЗ з питань співпраці з Всеукраїнською радою церков і релігійних організацій та Асоціації капеланів в охороні здоров’я України опрацьовуються вимоги до клінічної підготовки капеланів відповідно до кращих міжнародних стандартів.