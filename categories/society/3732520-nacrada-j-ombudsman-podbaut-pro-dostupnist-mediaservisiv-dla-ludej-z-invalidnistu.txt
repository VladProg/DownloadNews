Український медіарегулятор проводить консультації з Уповноваженим Верховної Ради з прав людини стосовно питань забезпечення медіасервісів для людей з інвалідністю.

Про це голова Національної ради з питань телебачення і радіомовлення Ольга Герасим'юк розповіла в інтерв'ю Укрінформу.
«Національна рада спільно з органом спільного регулювання розроблятиме і згодом затвердить план дій щодо забезпечення доступності сервісів. Зараз ми беремося до цієї роботи, проводимо консультації з Уповноваженим Верховної Ради України з прав людини. Також регулятор планує залучити до консультацій організації, які представляють людей з інвалідністю, щоб обговорити тему безбар’єрності, зокрема медіадоступності. Окрему таку зустріч хочемо провести із ветеранами бойових дій», - зазначила Герасим'юк.
Вона уточнила, що у Нацраді планують провести дослідження цього питання, для чого зараз шукають партнерів.
Герасим'юк нагадала, що Закон «Про медіа» зафіксував неприпустимість поширення висловлювань, які підбурюють до дискримінації осіб за ознакою інвалідності.
«Недотримання цих норм вважається значним порушенням, що тягне за собою відповідальність. Зокрема, для лінійних аудіовізуальних медіа, наприклад, мають наслідком штраф сумою до 40 мінімальних зарплат», - підкреслила голова Національної ради.
Також, згідно з новим законодавством, медіа повинні забезпечити доступність контенту для людей, котрі мають інвалідність. Герасим'юк додала, що суб’єкти у галузі аудіовізуальних медіа (крім радіо) кожні три роки подаватимуть звіт до Національної ради щодо забезпечення доступності своїх сервісів.
Як повідомлялося, Закон України «Про медіа» набрав чинності 31 березня. Він започатковує реформу у медіагалузі та визначає правові засади діяльності в Україні суб’єктів у сфері медіа, а також засади державного управління, регулювання та нагляду у цій сфері.