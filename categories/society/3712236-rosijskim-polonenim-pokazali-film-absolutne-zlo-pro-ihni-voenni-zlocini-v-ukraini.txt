Військовослужбовцям російської армії, які перебувають у полоні, показали фільм "Абсолютне зло" про їхні воєнні злочини, які вони чинять в Україні.

Як передає Укрінформ, про це в Телеграмі повідомив уповноважений Верховної Ради України з прав людини Дмитро Лубінець та оприлюднив відео з перегляду росіянами зазначеної стрічки.
“Що в головах цих осіб - невідомо, що в очах - подивіться самі”, - підкреслив омбудсмен.
“Сподіваюся, що після перегляду вони усвідомили, хто є абсолютним злом у цьому світ”, - наголосив Лубінець.
Також він зазначив, що подивитися фільм (18+) можна за посиланнями: українською, англійською, та російською.
Як повідомляв Укрінформ, слідчі Національної поліції з початку повномасштабного вторгнення РФ в Україну відкрили 78 132 кримінальні провадження щодо злочинів російських військовослужбовців та їхніх пособників.