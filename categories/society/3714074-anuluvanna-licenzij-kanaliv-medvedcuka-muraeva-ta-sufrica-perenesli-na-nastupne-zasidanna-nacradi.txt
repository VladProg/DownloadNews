Національна рада з питань телебачення та радіомовлення перенесла на наступне засідання питання про анулювання ліцензій телеканалів Віктора Медведчука, Євгена Мураєва та Нестора Шуфрича.

Таке рішення було ухвалено під час засідання Національної ради з питань телебачення та радіомовлення, що відбулось 25 травня, передає Укрінформ.
Відповідно до порядку денного засідання, Нацрада мала розглянути питання щодо анулювання ліцензій телеканалів «Наш», «Максі ТВ», NewsOne, «112», «ZIK», «UkrLive» та «Перший незалежний». Вищезазначені телеканали перебувають під санкціями в Україні.
Представники телеканалів, які були запрошені на засідання, не дали відповіді та не з’явились, тому було ухвалено рішення перенести питання щодо анулювання їх ліцензій на наступні засідання.
«Ми будемо вживати дій, які забезпечать присутність цих компаній на засіданні. Ми забезпечимо запрошення компаній всіма можливими способами», — зазначила голова Нацради Ольга Герасим’юк.
Як повідомляв Укрінформ, Національна рада з питань телебачення та радіомовлення звернеться до суду про стягнення штрафу з ТОВ «Наш 365» (НАШ) у розмірі понад 119 тисяч гривень та з ТОВ «ТРК «Нові комунікації» (ZIК) близько 341 тисячі гривень.