Міністерство з питань стратегічних галузей промисловості України відповідатиме за запуск виробництва обладнання для гуманітарного розмінування.

Про це у Телеграмі повідомив міністр з питань стратегічних галузей промисловості Олександр Камишін, передає Укрінформ.
«Вчора уряд запустив оновлену державну політику по гуманітарному розмінуванню. Мінстратегпром в рамках цієї програми відповідає за запуск локального виробництва техніки та обладнання для гуманітарного розмінування», - зазначив Камишін.
Він підкреслив, що проблема з гуманітарним розмінуванням залишатиметься актуальною для України певний час. Відтак це створює можливість для вітчизняних виробників освоїти виробництво такої техніки та обладнання.
«Зараз — для своєї країни, а колись — і для інших країн», - наголосив міністр.
Він запевнив, що в Україні достатньо кваліфікованих виробників, які зможуть освоїти та виготовляти таку техніку, і закликав компанії, які мають відповідні напрацювання, долучатися до спільної роботи.
Як повідомлялося, Кабінет Міністрів намагається залучити якомога більше операторів для якнайшвидшого розмінування території України. Зараз розмінуванням в Україні займаються як державні структури, такі як ДСНС і Міністерство оборони, так і приватні оператори. Загалом підтримку Україні за напрямом гуманітарного розмінування надають понад 30 країн та організацій-партнерів.