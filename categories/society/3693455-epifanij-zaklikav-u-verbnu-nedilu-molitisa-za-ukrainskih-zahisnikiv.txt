Предстоятель Православної церкви України, митрополит Епіфаній привітав українців з Вербною неділею і закликав молитися за українських військових.

Про це він написав у Фейсбуці, передає Укрінформ.
"Рівно за тиждень до Великодня щороку ми відзначаємо євангельську подію, що передувала Воскресінню Христовому і ознаменувала собою початок довершення спасіння через страждання і смерть на Хресті – Вхід Господній в Єрусалим. Подібно до того, як Христові сучасники зустрічали його радісними криками «Осанна!» і пальмовим гіллям, так і ми сьогодні освячуємо вербове віття та прославляємо Сина Божого, Який добровільно йде на хресні страждання заради людства, яке Він возлюбив", - зазначив Епіфаній.
Він акцентував на тому, що під час повномасштабної війни, ми бачимо, як наші новітні герої наслідують жертовність Христову, коли свідомо йдуть на випробування, жертвуючи власним життям, аби захистити тих, кого люблять. Усвідомивши цю жертву, яку щоденно приносять за нас наші сучасники, ми можемо бодай частково наблизитися до розуміння Хресної жертви Спасителя.

"Тож сьогодні, у Вербну неділю, прославляймо Господа, що дарував нам вічне життя, і молімося за українських захисників, які нині захищають наше життя земне", - додав Епіфаній.
Як повідомляв Укрінформ, християни східного обряду 12 квітня відзначають Свято Входу Господнього в Єрусалим, або, як його ще називають у народі, - Вербну неділю.
Предстоятель Православної церкви України митрополит Епіфаній проведе богослужіння з нагоди Вербної неділі в Трапезному храмі Києво-Печерської лаври. Початок богослужіння в неділю, 9 квітня, о 9 годині ранку.