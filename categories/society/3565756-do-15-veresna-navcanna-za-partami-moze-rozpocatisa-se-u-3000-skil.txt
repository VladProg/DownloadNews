В Україні в очному форматі працюють більше 6,7 тисяч шкіл, до 15 вересня мають відкритися ще 3 тисячі, проте майже 4 тисячі продовжуватимуть роботу в дистанційному форматі.

Про це повідомив заступник керівника Офісу Президента Кирило Тимошенко на брифінгу, передає Укрінформ.
«Загалом в Україні налічується 15 297 шкіл, з них більше половини мають укриття.
Станом на сьогодні на території, контрольованою українською владою, знаходиться понад 13 880 шкіл. З них 1 889 шкіл розташовані на відстані мінімум 40 кілометрів від лінії бойових дій або кордону з рф та рб. Ці школи на offline-навчання виходити не будуть», - сказав він.

Тимошенко розповів, що 1 вересня відчинили свої двері понад 6 780 шкіл, із яких них 4 599 шкіл обладнані укриттями та належним чином оснащені й мають позитивні висновки ОВА, а 2 187 шкіл – мають готові укриття на відстані 100 м від школи.
Водночас він проінформував, що 3093 школи заплановано відкрити до 15 вересня, оскільки вони мають укриття, але ще очікують отримання висновків ОВА.
У той же час заступник керівника ОП зауважив, що 3 998 шкіл не відкриються і до 15 вересня, оскільки не мають ані власних укриттів, ані укриттів на відстані 100 м.
«Ми і й надалі будемо активно працювати над вирішенням забезпечення навчальних закладів укриттями та сховищами», - пообіцяв Тимошенко.
Разом з тим він нагадав, що наразі повністю зруйновано або частково пошкоджено 823 школи.
Як повідомляв Укрінформ, під час перевірки шкіл на раніше захоплених російськими військами територіях Київської області поліція вилучила більше 300 вибухонебезпечних предметів.