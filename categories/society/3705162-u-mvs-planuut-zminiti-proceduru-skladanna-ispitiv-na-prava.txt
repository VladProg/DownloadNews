У Головному сервісному центрі Міністерства внутрішніх справ заявили, що майбутні зміни у складанні іспитів для отримання водійського посвідчення стосуватимуться саме процедури їх складання.

Про це повідомила пресслужба МВС, передає Укрінформ.
«Зокрема, протягом усього часу складання теоретичного іспиту відбуватиметься відео-, аудіозапис не лише особи та рухів її рук, а й екзаменатора та його дій, а також відеозапис усієї площі екзаменаційного класу та екрана монітора робочого місця, на якому особа складає теоретичний іспит», - зазначається в повідомленні.
Також технічно документуватиметься вся процедура складання іспиту із водіння.
«Фіксуватимуть на аудіо та відео не лише учня та екзаменатора, а й усі їх дії, включаючи рухи рук та ніг. Крім цього, вестиметься відео- та аудіозапис дорожньої обстановки попереду і, якщо дозволяє конструкція, позаду транспортного засобу, на якому приймається практичний іспит», - поінформували у ГСЦ.
Тобто, за мету поставлено забезпечити максимальну чесність і прозорість процедури складання іспитів, заявили у Головному сервісному центрі і додали, що для такої комплексної фіксації використовуватиметься надсучасний технічний комплекс, який вже проходить тестування.
«До кінця року планується обладнати такою технікою майже 150 автомобілів», - зазначили у пресслужбі.
Серед запланованих змін і збільшення терміну, під час якого особа може отримати відеофайл з процедури складання іспиту для оскарження результатів.
Крім цього, планують скасувати кількість спроб для складання практичних іспитів. Станом на сьогодні, якщо особа тричі не склала практичний іспит – вона проходить повторну перепідготовку з практичного керування транспортним засобом і знову має три спроби.
Якщо ж відповідну норму закону буде прийнято, учень, який не склав теоретичний іспит з першого разу, зможе складати його повторно через 10 календарних днів. Така ж ситуація буде й із практичним іспитом, пояснили у МВС.
Як повідомлялося, 2 травня у ГСЦ поінформували, що українці з початку року обміняли у е-кабінеті водія понад 26 тисяч посвідчень водія.