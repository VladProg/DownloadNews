Президент Володимир Зеленський змінив склад Експертної комісії з підготовки проєктів міжнародних договорів України про правові відносини та правову допомогу у цивільних, кримінальних і адміністративних справах.

Як передає Укрінформ, відповідний указ №561/2022 опублікований на сайті глави держави.
Президент увів до складу Експертної комісії з підготовки проєктів міжнародних договорів України про правові відносини та правову допомогу у цивільних, кримінальних і адміністративних справах: заступника міністра юстиції Ірину Мудру, призначивши її керівником Експертної комісії; завідувача відділу двостороннього співробітництва Головного управління з питань зовнішньополітичної діяльності Директорату з питань зовнішньої політики та стратегічного партнерства Офісу Президента Олексія Святуна.
Також у складі Експертної комісії затверджено радника відділу міжнародних договорів Департаменту міжнародного права Міністерства закордонних справ Дмитра Тимошенка.
Водночас зі складу Експертної комісії виведено Валерію Коломієць, увільнивши її від виконання обов'язків керівника цієї Експертної комісії, та Наталію-Терезу Аношину.
Як повідомляв Укрінформ, 4 серпня Президент Володимир Зеленський увів до персонального складу Ради національної безпеки і оборони новопризначеного генерального прокурора Андрія Костіна та першого заступника голови СБУ Василя Малюка.