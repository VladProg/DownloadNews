У столичному Маріїнському палаці пройшов урочистий захід із нагоди Дня захисників і захисниць.

Участь в урочистостях взяли Президент Володимир Зеленський, Головнокомандувач ЗСУ Валерій Залужний, секретар РНБО Олексій Данілов, українські військовослужбовці різних родів військ.

Відео з заходу глава держави опублікував на своїх сторінках у соцмережах, повідомляє Укрінформ.

"Розвʼязана росією війна зараз вирішальна. Ми можемо своєю перемогою забезпечити те, за що боролися покоління до нас. Можемо гарантувати на покоління вперед свободу для всіх українців в усіх куточках нашої країни. Вірю, що ми це зробимо", - зазначив Президент.
Він підкреслив, що весь український народ став на захист держави, мільйони людей воюють і працюють заради нашої перемоги.
"Наші героїчні воїни захищають Україну на всіх напрямках, як би тяжко їм не було. Дякую всім, хто наближає нашу перемогу!", - наголосив Зеленський.
Глава держави вручив воїнам державні нагороди, зокрема ордени «Золота Зірка», відзнаки «Хрест бойових заслуг», і присвоїв почесні найменування військовим частинам.
За інформацією пресслужби ОП, з рук Президента найвищу державну нагороду отримав командувач Повітряних сил ЗСУ генерал-лейтенант Микола Олещук, який організував ефективну протиповітряну оборону Києва, Одеси, Львова, Дніпра тощо. Завдяки його рішенням вдалося вивести з-під удару літаки бригад тактичної та транспортної авіації, провести успішне застосування авіації, зенітних ракетних військ та не допустити панування ворожих літаків у повітрі. Під час масованого ракетного удару з боку росії 10 жовтня його підрозділи у взаємодії з підрозділами ППО Сухопутних військ знищили літак Су-25, 45 ракет різного типу, 22 дрони-камікадзе типу Shahed-136. 11 жовтня було знищено вісім таких дронів-камікадзе, 20 крилатих ракет і три БПЛА.
Нагороджений також полковник Олег Гончарук, під керівництвом якого підрозділи та військові формування на Запорізькому напрямку вели запеклі бої із ворожими силами, що переважали в кілька разів. Застосовуючи маневрену оборону, на кожному рубежі ворогу завдавали максимальних втрат у техніці та живій силі. Підрозділи під командуванням Гончарука визволили низку населених пунктів у Запорізькій області.
Орден «Золота Зірка» вручено й полковнику Дмитру Завадському, батальйон якого у березні та квітні давав гідну відсіч загарбникам на Луганщині, поблизу Новотошківського, а згодом здійснив укріплення позицій у цьому районі. Ворог зазнав значних людських та матеріально-технічних втрат.
Також відзначено полковника Євгенія Кураша, який захищає Україну з 2014 року. З 5 до 11 вересня під час ведення наступальних дій на Ізюмському напрямку він уміло керував діями підрозділів бригади та резерву. Підрозділи бригади Кураша визволили низку населених пунктів, зокрема й місто Ізюм.
«Золоту Зірку» також отримав підполковник Ростислав Козій, який від початку повномасштабного вторгнення росії командував підрозділами батальйону на передових позиціях у Луганській області. Зокрема, він керував оборонними та наступальними діями поблизу населених пунктів Лопаскине, Зарічне, Лиман, Богородичне, виконуючи поставлені завдання та знищуючи противника.
Найвищу державну нагороду Президент вручив підполковнику Сергію Побережцю, який керує роботою зенітного ракетного дивізіону ЗСУ, що забезпечує прикриття важливих військових та інфраструктурних об’єктів держави. Під його командуванням у квітні відновлено ракетну техніку зенітного ракетного дивізіону, який знищує повітряні цілі. 10 жовтня підрозділ знищив чотири крилаті ракети та шість БПЛА типу Shahed-136, при цьому жодна повітряна ціль не пройшла через зону ураження дивізіону в напрямку міста Києва та об’єктів, що прикриваються.
Нагороджений також полковник Ігор Скибюк, який на початку вересня здійснював керівництво підрозділами бригади під час ведення пошуково-ударних дій зі знищення противника у напрямку Балаклії, Куп'янська та Ізюма. Завдяки його рішучості, чітким і своєчасним бойовим наказам підрозділи бригади визволили низку населених пунктів, зокрема й місто Ізюм.
Орден отримав майстер-сержант Борис Харчук, який бере участь у відбитті збройної агресії рф з 24 лютого і має бойовий досвід з 2014 року. За час повномасштабного вторгнення група під керівництвом Харчука неодноразово знищувала сили й засоби ворога, успішно здійснювала засідки та прикриття інших груп, що приводило до успішного виконання бойового завдання та відбиття ворожих наступів. У середині червня під час відбиття атаки противника Борис Харчук зазнав осколкових поранень і втратив частину лівої руки.
Відзначений найвищою нагородою і начальник відділу Управління СБУ в Миколаївській області полковник Сергій Качан. Він організував оборону Управління та якісну взаємодію з військовими формуваннями, які перебували у Миколаєві, що дало змогу керувати засобами артилерійських розрахунків, відбивати наступи та здійснювати ураження ворожої техніки та особового складу. За безпосередньою участю полковника проведено 26 оперативно-бойових заходів із розвідки та знищення сил і засобів противника.
Орден із рук Президента отримав начальник артилерії підполковник Олег Голіней. Цьогоріч 25 лютого, під час наступу російських військ на Сєвєродонецьк Луганської області, гаубична артилерійська батарея під його керівництвом знищила техніку й особовий склад ворога в районі Трьохізбенки. Голіней разом із підлеглими три години стримував наступ ворога, даючи змогу іншим підрозділам ЗСУ відійти та закріпитися на запасних позиціях у Сєвєродонецьку. Протягом повномасштабної війни його артилерійська батарея неодноразово знищувала техніку й солдатів противника, зокрема було зруйновано прихований ангар з ворожою технікою та знищено командний пункт, пункт забезпечення та склад боєприпасів російських військ.
Нагороджений також командир роти окремого загону спецпризначення «Азов» НГУ лейтенант Лев Пашко, під керівництвом якого група нацгвардійців наприкінці березня у виснажливому бою зупинила чергову спробу прориву ворога з боку Гнутового. 28 березня, коли агресор здійснив спробу переправити техніку через річку Кальміус, група гвардійців під керівництвом лейтенанта обстріляла техніку, не дозволивши перебазувати її на правий берег річки. А на початку квітня група під командуванням лейтенанта здійснила успішний штурм блокпоста окупантів на околиці міста попри те, що противник переважав у силі (15 нацгвардійців проти 50 загарбників).
Відзначений орденом «Золота Зірка» снайпер НГУ старший сержант Дмитро Фінашин. Наприкінці травня в районі Яковлівки на Донеччині під час запеклого бою старший сержант зумів виявити та знищити двох ворожих снайперів, чим дав побратимам змогу безпечно змінити позицію для коригування артилерії. Під час мінометного обстрілу він дістав багатоуламковий перелом верхньої третини лівого плеча. Фінашин самостійно зупинив кровотечу та залишився на вогневій позиції, щоб прикривати відхід побратимів. Від поранень він знепритомнів. Прийшовши до тями, попри велику втрату крові та біль старший сержант майже через дві доби зміг самостійно дістатися до підрозділу ЗСУ, де йому надали медичну допомогу. Через тяжке поранення Фінашин втратив ліву руку.
Глава держави також вручив військову відзнаку «Хрест бойових заслуг». Зокрема, Президент нагородив полковника Державної прикордонної служби Максима Балагуру, який у лютому-березні неодноразово виконував бойові завдання з відсічі силам противника, організації евакуації поранених, прикриття підрозділів ДПСУ та ЗСУ. Влітку брав участь у визволенні значної частини Харківської області. Наприкінці серпня очолив зведений загін і виконував бойові завдання в Запорізькій області.
Відзнаку отримала також командир радіолокаційного взводу старший лейтенант Тетяна Волошина, яка у червні вміло коригувала роботу артилерії, завдяки чому було знищено та пошкоджено артилерійські установки ворога, з яких обстрілювали Лисичанськ, Сєвєродонецьк та інші населені пункти Луганської області. Волошина неодноразово потрапляла під артобстріли. Завдяки їй було збережено життя особового складу розрахунку та майно радіолокаційної розвідки.
Відзнаку Президента вручено й фельдшеру медичного пункту мотопіхотного батальйону сержанту Альоні Величко, яка від початку повномасштабного вторгнення рф виконувала бойові завдання у Донецькій та Луганській областях. Вона надала першу медичну допомогу 225 військовослужбовцям, завдяки чому вдалося врятувати багато життів.
Нагороджена також санітарний інструктор евакуаційного відділення медичної роти окремої механізованої бригади молодший сержант Наталія Возинська. Від початку квітня вона проводить евакуацію середніх і тяжких хворих, виконує якісне надання невідкладної, першої медичної та долікарської допомоги.
Відзнаку «Хрест бойових заслуг» одержав старший лейтенант Олександр Гапонов, який очолював контрнаступ біля населених пунктів Білогорівка та Григорівка на Луганщині. Завдяки його відважним і рішучим діям сили загальновійськового резерву зуміли стабілізувати обстановку та відбити втрачені рубежі.
Нагороджений також молодший сержант Володимир Онятицький, який під час оборони населених пунктів на Донеччині зі своїм розрахунком знищив диверсійно-розвідувальну групу противника та унеможливив прохід ворога через міст в Авдіївці. Онятицький успішно використовує авіарозвідку, що дає змогу завжди завчасно помічати противника та знешкоджувати техніку з повітря.
Президент також відзначив командира авіаційної ескадрильї Повітряних сил ЗСУ підполковника Євгена Соловйова. Він виконав 78 бойових вильотів з метою ураження живої сили та техніки противника, пунктів управління, логістичних центрів. Завдяки мужнім діям Соловйова у складі екіпажу літаків Су-24М було знищено значну кількість живої сили й техніки противника.
Військову нагороду отримав і лейтенант Євген Юрчак. Десантно-штурмова рота під його командуванням відбила наступ ворога на Харківщині та закріпилася на звільнених рубежах. Завдяки рішучим діям Юрчака й підлеглого особового складу знищено живу силу та бойову ворожу техніку.
Глава держави також вручив відзнаки «За мужність та відвагу» 95-ій окремій десантно-штурмовій бригаді ДШВ ЗСУ, 80-ій окремій десантно-штурмовій бригаді ДШВ ЗСУ, 25-ій окремій повітряно-десантній Січеславській бригаді ДШВ ЗСУ, 503-му окремому батальйону морської піхоти Військово-Морських сил ЗСУ, 8-му полку оперативного призначення імені Івана Богуна Нацгвардії, 4-ій бригаді оперативного призначення імені Героя України сержанта Сергія Михальчука Національної гвардії, 3-ій бригаді оперативного призначення імені полковника Петра Болбочана Нацгвардії, 15-му Слов’янському полку Національної гвардії, 1-му прикордонному загону ДПСУ та 23-му загону морської охорони ДПСУ.
Крім того, Зеленський присвоїв військовим частинам почесні найменування. Зокрема, 138-ій радіотехнічній бригаді Повітряних сил ЗСУ присвоєно почесне найменування «Наддніпрянська», 156-му зенітному ракетному полку Повітряних сил ЗСУ – «імені Максима Кривоноса» та 11-му зенітному ракетному полку Повітряних сил Збройних Сил України» – «Шепетівський».
Президент вручив бойові прапори та прапори з почесними найменуваннями військовим частинам. Бойові прапори отримали командири 4-ї окремої танкової бригади Сухопутних військ ЗСУ, 46-ї окремої аеромобільної бригади Десантно-штурмових військ ЗСУ; 118-ї, 120-ї та 129-ї окремих бригад територіальної оборони Сил територіальної оборони.
Бойові прапори зі стрічкою з почесним найменуванням вручені командирам 3-ї окремої танкової бригади Сухопутних військ ЗСУ, якій присвоєно почесне найменування «Залізна», та 110-ї окремої механізованої бригади Сухопутних військ ЗСУ, яка отримала найменування «імені генерал-хорунжого Марка Безручка».
Як відомо, 14 жовтня в Україні щороку відзначається День захисників і захисниць.