Ексочільник Верховного Суду Всеволод Князєв після затримання і проведення у нього вдома і на роботі обшуків знаходиться в ізоляторі тимчасового тримання. Прокурори готують до Вищої ради правосуддя подання про надання дозволу на утримання його під вартою.

Про це повідомила у коментарі Укрінформу прессекретар Спеціалізованої антикорупційної прокуратури Ольга Постолюк.
“Ексголова Верховного Суду знаходиться в ізоляторі тимчасового тримання, оскільки ще не закінчилися 72 години з моменту затримання, коли можна утримувати без рішення суду”, - сказала вона.
За словами Постолюк, наразі прокурори готують до Вищої ради правосуддя подання, щоб отримати дозвіл на утримання ексголови ВС під вартою.
Після надання такого дозволу САП направить до Вищого антикорупційного суду клопотання про обрання йому запобіжного заходу.
Як повідомлялося, 15 травня НАБУ і САП заявили про викриття схеми одержання неправомірної вигоди керівництвом та суддями Верховного Суду.
Правоохоронці затримали голову ВС Князєва та вилучили 2,7 млн дол.
16 травня під час пленуму Верховного Суду 140 суддів віддали голоси “за” висловлення недовіри чинному голові ВС Всеволоду Князєву і лише 2 суддів проголосували “проти”. Після цього судді проголосували за постанову про припинення повноважень голови ВС Князєва. Цю постанову підтримали 137 суддів, 5 суддів утрималися.
Водночас Князєв залишатиметься суддею ВС. Звільнити його має право Вища рада правосуддя.