У кіберполіції надали рекомендації, як не стати жертвою шахрайської схеми виманювання грошей у соцмережах під умовною назвою «Друг просить у борг».

Як передає Укрінформ, про це Департамент кіберполіції повідомляє у Телеграмі.
“Якщо у соцмережі ви отримали таке повідомлення, не поспішайте: переконайтеся, чи справді вашому товаришу потрібна фінансова допомога”, - застерігають правоохоронці.
Щоб убезпечити себе, необхідно зателефонувати другу на номер, який ви точно знаєте, а не на вказаний на сторінці у соцмережах. Адже якщо шахрай зламав сторінку, то міг змінити номер телефону в профілі;
"Запитайте друга про те, що можете знати тільки ви - таке питання відразу викриє шахрая; напишіть спільним друзям у соцмережах і запитайте, чи не отримували вони подібних повідомлень від людини, яка просить у вас фінансову допомогу", - радять у кіберполіції.


Загалом слід захистити акаунти від зламу за допомогою надійних, складних паролів та не використовувати один пароль для кількох ресурсів. Також варто вмикати двофакторну аутентифікацію всюди, де є така можливість, і в жодному разі не переходити за сумнівними гіперпосиланнями, навіть якщо вони надійшли від друга.
Також у кіберполіції нагадали, що через зламаний акаунт зловмисники можуть розсилати посилання, за якими ховається вірус або фішинговий ресурс.
Як повідомляв Укрінформ, до використання месенджерів Telegram і TikTok необхідно підходити розважливо, адже вони можуть контролюватися спецслужбами РФ і Китаю.