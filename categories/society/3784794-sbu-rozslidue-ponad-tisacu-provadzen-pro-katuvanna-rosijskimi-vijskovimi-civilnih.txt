Слідчі Служби безпеки України від початку повномасштабної війни здійснюють досудові розслідування у більш як тисячі проваджень про катування, тортури, побої та інші насильницькі дії, вчинені російськими військовими стосовно цивільних.

Як передає Укрінформ, про це ідеться у відповіді СБУ на інформаційний запит Центру прав людини ZMINA.
"За фактами жорстокого поводження військовослужбовцями РФ з цивільним населенням (катування, тортури, побої, та інші насильницькі дії) – розслідується понад 1 тисяча кримінальних проваджень", – вказано у відповіді.
З них 453 провадження відкриті за фактами катування і тортур, вчинених над цивільним населенням на території Миколаївської, Херсонської, Запорізької, Донецької та Луганської областей.
За фактами порушення законів і звичаїв війни від початку повномасштабного вторгнення російських військ слідчі СБУ здійснюють розслідування загалом у межах понад 57 тисяч кримінальних проваджень.
Як повідомлялося, незалежна міжнародна слідча комісія ООН зібрала докази того, що російські військові та загарбницька псевдовлада не надавали медичну допомогу українцям після катувань, імітували їхню страту і застосовували до затриманих невідомі речовини, що призводило до смертельних випадків.
Деякі незаконно утримувані загарбниками громадяни не витримували тортур і вчиняли самогубство.
Фото: ZMINA