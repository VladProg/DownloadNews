Новий навчальний рік розпочнеться з 1 вересня для школярів і першокурсників вишів.

Про це Прем’єр-міністр України Денис Шмигаль сказав в інтерв’ю lb.ua, передає Укрінформ.
«По-перше, ми його почнемо з 1 вересня для школярів і для першокурсників. Для старшокурсників ми попередні роки починали 15 серпня, так і почнемо цього року також. Це дасть нам змогу – в разі необхідності – зимою трохи розширити канікули. В школах ми готуємо ключові заходи безпеки. Важливо, щоб в усіх школах були сховища, щоб усе було візуалізовано, щоб були протоколи, щоб усі батьки могли ознайомитись, у всіх школах має бути тривожна кнопка», - сказав Шмигаль.
За його словами, КМУ працює з Нацгвардією і з поліцією для того, щоб була охорона, щоби всі діти проходили уроки безпеки, щоб знали й розуміли все необхідне. «Усі ці речі вже прописані, роздані, профільні міністерства займаються, обладміністрації також знають, комунікують і готують освітні заклади», - додав глава уряду.
Шмигаль наголосив, що така інформація є важливою для тих людей, які приймають рішення - повертатись чи не повертатись в Україну.
Раніше у Міносвіти повідомили, що для шкіл навчання розпочнеться з 1 вересня, вишам та коледжам рекомендовано розпочати заняття з середини серпня. Заклади вищої освіти, відповідно до законодавства, автономні, і остаточне рішення про початок освітнього процесу ухвалюватимуть ректори вишів, директори коледжів та вищих професійних училищ.