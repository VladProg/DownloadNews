Міністерство внутрішніх справ України вже підготувало план дій у разі довготривалих відключень електроенергії.

Про це у Телеграмі повідомив глава МВС Ігор Клименко за результатами першого засідання Координаційного штабу з оперативного реагування та забезпечення нормальних умов життєдіяльності населення під час можливих відключень електроенергії, передає Укрінформ.
"Головна мета — своєчасне реагування на всі надзвичайні ситуації, що відбуватимуться в країні. У Ситуаційному центрі МВС працюють аналітики, які прораховують можливі загрози та сценарії реагування. Ми заходимо у складний осінньо-зимовий період, до якого маємо бути готові на всіх напрямках. Спираючись на минулорічний досвід, ми вже підготували план дій у разі довготривалих відключень електроенергії", - заявив він.
За його словами, серед переліку заходів - посилені патрулювання груп поліції, забезпечення генераторами медичних закладів та об’єктів критичної інфраструктури, функціонування пунктів незламності, і це - далеко не все. "Ми знаємо, як реагувати на такі виклики", - запевнив Клименко.
Міністр закцентував увагу на тому, що головним завданням на фоні існуючих загроз є чітка координація дій між відомствами.
Відповідно до доручення очільника МВС, Координаційні штаби будуть створені і на регіональному рівні, аби оперативно реагувати на усі загрози під час осінньо-зимового періоду. Він поінформував, що ці штаби працюватимуть 24/7.
"Наразі прораховуються потреби кожного регіону, аби оперативно усувати усі можливі проблеми. Ми маємо забезпечити безперебійну роботу медзакладів, а громадяни повинні бути забезпечені засобами зв'язку, їжею, водою та всім необхідним. Ми маємо зберегти життя наших громадян. Ми також говоримо про збільшення кількості правоохоронців", — сказав Клименко.
Глава МВС наголосив, що кожен громадянин має знати адреси найближчих Пунктів незламності.
"Саме задля цього Міністерством цифрової трансформації запускається відповідна функція у державному застосунку "Дія". У цих пунктах, як і минулого року, буде організовано безперебійний доступ до Інтернету", - сказав він.
Окремо заступник міністра внутрішніх справ Олексій Сергєєв розповів, що в обов'язки цього Координаційного штабу входитиме формування щоденної аналітичної та статистичної інформації для керівництва держави та апарату РНБО.
"Досвід минулого року засвідчує, що надзвичайно важливо під час тривалих відключень електроенергії у великих містах або цілих регіонах забезпечити публічну безпеку і порядок", — зазначив Сергеєв.
Як повідомлялося, 28 вересня у Закарпатській ОВА заявили, що на Закарпатті усі заклади освіти та охорони здоров'я забезпечені генераторами.