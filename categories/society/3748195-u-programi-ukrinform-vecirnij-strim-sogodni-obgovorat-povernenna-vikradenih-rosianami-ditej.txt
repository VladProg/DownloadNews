У понеділок, 14 серпня, о 20:00 на Ютуб-каналі Ukrinform TV вийде чергова програма "Укрінформ: Вечірній стрім". Її тема – "Викрадені Росією діти: як їх повернути?".

За даними порталу "Діти війни", Росія депортувала та примусово перемістила понад 19,5 тис. українських дітей. Водночас росіяни озвучують значно вищі цифри. У своїй доповіді російська "уповноважена з прав дитини" Марія Львова-Бєлова, ордер на арешт якої видав Міжнародний кримінальний суд у Гаазі, повідомила, що Росія за 2022 рік вивезла з України понад 700 тис. українських дітей.

Станом на кінець червня офіційно зафіксовано 365 незаконних всиновлень українських дітей. Та насправді їх набагато більше.
Відповідно до Конвенції ООН про запобігання злочину геноциду і покарання за нього та Римського статуту, одна з дій, яка відповідає визначенню "геноцид", – це "примусове переведення дітей з групи в іншу групу". Парламентська асамблея Ради Європи також визнала депортацію та насильницьке переміщення українських дітей на територію РФ геноцидом.
Учасниками програми стануть уповноважена Президента України з прав дитини та дитячої реабілітації Дар’я Герасимчук та юристка ГО "Регіональний центр прав людини" Катерина Рашевська.
Під час стріму вони обговорять: з яких територій росіяни вкрали найбільше дітей, як з’ясувати, що сталося з дітьми на тимчасово окупованих територіях, де і як вони утримуються, а також як довести факт геноциду у міжнародних судах і хто відповідатиме за цей злочин – держава Росія чи конкретні особи.
Ведучий – журналіст Василь Самохвалов.
"Укрінформ: вечірній стрім" виходить в ефір на Ютуб-каналі Ukrinform TV. Це програма, де провідні експерти країни обговорюють актуальні події України та світу.