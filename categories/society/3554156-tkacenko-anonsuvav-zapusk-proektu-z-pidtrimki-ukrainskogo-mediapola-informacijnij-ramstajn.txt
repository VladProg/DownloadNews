Міністерство культури та інформаційної політики України планує незабаром запустити проєкт з підтримки українського медіаполя “Інформаційний Рамштайн”.

Про це заявив міністр культури та інформаційної політики Олександр Ткаченко, передає Укрінформ з посиланням на пресслужбу МКІП.
Зокрема, Ткаченко зазначив, що “ситуація, яка склалася нині, є набагато важчою, аніж ті, які доводилося переживати медіа під час фінансових криз”.
“Це призведе до повної зміни медіаландшафту в Україні. Зміни будуть надзвичайно суттєві. Я не знаю, скільки каналів залишиться. Думаю, меншість. Непереливки буде й онлайн-ЗМІ, в яких, щоправда, падіння рекламного ринку трохи менше», - сказав Ткаченко.
За його словами, рекламний телевізійний ринок після 24 лютого впав на 90%, тож очевидним є висновок, що навіть після завершення бойових дій та перемоги потрібно буде щонайменше 3-4 роки, аби він оговтався.
«Це означає, що у редакціях зміни треба робити просто зараз. Утім, на жаль, нині ці зміни переважно негативні - у вигляді звільнень та без перспективи розвитку на подальше», - зауважив Ткаченко.
Утім, підкреслив він, МКІП вже незабаром планує запустити проєкт з підтримки українського медіаполя «Інформаційний Рамштайн».
«Для того, аби зменшити болючі наслідки нинішньої ситуації, ми спільно з нашими колегами наразі обговорюємо створення проєкту так званого «Інформаційного Рамштайну» за двома напрямками. Перший - координація роботи колег із вільного світу в протидії російській дезінформації і другий - створення незалежного фонду, який би реагував на запити українських медіа стосовно гарантій та фінансової допомоги ЗМІ. І наразі ми вже маємо розуміння з боку наших колег з ЄС, Америки й Канади», - зазначив Ткаченко.
Як повідомлялося, очікується, що найближчим часом буде внесено на розгляд Верховної Ради законопроєкт про медіа. На переконання глави МКІП, нині цей законопроєкт відповідає вимогам та рекомендаціям європейських партнерів, а також викликам сьогодення.