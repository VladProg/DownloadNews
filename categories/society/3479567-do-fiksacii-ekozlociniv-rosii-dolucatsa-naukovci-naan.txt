До складу групи при Державній екологічній інспекції, яка розробляє методики визначення шкоди та збитків, завданих природним ресурсам та довкіллю внаслідок збройної агресії російської федерації, ввійшли фахівців Національної академії аграрних наук України.

Як передає Укрінформ, про це інформує пресслужба Міністерства освіти і науки, посилаючись на НААН.
“Троє фахівців Національної академії аграрних наук України увійшли в робочу групу при Державній екологічній інспекції, яка розробляє методики визначення шкоди та збитків, завданих природним ресурсам та довкіллю внаслідок збройної агресії російської федерації. Від початку повномасштабного вторгнення зафіксовано вже понад 200 екозлочинів рф”, - ідеться в повідомленні.
Зазначається, що в робочій групі, до якої загалом увійшли понад 60 фахівців, науковців, експертів, працюють за напрямами: атмосферне повітря; ґрунти; забруднення та засмічення земель, поводження з відходами; водні ресурси, надра; ліс та ПЗФ; біоресурси; радіація (ЧАЕС та зона відчуження).
Повідомляється, що спеціалістка Інституту водних проблем і меліорації НААН Юлія Даниленко оцінюватиме стан меліоративних земель за даними дистанційного зонування Землі. Двоє співробітників ННЦ "Інститут ґрунтознавства та агрохімії імені О.Н. Соколовського" Анатолій Кучер та Максим Солоха розроблятимуть методичні документи і порядок визначення завданої шкоди землі, ґрунтам внаслідок надзвичайних ситуацій та/або збройної агресії росії та бойових дій під час дії воєнного стану.
У МОН додали, що серед найнебезпечніших фактів зафіксовані пожежі на нафтосховищах, підірвані резервуари з хімічними речовинами аміаку та селітри, пошкоджені газопроводи та знищені водні судна в акваторії Чорного моря.
“Для кожного з випадків збирають необхідні вихідні дані та розраховують остаточні суми збитків. Зокрема, відібрано понад 50 проб ґрунтів та проведено інструментально-лабораторні дослідження”, - ідеться в повідомленні.
У МОН інформують, що наразі члени Робочої групи досліджують міжнародний досвід зі збору доказової бази та практики розгляду міжнародними інстанціями спорів із довкіллєвою складовою. Мета – створити якісну та обґрунтовану методику, що буде сприйнята як належна у міжнародних судах та стане основою для подальшого стягнення репарацій.
Як повідомлялося, у березні 2022 року Державна екологічна інспекція створила сайт оперативного штабу з фіксації екологічних злочинів росії.
Фото: naas.gov.ua