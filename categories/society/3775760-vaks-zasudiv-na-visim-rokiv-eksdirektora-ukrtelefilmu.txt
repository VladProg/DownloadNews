Вищий антикорупційний суд засудив до восьми років позбавлення волі колишнього директора Укртелефільму.

Як передає Укрінформ, про це інформує пресслужба суду.
Як зазначається, колегія суддів ВАКС ухвалила вирок та визнала винуватими колишнього директора ДП “Українська студія телевізійних фільмів “Укртелефільм” та директора ТОВ.
Ексдиректора державного підприємства суд визнав винуватим у вчиненні кримінальних правопорушень, передбачених ч. 4 ст. 358 (використання підроблених документів) та ч. 2 ст. 364 (зловживання владою та службовим становищем) ККУ.
Суд призначив йому покарання у виді позбавлення волі строком на 5 років з позбавленням права обіймати посади, пов’язані з виконанням організаційно-розпорядчих або адміністративно-господарських функцій строком на 3 роки.
Директора ТОВ суд визнав винуватим у вчиненні кримінальних правопорушень, передбачених ч. 4 ст. 358 (використання підроблених документів), ч. 5 ст. 27 (інтелектуальне пособництво), ч. 2 ст. 364 (зловживання владою та службовим становищем), ч. 3, ст. 209 (відмивання доходів, одержаних злочинним шляхом) ККУ.
За сукупністю злочинів, шляхом поглинання менш суворого покарання більш суворим остаточно ВАКС призначив йому покарання у виді позбавлення волі строком на 8 років.
Як повідомляв Укрінформ, 1 листопада 2022 року НАБУ і САП скерували до суду справу за обвинуваченням п’ятьох осіб у завданні понад 67,73 млн грн збитків державному підприємству «УСТФ «Укртелефільм».
За версією слідства, впродовж 2017-2018 років, керівники «Укртелефільму» у змові з колишнім керівником відділу з правових питань держпідприємства, приватними особами та заступником голови Держкомтелерадіо відчужили на користь приватної компанії (ТОВ «Лодокс») майнові права на понад 60 об’єктів нерухомості у м. Києві. Майно продали з численними порушеннями процедури відчуження держмайна, зокрема, без погодження з органом управління — Державним комітетом телебачення і радіомовлення України. У результаті державі в особі ДП «Українська студія телевізійних фільмів «Укртелефільм» спричинено тяжкі наслідки. Злочин розкрито на стадії легалізації об’єктів нерухомого майна.
У лютому-березні 2019 року правоохоронці встановили чотирьох ймовірних учасників злочину та повідомили їм про підозру. Пів року потому розслідування стосовно трьох із них закінчили. У грудні 2021 року детективи Національного бюро повідомили про підозру ще чотирьом особам.
Матеріали, зібрані детективами НАБУ в межах розслідування, стали підґрунтям для визнання Господарським судом міста Києва недійсним договору купівлі-продажу майнових прав, укладеного між ДП «УСТФ «Укртелефільм» та ТОВ «Лодокс». Відповідне рішення набрало законної сили.