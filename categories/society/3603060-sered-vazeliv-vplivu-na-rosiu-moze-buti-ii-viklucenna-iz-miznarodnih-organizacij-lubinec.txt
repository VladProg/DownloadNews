Серед важелів впливу на росію, щоб росіяни дотримувалися міжнародних конвенцій і відпускали українців, може бути виключення рф з міжнародних організацій.

Про це Уповноважений Верховної Ради України Дмитро Лубінець сказав у інтерв’ю Укрінформу.
«Це може бути виключення російської федерації з міжнародних організацій. На мій погляд, це серйозний важіль впливу. І хоч би що розказувала росія, але я переконаний - там точно не хочуть, щоб їх виключили, зокрема з ООН. А якщо вони хочуть там залишатися, то, будь ласка, нехай тоді виконують статутні документи, конвенції, які прийняла ця організація», - уточнив омбудсмен.
Лубінець висловив думку, що Організація Об’єднаних Націй точково починає розуміти важелі впливу на російську федерацію.
«У пана Гутерреша змінилася риторика, тобто він почав називати речі своїми іменами: «агресія з боку російської федерації», «російська федерація - країна-агресор», і я це вітаю. Наступним кроком може бути додатковий тиск (на росію – ред.). Я впевнений, що зараз ООН - на правильному шляху», - сказав він.
Відповідаючи на питання щодо повідомлень, які надходять із тимчасово захоплених рф територій Донеччини і Луганщини про можливість страти наших громадян, зокрема, з «Азовсталі», і чи треба на тлі цього українській владі терміново вимагати обміну українців, омбудсмен уточнив, що 24 серпня 2022 року планувалося так зване судилище над нашими героями у Маріуполі на День Незалежності нашої держави - проте цього не сталося.
«Українська держава забезпечила те, щоб наших громадян ніхто, по-перше, не засуджував до страт, а з іншого боку, ніхто не страчував. Це все гра з боку російської федерації, підняття на інший рівень, скажімо так, загрози для наших громадян, щоб зокрема процес обміну військовополонених, на їхню думку, відбувався складніше для нас», - поінформував він.
Як повідомлялося, 24 серпня Лубінець сказав, що є розуміння того, що і рф прагне звільнити осіб, які перебувають наразі в Україні, «і тому ми маємо важелі впливу».