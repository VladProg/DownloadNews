В Україні завершується розробка державної онлайн-системи обліку всіх руйнувань та стану відновлення об’єктів для забезпечення прозорості процесу отримання й використання допомоги від міжнародних партнерів.

Про це на розширеному засіданні президії Конгресу місцевих та регіональних влад розповів заступник керівника Офісу Президента Кирило Тимошенко під час презентації Fast Recovery plan – плану відновлення України, повідомляє Укрінформ із посиланням на пресслужбу ОП.
«Ця система передбачає прозорий контроль за всіма процесами на шляху від фіксації руйнування об’єктів до введення їх в експлуатацію, з урахуванням використаних обсягів фінансування та джерел їх походження. Кожен донор матиме доступ до цієї системи», - зазначив Тимошенко.
Своєю чергою, заступник керівника ОП Андрій Сибіга наголосив, що на міжнародному рівні, зокрема під час нещодавньої конференції в Лугано, розпочалася активна дискусія про повоєнне відновлення України.
«Очікуємо, що за підсумками цієї дискусії буде вироблено комплексний план повоєнної відбудови України, аналог Плану Маршалла, з максимальним залученням наших міжнародних партнерів з усіх куточків світу», - сказав Сибіга.
За його словами, патронат іноземних держав над окремими регіонами й містами має стати важливим інструментом відновлення.

Так, повідомляється, що Болгарія висловила готовність допомогти у відновленні одного з південних регіонів України, Велика Британія готова долучитися до відбудови Києва та області, Греція – до відновлення Одеси, Іспанія – окремих районів столиці, Італія та Албанія – до відбудови Ірпеня, Нідерланди – Херсонської області, Польща – Харківської області, Чехія – Дніпропетровщини, Франція – Чернігівщини та деяких міст Київщини.

Крім того, за даними ОП, Азербайджан і Марокко розглядають можливість долучитися до відновлення окремих об’єктів в Ірпені та Одесі, Туреччина – до відбудови Харкова.
Сибіга закликав послів іноземних держав до активнішої роботи спільно з керівниками територіальних громад для визначення першочергових потреб і пріоритетних проєктів.
Зі свого боку, посол Нідерландів в Україні Йоганнес де Мол наголосив, що його країна готова допомагати Україні, яка сьогодні демонструє надзвичайну стійкість та захищає цінності всієї Європи. Дипломат зазначив, що в Україні розвинена децентралізація, є потужні регіони, і важливою є координація центральної та місцевої влади під час підготовки планів відновлення.
Як повідомлялося, 4-5 липня в Лугано (Швейцарія) відбулася Конференція з питань відновлення України, де презентували проєкт відповідного плану.
Фото: ОП