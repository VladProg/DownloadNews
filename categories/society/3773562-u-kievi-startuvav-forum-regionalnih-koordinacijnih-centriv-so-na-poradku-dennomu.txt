За ініціативи віцепрем'єрки Ірини Верещук у столиці проходить Форум регіональних координаційних центрів.

Про це повідомляє кореспондент Укрінформу.

"Ми вже багато зробили, але перед нами стоїть ще більше завдання – пережити зиму і зайти у 2024-й рік, не втративши потенціалу і зберігши якомога більше людських життів. Перед нами величезна відповідальність - наші хлопці на фронті боронять нашу державу, але й цивільний фронт не менше важливий. Саме тому тут сьогодні зібралися представники центральної й регіональної влади, міжнародні партнери, громадських організацій для координації своєї роботи та вироблення спільних рішень на 2024 рік",- зазначила Верещук.

Також віцепрем'єрка зауважила, що подібні зустрічі необхідно проводити принаймні раз на три місяці задля комунікації органів влади, урядових і неурядових організацій, донорів.
Темами для обговорення стали: розвиток координаційних центрів як адміністративних платформ для підтримки цивільного населення, планування дій та фінансування на наступний рік, уніфікація та стандартизація роботи центрів у різних регіонах України.

“Гуманітарна місія в Україні до 24 лютого 2022 року була доволі маленькою. Звичайно, тоді люди на Донеччині і Луганщині глобально цього не відчули. Після лютого минулого року ця місія неймовірно розрослася з боку гуманітарної спільноти. Ми були найменшими в світі, а стали одними з найбільших”, - додала голова управління ООН з координації гуманітарних справ OCHA Сара Хілдінг дер Ведувен.
Вона також наголосила, що найбільш вразливими в Україні лишаються жителі регіонів неподалік лінії фронту. Цей факт та наближення зими, як підкреслила Ведувен, робить координацію зусиль для управління допомогою вкрай важливою.
Як повідомлялося, Координаційні центри для підтримки цивільного населення є консультативно-дорадчим органом при обласних, Київській міській державних (військових) адміністрацій. Вони створені постановою Кабміну від 9 травня 2023 року для допомоги населенню, постраждалому від війни. Зараз в Україні діють 24 такі центри.