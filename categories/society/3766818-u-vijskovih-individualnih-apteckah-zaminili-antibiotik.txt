До переліку лікарських засобів та медвиробів, які мають бути у складі військових індивідуальних аптечок, внесли зміни, зокрема було замінено антибактеріальний препарат ципрофлоксацин на препарат моксифлоксацин.

Про це повідомляє Центр громадського здоров'я, передає Укрінформ.
"Антибактеріальний препарат, обов’язковий для аптечок, - ципрофлоксацин 500 мг - було замінено на моксифлоксацин 400 мг. Це дозволить при отриманні поранень проводити профілактику інфекційних ускладнень поранень на догоспітальному етапі відповідно до сучасного Стандарту надання медичної допомоги", - йдеться у повідомленні.
Зазначається, що відповідно до Стандарту, при очікуваній затримці з наданням хірургічної допомоги на понад 3 години одноразово використовують моксифлоксацин 400 мг перорально. Але в інших випадках потрібно використовувати цефазолін 2 г або інші антибактеріальні препарати, передбачені відповідним Стандартом.
В ЦГЗ додали, що зміни були внесені на підставі наказу МОЗ №1459, який був зареєстрований Міністерством юстиції 30 серпня 2023 року.
Як повідомлялося, 29 серпня Кабінет міністрів дозволив у разі нагальної потреби чи за надзвичайних ситуацій ввозити з-за кордону донорську кров та її компоненти. 5 вересня Кабінет міністрів дозволив бойовим медикам переливати кров на догоспітальному етапі.