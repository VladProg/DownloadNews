Українсько-ізраїльська асоціація NEXUS, яка розташована в Ізраїлі, від початку повномасштабної війни доставила в Україну понад 130 тонн гуманітарної допомоги.

Про це заступниця Голови Верховної Ради Олена Кондратюк повідомила у Фейсбуці, передає Укрінформ.
Віцеспікер поінформувала, що під час робочого візиту до Ізраїлю відвідала місто Нетанія, де ознайомилася з діяльністю найбільшого автоматизованого логістичного хабу в країні. Він став "серцем" відправки гуманітарної та медичної допомоги з Ізраїлю до України.
Кондратюк подякувала асоціації NEXUS, яка організувала збір коштів та в кооперації з компанією SAREL здійснює придбання тактичних аптечок, турнікетів для Збройних сил України, а також медичного обладнання та інструментів для системи охорони здоров’я України.
"З першого дня повномасштабної війни асоціація NEXUS організувала та доставила в Україну понад 130 тонн гуманітарної допомоги", – зазначила заступниця Голови ВР.
За її словами, йдеться про 45 тисяч тактичних аптечок, 80 тисяч турнікетів САТ, 12 тисяч бандажів, продукти харчування, предмети гігієни, дитячі суміші та памперси, апарати радіозв'язку для бійців ЗСУ, понад 10 тонн обладнання для лікарень та служб порятунку, а також два автомобілі швидкої допомоги.
"Дуже цінуємо внесок ізраїльського бізнесу, благодійників та волонтерів, нашої громади в Державі Ізраїль у гуманітарні зусилля та постійну допомогу Україні, яка потерпає від російської збройної агресії", – наголосила віцеспікер.
NEXUS – це команда професіоналів у різних сферах бізнесу, культури, технологій, медицини та громадської діяльності, які згуртувалися для підтримки України та розвитку відносин між країнами.
Також у межах робочого візиту Олена Кондратюк ознайомилася із функціонуванням системи цивільного захисту в Державі Ізраїль.
Як повідомлялося, заступниця Голови Верховної Ради України Олена Кондратюк перебуває з робочим візитом у Державі Ізраїль.