У Реєстрі декларацій з’явилася функція, яка дозволить отримати дані про свою нерухомість чи транспортні засоби.

Як передає Укрінформ, про це Національне агентство з питань запобігання корупції повідомляє у Телеграмі.
“У Реєстрі декларацій з’явилася функція, яка дозволить декларантам дізнаватися відомості про свою власність, наявні в реєстрах. Вона полегшить заповнення декларації для тих, хто втратив документи про власність”, - ідеться у повідомленні.
Як ідеться у повідомленні, через війну багато хто був змушений покинути домівки в поспіху, втративши документи, а часом і житло. У таких умовах декларанти позбавлені можливості швидко і просто отримати інформацію про власність, тому НАЗК запускає в Реєстрі декларацій спеціальну функцію — “Дані для декларації”.

“Запуск цієї функції для нас — це ще одна можливість спростити процес декларування для публічних службовців. Ми планували її ще в довоєнний час для того, щоби підстрахувати декларантів та показати, де вони могли помилитися під час заповнення минулорічної декларації. Проте зараз до першочергової мети додалася ще й нова — допомогти людям, які втратили документи”, - пояснив голова НАЗК Олександр Новіков.
Він поінформував, що ця функція не може повністю допомогти із заповненням усієї необхідної інформації. Проте у НАЗК сподіваються, що функція “Дані для декларації” полегшить багатьом посадовцям пошук даних і допоможе уникнути помилок, які вони могли зробити в попередніх деклараціях.
Функція дозволяє дізнатися інформацію про нерухомість, об’єкти незавершеного будівництва і транспортні засоби, які належать або належали декларанту, або які він успадкував, а також наявні обтяження, відомості про які є в реєстрах.
НАЗК оприлюднило детальну інструкцію, як скористатися функцією.
Як повідомляв Укрінформ, 11 травня Національне агентство з питань запобігання корупції підготувало новий список із 575 публічних діячів росії, які підтримують війну.