Повномасштабне вторгнення стало не лише страшним викликом для жінок, воно прискорило процес зрівняння їх у можливостях та правах з чоловіками в дуже багатьох сферах.

На цьому наголосила міністр соціальної політики Оксана Жолнович під час виступу на сьомому Українському жіночому конгресі в Києві, передає кореспондент Укрінформу.
«Війна, окрім страшних викликів, які із собою принесла, особливо для жінок, вона ще стала великою можливістю, як би то жахливо не звучало, для прискорення зрівняння жінок із чоловіками в дуже багатьох напрямках», - сказала міністр.
Вона відзначила насамперед участь жінок у військовому русі, підкресливши, що за інших обставин інтеграція українок у цю сферу відбувалася б набагато складніше.
Ще одним із завдань, які довелося вирішувати жінкам сьогодні, стало ведення одноосібно домогосподарств без традиційної підтримки з боку чоловіків, які нині є у війську.
«Сьогодні жінка є основою домогосподарства. Бо коли чоловіки воюють, виконують інші функції із забезпечення захисту держави, на жінку ліг тягар утримання родини - забезпечення всіх побутових речей, всього того, що часто вона ділила з чоловіком упродовж свого життя», - додала Жолнович.
Стали жінки і першими ланками в надскладному шляху повернення до цивільного життя ветеранів, в першу чергу із пораненнями.
«І насправді від жінок дуже багато залежить, як ми зможемо повернути повноцінно ментально і фізично військових у суспільство», - підкреслила Жолнович.
А ще жінки змушені освоювати величезну кількість нових професій, якими до цього традиційно займалися чоловіки.
«Тому коли ми говоримо про жіноче лідерство в умовах повномасштабного вторгнення, ми маємо говорити не лише безпосередньо про жінок-військових. Ми повинні говорити і про жінок, які волонтерять, і про жінок, які чекають синів і чоловіків. І про жінок, які реабілітують, підтримують і надихають. Ми повинні в принципі говорити про жінок, що звалили на свої плечі набагато більше обов'язків у порівнянні з довоєнним часом. Це та реальність, в якій ми всі опинилися і на яку повинні зважати», - підкреслила Жолнович.
Як повідомлялося, у Кабінеті міністрів 25% складу становлять жінки, три з яких обіймають посаду віцепрем’єр-міністра.