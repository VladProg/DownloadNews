Біля станції “Академік Вернадський” народилися перші в цьому сезоні дитинчата тюленів.

Як передає Укрінформ, про це Національний антарктичний науковий центр повідомляє у Фейсбуці.
“Раді повідомити, що поблизу нашої станції народилися перші в цьому сезоні тюленята – їх уже двоє. Перше побачило антарктичний світ на сусідньому острові Вінтер, біля будиночку Ворді. Друге – біля острова Скуа, на кризі в протоці Скуа Крік”, - ідеться у повідомленні.

Українські полярники зазначають, що дитинчата тюленів крихітні, не відходять від матері, але ростуть “на очах” (можуть набрати до 6-7 кг ваги за день). Пересуваються вони невпевнено, адже м'язова система тільки формується. Але вже через кілька тижнів в дитинчат тюленів розпочнеться навчальний процес, і вони будуть вчитись виживати в суворих антарктичних умовах.


Вагітність у самок тюленів Ведделла триває 10 місяців. Народження дитинчат тюленів відбувається на поверхні криги. Кожна самка народжує одного малюка. Новонароджені тюлені зазвичай важать 25-30 кг, сягають 1,3 м завдовжки, а коли стануть дорослими, їхня вага може сягнути близько 400 кг.
Самка вигодовує дитинча протягом 7 тижнів. Коли годування закінчується, молоді особини відправляються в воду і починають самостійне життя. Живуть ці тюлені відносно довго – 20 років.
Зазначається, що лише в Антарктиді тюлені не бояться людини, тому що тварин вчасно взяли під охорону. А в Балтиці їх переслідують ще з часів палеоліту.
У Національному антарктичному науковому центрі також пообіцяли оголосити конкурс на найкращі імена для тюленів після того, як полярники дізнаються стать дитинчат.
Як повідомляв Укрінформ, у вересні на українську полярну станцію "Академік Вернадський" повернулися субантарктичні пінгвіни та будують гнізда.
Фото: Національний антарктичний науковий центр, Facebook