Верховний суд України підтвердив вирок колишньому очільнику міжрегіонального управління Міністерства юстиції Михайлу Дзюдзю у вигляді 5 років позбавлення волі.

Як передає Укрінформ, про це в Телеграмі повідомляє Спеціалізована антикорупційна прокуратура.
19 вересня Касаційний кримінальний суд Верховного суду погодився з доводами прокурора САП, відхилив касаційну скаргу сторони захисту та підтвердив законність вироку суду апеляційної інстанції колишньому керівнику Західного міжрегіонального управління з питань виконання кримінальних покарань та пробації Міністерства юстиції Дзюдзю.
Таким чином, Верховний суд постановив визнати генерал-майора внутрішньої служби винуватим в отриманні щомісяця від підпорядкованих йому керівників установ виконання покарань неправомірну вигоду за нездійснення контролю та перевірки дотримання режиму відбування покарань ув’язненими і господарської діяльності у підпорядкованих установах виконання покарань.
Відповідно до рішення Верховного суду, Дзюдзя засуджено до 5 років позбавлення волі з позбавленням права обіймати посади, пов’язані з виконанням організаційно-розпорядчих функцій, на строк три роки з конфіскацією всього належного йому на праві власності майна.
Постанова суду є остаточною та оскарженню не підлягає.
Як повідомляв Укрінформ, у квітні 2023 року колишнього начальника Західного міжрегіонального управління з питань виконання кримінальних покарань та пробації Міністерства юстиції Дзюдзя засудили до 5 років ув’язнення за одержання неправомірної вигоди.