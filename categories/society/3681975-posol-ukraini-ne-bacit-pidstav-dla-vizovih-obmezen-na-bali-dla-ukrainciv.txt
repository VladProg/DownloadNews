Посол Україні в Індонезії Василь Гамянін не бачить об’єктивних підстав для скасування спрощеного візового режиму для українців на Балі і докладе максимум зусиль, аби цього не сталося.

Про це дипломат сказав у коментарі Укрінформу в понеділок, 13 березня.
Посол України зазначив, що надання візи по прильоті – це комплексне міжвідомче рішення, яке ініціюють органи місцевої влади за погодженням з Міністерством закордонних справ, Міністерством туризму і креативної економіки Індонезії, а потім Мінюст надає свій юридичний висновок.
«Якщо всі вони дійдуть висновку, що спрощений візовий режим становить небезпеку для країни, тоді можуть бути вжиті якісь заходи. На даний момент я не бачу підстав для цього. В будь-якому разі це рішення (про скасування спрощеного режиму для українців і росіян. – ред.) не буде швидким. Я буду дуже сильно боротися за те, щоб України воно не торкнулося», - сказав Гамянін.
Він зазначив, що тема віз дуже широко обговорюється в індонезійських ЗМІ, а Міністерство юстиції вже дало роз’яснення, що ініціатива губернатора Балі має пройти міжвідомче обговорення.


Гамянін поінформував, що завтра проведе брифінг для ЗМІ з цього приводу, де має намір через пресу публічно спитати в губернатора Балі щодо офіційної поліцейської статистики правопорушень, здійснених українськими громадянами. Окрім того, найближчими днями він матиме зустрічі у Мінюсті та МЗС Індонезії, де також порушить візове питання.
Посол України повідомив, що за оцінками міграційної служби Індонезії, на Балі наразі перебуває близько 5-6 тис. українців, а громадян рф тут нараховується приблизно 50-60 тис, тобто на порядок більше.
За даними посла, за вчинені порушення з Балі з 2019 року було депортовано вісім українців, а в ув’язненні в Індонезії перебувають шестеро українців, які мають невеликі терміни, переважно за шахрайство. Водночас, за словами посла, деякі наші співвітчизники живуть на Балі більше десяти років, мають там бізнес і створюють робочі місця для індонезійців.
Коментуючи повідомлення про «погану поведінку» українців, дипломат визнав, що, звісно, з-поміж шести тисяч українців знайдеться «якась кількість, м’яко кажучи, погано вихованих людей, які можуть їхати без шолома на мотоциклі або комусь грубо відповісти». Але, за словами Гамяніна, випадків зухвалої, а часом і непристойної поведінки росіян, зокрема, ексгібіціонізму, об’єктивно значно більше.
«Однак проблема в тому, що українців на Балі часто сприймають як росіян, тим більше, коли наші співвітчизники спілкуються російською мовою», - констатував посол України.
Насамкінець він розкритикував ініціативу губернатора Балі щодо вибіркового скасування віз по прибуттю.
«Якщо влада Балі збирається скасовувати візи після прибуття, нехай робить це для всіх туристів. А вибіркове скасування – це пряма дискримінація і відвертий тиск на Україну, яка ні в чому поганому не була помічена. У моєму розумінні, і я про це теж казатиму пресі, якщо людина порушує закон або адміністративні правила, їй можна зробити попередження, оштрафувати, посадити у в’язницю, якщо вона вчинила кримінальний злочин, або депортувати. А скасування віз по прильоту зашкодить самій Індонезії як туристичній країні», - підсумвав Гамянін.
Як повідомило видання The Jakarta Post, губернатор Балі Ваян Костер надіслав листа до Міністерства закордонних справ і Міністерства юстиції та прав людини Індонезії, в якому запропонував припинити дію віз після прибуття для відвідувачів із росії та України.
Костер аргументував це тим, що отримав скарги про те, що туристи з двох країн "зловживають своїми туристичними візами, щоб знайти роботу в популярній туристичний країні". Крім того, губернатор Балі поінформував, що отримав повідомлення про "погану поведінку" російських та українських туристів на острові, зокрема про те, що вони порушують правила дорожнього руху і потім грубо поводяться з поліцейськими, які їх зупинили.