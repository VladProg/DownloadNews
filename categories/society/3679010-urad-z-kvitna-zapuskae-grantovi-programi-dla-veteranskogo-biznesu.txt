Уряд у квітні запустить гранти для ветеранів: до мільйона гривень - на відкриття власної справи, 30 тис. грн - на освоєння ІТ-спеціальності.

Як передає Укрінформ, про це повідомляє пресслужба Міністерства економіки.
“Ключовим для держави в політиці інтеграції ветеранів у ринок праці є забезпечення їх економічної незалежності та права на гідну працю. Нині уряд напрацьовує низку варіантів для різних груп ветеранів. Ті, хто захоче стати підприємцями чи розвивати власний бізнес, яким займались до війни, зможуть скористатись грантовими програмами. Вже в квітні ми запустимо нові напрямки - гранти на власну справу для другого з подружжя ветеранів до 500 тис грн і гранти до 1 млн грн для групи ветеранів”, - розповіла заступниця міністра економіки Тетяна Бережна.
За оцінками Мінекономіки, близько 170 тис. ветеранів матимуть бажання зайнятися підприємництвом.
Бережна запевнила, що ветерани, які захочуть отримати нову, більш затребувану на ринку праці спеціальність, зможуть пройти перенавчання на рахунок держави або отримати грант на таке навчання.
“З квітня стартує нова грантова програма “Старт в ІТ”, за якою можна отримати грант до 30 тис. грн на навчання в сфері ІТ. Цією програмою зможуть скористатись і ветерани, що матимуть бажання опанувати сучасні технології”, - зазначила Бережна.
Окрім того, уряд стимулюватиме роботодавців брати на роботу ветеранів, компенсуючи їм частину витрат на оплату праці.
Серед інших варіантів сприяння працевлаштуванню ветеранів розглядається спрощення доступу на ринок охоронної діяльності, що дозволить колишнім військовим реалізовуватись у цій сфері.
Як повідомляв Укрінформ, в Україні 63,6% ветеранів і діючих військовослужбовців, які в майбутньому стануть ветеранами, хочуть відкривати власну справу.
Фото: Мінекономіки