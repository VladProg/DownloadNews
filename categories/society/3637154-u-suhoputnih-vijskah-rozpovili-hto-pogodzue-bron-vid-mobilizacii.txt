Рішення щодо громадяни, які не підлягають мобілізації, оскільки більшу потребу становлять в цивільному житті, приймається на рівні Мінекономіки та Міноборони, що формують відповідні списки.

Про це під час брифінгу в Медіацентрі Україна - Укрінформ повідомив начальник управління персоналу штабу Командування Сухопутних військ Збройних сил України Роман Горбач.
“Все це через профільне міністерство (Міноборони — ред.) піднімається до Міністерства економіки, на підставі чого після узгодження з Міністерством оборони по кожному прізвищу окремо приймається окреме рішення. Видається наказ Мінекономіки зі списками, і на підставі цього наказу уже Територіальні центри комплектування на місцях здійснюють бронювання цих громадян. Але все це має бути обґрунтоване по кожному громадянину окремо”, - пояснив Горбач.

Як повідомляв Укрінформ, українське військове керівництво володіє повною інформацію щодо мобілізаційного потенціалу ворога та проводить власні мобілізаційні заходи планово, починаючи з 24 лютого. В ЗСУ ніяких нових хвиль мобілізації після Нового року не передбачається.