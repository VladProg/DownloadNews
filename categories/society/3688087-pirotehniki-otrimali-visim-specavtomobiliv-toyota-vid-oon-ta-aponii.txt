Програма розвитку ООН у партнерстві з урядом Японії передала піротехнічним підрозділам Державної служби з надзвичайних ситуацій вісім спеціалізованих автомобілів класу Toyota Hilux Double Cabin.




Як передає Укрінформ, про це ДСНС повідомляє у Телеграмі.
Участь у заході взяли помічниця генерального секретаря ООН, помічниця керівника ПРООН та директорка кризового бюро ПРООН Асако Окаї, посол Японії в Україні Мацуда Кунінорі та заступник голови ДСНС Роман Примуш.
«У важкі часи вкрай важливо мати послідовну підтримку стратегічних партнерів. Ми вдячні нашим друзям із ПРООН та уряду Японії за постійну та вчасну допомогу піротехнічним підрозділам Служби порятунку», - зазначив Примуш.

Техніка надана в рамках реалізації проєкту ПРООН «Екстрене знешкодження вибухонебезпечних предметів та розчищення завалів» за фінансування уряду Японії.
Нещодавно у межах проєкту рятувальникам надали спеціальне захисне обладнання для розмінування та провели навчання щодо дій під час виявлення вибухонебезпечних предметів для команд з відновлення територій та представників місцевих органів влади.
Як повідомляв Укрінформ, рятувальники отримали від благодійників понад 100 дронів.
Фото: ДСНС, Фейсбук