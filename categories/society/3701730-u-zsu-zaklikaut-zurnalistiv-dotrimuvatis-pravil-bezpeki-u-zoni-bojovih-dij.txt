У Збройних силах України вчергове закликали журналістів у зоні бойових дій дотримуватися правил та рекомендацій відповідних структур.

Як передає Укрінформ, про це Генеральний штаб Збройних сил України повідомляє у Фейсбуці.
"Збройні Сили України висловлюють щире співчуття родині і колегам українського фіксера Богдана Бітіка, який загинув внаслідок російської атаки в Херсоні 26 квітня", - ідеться у повідомленні.
Зазначається, що Бітік працював із журналістом італійської газети La Repubblica Коррадо Дзуніно, який перебував разом із ним в автомобілі під час атаки і отримав поранення.
"Ми наполегливо закликаємо дотримуватися правил та рекомендацій відповідних структур та посадових осіб Збройних Сил України щодо безпеки діяльності журналістів у зоні ведення бойових дій і за жодних обставин не нехтувати засобами індивідуального захисту", - наголосили у Генштабі.
Там підкреслили, що ЗС України завжди відкриті до співпраці та готові сприяти безпечній та ефективній діяльності журналістів, адже їх робота є безцінною для фіксування злочинів держави агресора.
За даними Інституту масової інформації, Бітік став 54-м медійником, який загинув унаслідок російської агресії.
Як повідомляв Укрінформ, у пресслужбі ОК "Півднь" зазначили, що журналіст італійського видання La Repubblica Коррад Зуніно, який зазнав поранення на Херсонщині, ігнорував застереження українських військових та порушив правила поведінки ЗМІ в умовах бойових дій.