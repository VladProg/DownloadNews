Уряд прийняв рішення, відповідно до якого кількість піротехніків Державної служби України з надзвичайних ситуацій була збільшена на 400 осіб.

Про це під час брифінгу у Медіацентрі Україна-Укрінформ заявив начальник управління організації піротехнічних робіт та гуманітарного розмінування ДСНС Олег Бондар.
«Хотів би підкреслити, що урядом нашої країни було прийнято рішення і підтримана пропозиція МВС щодо збільшення кількості піротехніків ДСНС на 400 чоловік», - поінформував Бондар.
За його словами, із середи перші 60 фахівців уже розпочали трьохтижневу підготовку на базі одного із центрів ДСНС, і упродовж 3-4 тижнів ці особи вже будуть виконувати завдання з гуманітарного розмінування наших територій.
Говорячи про те, які держави допомагають Україні у процесі розмінування, представник ДСНС зазначив, що наразі дуже багато країн відгукнулися щодо допомоги.
«Дуже активно ДСНС працює з США, з Канадою, з Великою Британією, Данією, Норвегією та іншими країнами, тобто, це дуже-дуже великий спектр країн. Майже всі країни Європи, і не тільки Європи, - відгукнулися щодо надання нам допомоги», - заявив він.
Відповідаючи на питання кореспондента Укрінформу, рятувальник уточнив, що наразі основним пріоритетним напрямком обстеження працівників ДСНС на наявність вибухонебезпечних предметів є населені пункти.
«Ми бачимо, що цивільне населення все більше і більше повертається до своїх домівок, які певний час знаходилися під окупацією рашистських військ. Що ми вилучаємо? Ми вилучаємо, зокрема, на подвір’ях гранати на розтяжках, саморобні вибухові пристрої, навіть дитячі іграшки, у предметах побуту, у будинках, - заміновані», - сказав він.
Бондар зазначив, що рятувальники вилучали дуже багато боєприпасів, які знаходилися у предметах побутової техніки, тобто, у мікрохвильових печах, пральних машинах, меблях, та іншому.
«Тобто, дуже-дуже цинічне використання вибухонебезпечних предметів, які направлені виключно на травмування і загибель цивільного населення», - поінформував Бондар.
Як повідомлялося, 18 квітня міністр внутрішніх справ України Денис Монастирський у понеділок зустрів перші команди іноземних колег-рятувальників, які прибули до Бородянки Київської області.