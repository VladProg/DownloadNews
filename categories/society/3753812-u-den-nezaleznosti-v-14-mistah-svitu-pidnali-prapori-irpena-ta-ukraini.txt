У День Незалежності в 14 містах світу замайоріли прапори України та Ірпеня Київської області.

Як передає Укрінформ, про це повідомив Ірпінський міський голова Олександр Маркушин.
Прапори підняли у містах Нью-Йорк, Сірак’юз, Мілвокі та Маямі у США, у мексиканському Тлахомулько, у Пхьонтеку в Південній Кореї, у Брюсселі в Бельгії, у місті Піш в Польщі, у містах Алітус та Паневежес в Литві, у німецькому Борні, у місті Кашкайш в Португалії, у іспанській Герніці, у місті Мцхета в Грузії.
Маркушин зазначив, що міста-побратими і друзі Ірпінської громади по всьому світу провели заходи та урочисто підняли прапори Ірпеня та України на знак дружби та підтримки.
"Ірпінську громаду привітали 9-ма мовами на різних континентах! Тисячі людей у цей святковий тиждень згадували подвиг наших мешканців і говорили про місто-герой Ірпінь. Два роки тому я навіть не міг уявити, що у День Незалежності за кордоном буде майоріти прапор Ірпеня. Ірпінці стали прикладом і справжніми героями. І про це говорять президенти, посли, військові і громадяни багатьох країн. Пишаюсь нашою героїчною громадою!", - наголосив Маркушин.
За його словами, світові лідери спостерігають за тим, як відновлюється Ірпінь, і говорять, "що ми робимо дива".
"На відкритті садочка "Рута" Президент Литви Ґітанас Науседа сказав, що ми відбудували садочок такого рівня, якого немає в самій Литві", - зауважив Маркушин.
Він висловив вдячність усім колегам та громадам, які привітали ірпінчан.
"Окрім реальної допомоги, яку ви робите для Ірпінської громади, ваша дружня підтримка мотивує, дає надію і впевненість, що ми не залишилися наодинці зі своїм болем. Разом з вами ми зможемо працювати ще більше і дивувати світ ще більше!", - підкреслив Маркушин.

Як повідомляв Укрінформ, в Ірпені відкрили відбудований коштами Литви дитсадок "Рута", який торік майже повністю зруйнували росіяни.