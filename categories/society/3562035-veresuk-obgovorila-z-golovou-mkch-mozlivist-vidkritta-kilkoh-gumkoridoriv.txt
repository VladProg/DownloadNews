Віцепрем'єр - міністр з питань реінтеграції тимчасово окупованих територій Ірина Верещук та гендиректор Міжнародного комітету Червоного Хреста Роберт Мардіні обговорили можливість відкриття гуманітарних коридорів з тимчасово окупованих районів та низку інших питань.

Як повідомляє Укрінформ із посиланням на сайт Мінреінтеграції, зустріч Верещук і Мардіні відбулась у Києві.
«Ми дуже вдячні нашому партнеру МКЧХ за постійну співпрацю. Сподіваємось, що підтримка України з боку міжнародних гуманітарних організацій, у тому числі МКЧХ, збережеться й надалі. Українці особливо її потребують напередодні непростого осінньо-зимового періоду. Втім, упевнена, разом вистоїмо й переможемо», – сказала Верещук.
Сторони також говорили про ситуацію навколо Запорізької АЕС та відповідні ризики. Зазначається, що віцепрем’єр і керівник МКЧХ звернули увагу на основні гуманітарні виклики та бачення спільної роботи на наступний рік.
Предметом робочої зустрічі також були гострі питання міжнародного гуманітарного права, додали в Мінреінтеграції.
24 лютого російська федерація розпочала повномасштабне вторгнення в Україну. Сили оборони чинять запеклий опір російським загарбникам. Вистояти у цій боротьбі країні допомагають міжнародні партнери.
Фото: minre.gov.ua