Жителі Австрії почали сприймати і пізнавати Україну належним чином тільки після 24 лютого 2022 року, і це відбулося великою мірою через спілкування з тисячами вимушених переселенців з нашої країни.

Як передає кореспондент Укрінформу, про це заявив посол України в Австрії Василь Химинець під час організованої ліберальною партією NEOS панельної дискусії "Дезінформація: Чому Австрія є такою вразливою для російських наративів".
"На жаль, Австрія почала сприймати і пізнавати Україну належним чином лише 24 лютого. Не з 2014 року, який є початком війни, а 24 лютого 2022 року, коли десятки тисяч - зараз ми говоримо про сотню тисяч українців,- які прибули шукати захисту тут, в Австрії. Ці люди, рятуючись від війни, приїхали до Австрії, і разом з їх прибуттям почався процес пізнання України, вивчення України, руху вперед", - сказав він.
За словами посла, пересічні австрійці дуже мало знали про нашу Україну. Але у результаті спілкування з прибулими українцями почали відкривати її для себе як близьку країну зі схожими традиціями та культурою.
Ще за кілька місяців до повномасштабного вторгнення РФ в Австрії домінувало сприйняття України через призму російської пропаганди, нагадав дипломат. І в країні "домінували тези, які фактично виправдовували вторгнення Росії" та "доводили нібито правоту Путіна".
Химинець також наголосив, що однією з провідних дезінформаційних ліній Кремля була апеляція до того, що РФ була "вимушена" вторгнутися в Україну через розширення НАТО на Схід. "Для Путіна НАТО – це лише привід, аби мати вплив на Україну. Він усім каже відкрито, починаючи з 2008 року, з саміту НАТО в Бухаресті, мовляв, ви повинні залишити Україну мені – це мій інструмент, моя іграшка. І, на жаль, це працює. Це працює, тому що і тут, в Австрії, люди ніколи не бачили України", - зазначив він.
Очільник української дипмісії висловив думку, що важливим кроком, який би сприяв кращому розумінню австрійцями нашої країни, могло б бути "включення теми Україну в шкільну програму в Австрії".
Також він вказав на важливість того, щоб "у кожній парламентській групі були люди, які добре знають про Україну" і ці знання мають базуватися "на реальності, а не на тому, що розповіли росіяни".
Як повідомляв Укрінформ, австрійський експерт з дезінформації Дітмар Піхлер заявив, що нейтралітет його держави інколи заходить так далеко, що ставиться знак рівності між агресором і захисником.
Фото: Kurier/Juerg Christandl