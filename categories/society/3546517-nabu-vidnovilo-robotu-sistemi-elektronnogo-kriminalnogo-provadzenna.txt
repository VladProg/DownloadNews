Національне антикорупційне бюро України відновило роботу системи електронного кримінального провадження.

Як передає Укрінформ, про це повідомляє НАБУ.
“Національне бюро та Спеціалізована антикорупційна прокуратура 1 серпня повернулися до промислового використання системи електронного кримінального провадження eCаse Management System, що було призупинене 24 лютого”, - ідеться у повідомленні.
Повноцінний запуск eCase MS в НАБУ відбувся 16 грудня 2021 року. Однак поступ у використанні системи перервала війна — о 05:00 24 лютого серверне обладнання було демонтоване і релокалізоване з метою збереження. Лише на початку червня відновлено процес налаштування eCase MS.
“Ми внесли в систему інформацію про справи, розпочаті за час війни, та продовжуємо працювати над розвитком eCase MS. У пріоритеті — підключення до системи суддів ВАКС та інтеграція з ЄРДР. Ці процеси ми плануємо завершити до кінця року”, - поінформував керівник проєкту Денис Гюльмагомедов.
У НАБУ зазначили, що з початком повномасштабної агресії рф кожен правоохоронний орган України стикнувся з питанням збереження матеріалів кримінальних проваджень та оперативно-розшукових справ. Якщо Нацбюро оперативно вивезло справи зі столиці, то колегам з інших правоохоронних органів в окремих випадках довелося знищити їх.
“За таких умов забезпечити збереження матеріалів справ спроможна eCase MS. Адже матеріали зберігаються в електронному вигляді із застосуванням заходів резервного копіювання, тож переміщення всього масиву кримінальних проваджень може зайняти лічені години”, - зауважили у НАБУ.
Розробка системи eCase MS розпочалася у 2019 році за технічної, експертної та фінансової підтримки Антикорупційної ініціативи Європейського Союзу в Україні (EUACI).
eCase MS передбачає поступове переведення досудового розслідування за участі НАБУ, САП та ВАКС в електронний формат. Перехід від паперу до цифри підвищить ефективність розслідування, гарантує прозорість роботи антикорупційних органів та заощадить ресурси.
Як повідомляв Укрінформ, 24 лютого президент рф володимир путін оголосив про початок повномасштабного вторгнення до України. російські війська обстрілюють та руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню та балістичних ракет.
Фото: НАБУ