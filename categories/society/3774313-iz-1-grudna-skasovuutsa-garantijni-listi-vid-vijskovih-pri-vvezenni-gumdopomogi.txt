Одним із нововведень при ввезенні гуманітарної допомоги з 1 грудня буде скасування гарантійних листів від військових і низки інших документів.

Як передає Укрінформ, таке роз’яснення щодо нових правил ввезення в Україну гуманітарної допомоги надала міністр соціальної політики Оксана Жолнович.
«Скасовуються гарантійні листи від військових, а також запити на поставку і всі інші довідки. Про них у постанові не йдеться», - зазначила міністр.
Вона підкреслила, що мережею ширяться нарікання на ініціативу Мінсоцполітики щодо змін правил ввезення гуманітарної допомоги, які почнуть діяти з 1 грудня. Вона роз’яснила основні новації, запроваджені постановою Кабінету міністрів «Деякі питання пропуску та обліку гуманітарної допомоги в умовах воєнного стану».
Одним із нововведень буде надання можливості автоматично реєструватися в Єдиному реєстрі отримувачів гуманітарної допомоги. Крім того, декларацію можна буде подати онлайн в особистому кабінеті і вона автоматично буде переадресована органам митного контролю.
У випадку, якщо товару прийде менше, ніж було заявлено, відповідні уточнення можна буде внести в інвентаризаційному акті.
За новими правилами, звітом буде вважатися узагальнена інформація щодо кількості розданої гуманітарної допомоги і місця, де це відбувалося.
«Власне, це усі зміни. Подавати потрібно буде лише декларацію, а решта документів, які потрібні зараз, не вимагатимуться», - додала Жолнович.
Проте водночас будуть введені додаткові обов'язки для комунальних і державних отримувачів гуманітарної допомоги (військово-цивільні адміністрації та установи), щоб «на складах гумдопомога не губилася і не протерміновувалася».
Як повідомлялося, 5 вересня Кабінет міністрів України прийняв постанову «Деякі питання пропуску та обліку гуманітарної допомоги в умовах воєнного стану». Серед основних змін - впровадження доступного електронного інструменту обліку гуманітарної допомоги.