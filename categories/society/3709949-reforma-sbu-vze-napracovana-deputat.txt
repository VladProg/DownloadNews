Впровадження реформи Служби безпеки України – одна з основних вимог для євроатлантичної інтеграції. Вона вже напрацьована.

Про це заступник голови Комітету Верховної Ради з питань національної безпеки, оборони та розвідки, голова української делегації в Парламентській Асамблеї НАТО Єгор Чернєв сказав в інтерв’ю Укрінформу.
За словами народного депутата, реформа СБУ ще не затверджена, але вже напрацьована. "Відповідний законопроєкт ухвалено в першому читанні. До другого читання він також допрацьований", – зазначив Чернєв.
Він висловив сподівання, що Верховна Рада найближчим часом ухвалить відповідний документ, адже одна з основних вимог партнерів, – щоб спецслужба виконувала виключно антитерористичні та контррозвідувальні функції.
У цьому контексті народний депутат пояснив, що мета реформи – позбавлення Служби безпеки України невластивих функцій розслідування економічних або корупційних злочинів, бо в державі для цього створено інші органи.
Як повідомляв Укрінформ, Верховна Рада 28 січня 2021 року ухвалила у першому читанні проєкт закону №3196-д "Про внесення змін до Закону України "Про Службу безпеки України" щодо удосконалення організаційно-правових засад діяльності Служби безпеки України".