Для шкіл навчання розпочнеться з 1 вересня, вишам та коледжам рекомендовано розпочати заняття з середини серпня.

Про це в ефірі телемарафону єдиних новин сказав заступник міністра освіти та науки Андрій Вітренко, передає Укрінформ.
“Старт навчання буде 1 вересня, раніше — для закладів вищої освіти, закладів фахової передвищої освіти. Ми рекомендуємо розпочинати з 15 серпня освітній процес для старших курсів, для 1 курсу та 1 курсу магістратури освітній процес розпочнеться в середині вересня і на початку жовтня”, - сказав Вітренко.
Він додав, що заклади вищої освіти, відповідно до законодавства, автономні, і остаточне рішення про початок освітнього процесу ухвалюватимуть ректори вишів, директори коледжів та вищих професійних училищ.
Вітренко також нагадав, що відбулася нарада Президента з міністром освіти, з головами ВЦА, на якій було поставлено завдання щодо початку нового навчального року. Також МОН проводить відповідні наради з закладами освіти, зокрема щодо укриттів.
“Всі укриття діляться на кілька частин — це сховища, відповідно до кодексу цивільної безпеки, подвійне укриття і найпростіше укриття. Школа має стати територією безпеки, тому ми будемо робити все, щоб діти були в безпеці”, - наголосив заступник міністра.
Він зауважив, що діти, які були вимушено переселені з небезпечних регіонів, мають право на першочергове зарахування до дитячих садочків та шкіл, вирішувати ці питання мають місцеві управління освіти.
Окрім цього, за словами Вітренка, МОН буде рекомендувати для тих областей, де безпекова ситуація складна, проводити онлайн-навчання.