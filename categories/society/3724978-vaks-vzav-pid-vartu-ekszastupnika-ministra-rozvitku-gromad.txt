Вищий антикорупційний суд взяв під варту колишнього заступника міністра розвитку громад, територій та інфраструктури України, підозрюваного в отриманні 400 тис. доларів хабаря.

Як передає Укрінформ, про це Спеціалізована антикорупційна прокуратура повідомляє у Телеграмі.
«19 червня 2023 року слідчий суддя ВАКС частково задовольнив клопотання детективів НАБУ, погоджене прокурором САП, та змінив запобіжний захід колишньому заступнику міністра розвитку громад, територій та інфраструктури України, підозрюваному в проханні та одержанні 400 тис. доларів США неправомірної вигоди», - ідеться в повідомленні.
Як зазначається, суд зважив на доводи, наведені прокурором САП, та ухвалив змінити підозрюваному запобіжний захід на тримання під вартою з альтернативою внесення 5 млн грн застави.
Строк дії запобіжного заходу - до 17 серпня 2023 року.
У разі внесення застави на підозрюваного буде покладено такі обов’язки: прибувати за кожною вимогою до слідчого (детектива), прокурора та суду; не відлучатися із Львова без дозволу слідчого (детектива), прокурора або суду; повідомляти слідчого (детектива), прокурора чи суд про зміну свого місця проживання та місця роботи; утримуватися від спілкування зі свідками у справі; здати на зберігання до відповідних органів Державної міграційної служби усі свої паспорти громадянина України для виїзду за кордон, інші документи, що надають право на виїзд з України та вʼїзд до України; носити електронний засіб контролю.
Як повідомлялося, 21 січня детективи Національного антикорупційного бюро викрили заступника міністра розвитку громад, територій та інфраструктури та інших членів організованої групи на одержанні 400 тисяч доларів неправомірної вигоди за сприяння в укладанні договорів на закупівлю обладнання та техніки.