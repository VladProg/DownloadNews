Кілька десятків родин хасидів із росії не приїдуть на святкування єврейського Нового року - Рош га-Шана - до Умані.

Про це кореспондентові Укрінформу розповів представник хасидської громади Умані Хаїм Хазін.
“Хасидів із росії цього року в Умані не буде. Це я так думаю. Звісно, вони дуже хотіли приїхати, щоби здійснити паломництво, але розуміють, що цього року краще не їхати. Ми їм розповідали, що в українських правоохоронців до них може виникнути багато питань. Фактично, їх не пустять в Україну. Тоді для чого їхати, щоби вивезти гроші й не потрапити до Умані? Вони це зрозуміли", - сказав Хазін.
За його словами, щороку з росії до Умані приїздило кілька десятків родин хасидів.
“Цього року в Умані будуть гості з Казахстану, Туреччини і навіть далекої Аргентини. А от росіян не буде. Їм треба прийняти цей факт”, - додав представник хасидської громади Умані.
Святкування Рош га-Шана цього року триватиме три дні — з 25 по 27 вересня. Українська влада очікує від 10 до 12 тисяч прочан. До війни в Умань приїздили від 20 до 40 тисяч хасидів.