Вже напрацьований проєкт угоди між урядами України та Італії, що має усунути питання юридичних невідповідностей в законодавстві двох країн щодо перебування всиновлених дітей.

Про це Уповноважений Верховної Ради України з прав людини Дмитро Лубінець сказав під час пресбрифінгу у Медіа Центрі Україна — Укрінформ.
Він повідомив, що відповідно до національного законодавства Італії, діти, які були всиновлені, юридично вважаються такими, що приїхали без супроводу. І вже були спроби забрати таких дітей від усиновителів чи піклувальників.
«Як приклад можу привести Італію. Ми стикнулися з тим, що там у нас системні проблеми з нашими українськими дітьми. Бо відповідно до національного законодавства Італії, коли туди приїжджають діти, які всиновлені, які мають батьків-піклувальників, то у цій країні юридично такі діти приїхали без супроводу», - сказав український омбудсмен.
За інформацією Лубінця, італійська влада своїми рішеннями призначає своїх громадян як піклувальників для цих дітей, і були зафіксовані випадки, коли дітей намагалися забрати від офіційних, відповідно до українського законодавства батьків-висновлювачів і передати їх італійцям.
«Тому тут є моє швидке реагування, спілкування з італійськими омбудсманами. У них система трошки інша – у них 5 омбудсманів по країні, і є один координатор, який координує їхню спільну роботу. Я зустрівся з (відповідними чиновниками – ред.)», - уточнив Уповноважений.
Лубінець зазначив, що наразі вирішено: у подібних випадках, якщо необхідне втручання італійської влади, мають бути присутніми представники омбудсменів Італії.
«Це – перше. По-друге, ми домовилися, що ніхто українських дітей не забирає. Тобто, вони в юридичному сенсі призначають піклувальників, але діти залишаються з тими дорослими, з якими вони приїхали з України», - поінформував український омбудсман.
Чиновник додав, що наразі напрацьована угода між українським і італійським урядом, де всі ці питання прописані. За його словами, він звертався до різних осіб щодо того, щоб вони вплинули на італійський уряд, щоб з їхнього боку максимально швидко ця угода була підписана.
Як повідомляв Укрінформ, Україні вдалося повернути на територію нашої держави 98 українських дітей, депортованих рф.