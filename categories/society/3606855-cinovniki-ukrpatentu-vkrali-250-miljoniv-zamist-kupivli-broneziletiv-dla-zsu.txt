Правоохоронці викрили керівництво державного підприємства "Укрпатент" у заволодінні державними коштами розміром 250 мільйонів гривень під виглядом закупівлі амуніції для Збройних сил України.

Як передає Укрінформ, про це повідомляє Державне бюро розслідувань.
"Працівники ДБР викрили колишнього виконувача обов'язків держсекретаря міністерства економіки, керівництво держпідприємства Укрпатент, а також керівника однієї з благодійних організацій на заволодінні державними коштами у розмірі 250 млн грн", – ідеться в повідомленні.

За даними слідства, гроші перераховувалися на волонтерські рахунки нібито для закупівлі бронежилетів для військових, але насправді розкрадалися посадовцями.
Зокрема, встановлено, що керівник держпідприємства мав залишок коштів на рахунку, які міг витратити винятково на статутні потреби. Вирішивши ними заволодіти, зловмисник залучив до вчинення злочину головного бухгалтера, яка склала бухгалтерські та фінансові документи для оборудки, а також виконувача обов'язків державного секретаря профільного міністерства. Остання мала погодити здійснення правочину та створити умови для приховування злочину.

Для привласнення коштів була залучена благодійна організація. Її директор надав завідомо неправдиві відомості та документи про нібито потребу в закупівлі бронежилетів для ЗСУ.
Перераховані «благодійнику» гроші були переведені в готівку через низку фіктивних фірм та привласнені учасниками оборудки.
Після вчинення злочину директор Укрпатенту виїхав за межі держави. Підстави для його виїзду перевіряються.
Виконувач обов'язків держсекретаря міністерства з роботи звільнилася, розраховуючи уникнути відповідальності за свої дії.
Як повідомляв Укрінформ, колишню очільницю Департаменту капітального будівництва Міністерства оборони України підозрюють у розтраті понад 18,66 мільйонів гривень, виділених на купівлю житла для військових.