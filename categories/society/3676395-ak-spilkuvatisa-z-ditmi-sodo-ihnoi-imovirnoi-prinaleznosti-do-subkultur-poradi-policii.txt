Ювенальна поліція надала поради батькам підлітків, як спілкуватися з дітьми, реагувати на зміну їх поведінки у зв'язку з поширенням агресивної молодіжної субкультури «Редан».

Про це у Фейсбуці поінформувала пресслужба ювенальної поліції України, передає Укрінформ.
«Задля цього (самоствердження і самореалізації – ред.) підлітки об'єднуються у неформальні групи. Деякі батьки навіть можуть не підозрювати, що їхня дитина належить до певної субкультури та може мати девіантну поведінку. Розберемось, що ж робити батькам у цій ситуації», - йдеться у повідомленні.
Ювенальна поліція радить батькам спокійно, відкрито і прямо спілкуватися з дитиною і надати їй можливість говорити, коли вона буде до цього готова, не підганяти її.
«Якщо дитина розповідає, куди вона ходить та як проводить свій час, проявіть якомога повнішу обізнаність в обговорюваній темі; виявляйте терпіння, наполегливість, доброзичливість для уникнення емоційного дискомфорту, недовіри чи агресії з боку підлітка», - йдеться у повідомленні.
Батькам радять опанувати Інтернет-технології, мати власний акаунт і стати другом своїй дитині у соцмережах та щотижня аналізувати вміст сторінок дитини, уважно читати її публікації, вивчати групи, до яких вона приєдналася.
«Познайомтеся» з її віртуальними друзями, звертайте увагу на фото й відео, що викликають інтерес дитини, зокрема ті, що збережені, поширені або вподобані. Покажіть дитині, що вона вам небайдужа, що ви піклуєтеся про неї та запропонуйте спільно провести час», - зазначається у повідомленні.
Правоохоронці також рекомендують батькам зосередитися на тому, щоб показати дитині її переваги, знайти у неї сильні сторони, допомогти їй побачити себе унікальною особистістю.
«Після встановлення контакту та виявлення підлітком довіри до вас, слід пояснити згубність і безперспективність деструктивної поведінки, підкріплюючи це фактами, які добре відомі підліткові; допомогти підлітку зрозуміти ступінь ризику від деструктивної поведінки і невідворотної відповідальності за скоєне (зокрема, у випадку вчинення булінгу або іншого правопорушення)», - зазначають правоохоронці.
Ювенальна поліція радить батькам пам’ятати, що у зону ризику проявів деструктивної поведінки потрапляють підлітки, яким бракує батьківської уваги і підтримки, а також ті, чиє перебування в інтернеті не контролюється.
Як повідомлялося, 27 лютого у поліції повідомили, що у Харкові через російський «флешмоб» мала відбутися масова бійка між підлітками, але цьому вчасно завадили правоохоронні органи.
За інформацією з харківських Телеграм-каналів, йдеться про інцидент, який відбувся у ТРЦ «Нікольський» у центрі Харкова, де дві групи підлітків влаштували розбірки.
Зазначається, що неповнолітні є прихильниками субкультури ПВК «Редан» з відсилкою до аніме «Hunter x Hunter». Послідовники цієї нової субкультури нібито виступають проти так званих гопників і загалом хуліганів, скінхедів та осіб неросійської зовнішності.
У деяких російських містах уже відбулися затримання неповнолітніх, які влаштовували бійки з футбольними фанатами.
Останніми днями у Тік-Ток з’явилися відео, що свідчать про те, що ця субкультура поширюється вже і в українських містах. Символом субкультури є білий павук на чорному тлі з цифрою 4. Вважається, що рух виник навесні 2022 року.