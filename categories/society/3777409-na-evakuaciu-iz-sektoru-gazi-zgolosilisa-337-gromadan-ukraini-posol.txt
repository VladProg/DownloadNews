У секторі Гази може бути близько пів тисячі громадян України, з яких вже 337 зголосилися на евакуацію.

Про це заявив посол України в Державі Ізраїль Євген Корнійчук в ефірі “Свобода.Ранок”, передає Укрінформ.
"Громадян України досить багато. Я не можу сказати точні цифри. На евакуацію зголосилися сьогодні вже 337 громадян, і мені тільки що наш представник у Палестині поінформував: ще одна сімʼя із шести чоловік оформлюють документи. Але я думаю, що, мабуть пів тисячі наших громадян перебувають там (у секторі Гази - ред.). Не всі зголосилися на виїзд з різних причин… Ситуація дуже складна. На жаль, ми тут абсолютно безсилі, як посольство, тут щось зробити для допомоги, крім того, що формувати ці списки, передавати на узгодження ізраїльській, єгипетській стороні і сумлінно чекати на евакуацію”, – сказав дипломат.
Корнійчук додав, що посольство координується європейськими колегами і зобовʼязалося надати допомогу іншим державам.
“Ми зобов’язалися надати допомогу молдованам, які до нас звернулися. В нас вже такий досвід був у 2021 році. Ми тоді вивезли більше 20 громадян Молдови. Зараз мова йде про 50. Болгари. Ми координуємося з поляками”, – поінформував посол України.
Насамкінець він висловив сподівання, що днями, можливо, навіть завтра, пункт пропуску Рафах на кордоні з Єгиптом буде відкритий для іноземних громадян.
Як повідомлялося, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
14 жовтня голова уряду Ізраїлю Беньямін Нетаньягу заявив про наближення «нового етапу» війни проти угруповання ХАМАС.
США, ЄС, Україна та низка інших держав засудили атаки по Ізраїлю.
Фото: АА