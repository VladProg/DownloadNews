Психіатричні заклади перетворять у регіональні центри психіатричного здоров'я в межах спільного проєкту МОЗ та Світового банку.

Про це повідомляється на сайті Міністерства охорони здоров'я, передає Укрінформ.
«Зважаючи на актуальність запиту на психіатричну допомогу, Міністерство долучається до роботи над покращенням умов перебування пацієнтів, які проходять лікування в психіатричних закладах. У межах реалізації нового проєкту Світового банку передбачена модернізація таких закладів у регіональні центри психічного здоров’я. Такі центри стануть сучасними осередками, до яких пацієнти зможуть звертатись із будь-якими проблемами психічного здоров’я. Фахівці, що працюватимуть у них, акумулюватимуть досвід у цій сфері, вдосконалюватимуть знання і координуватимуть наявні у громадах сервіси із підтримки психічного здоров’я на обласному рівні», — сказав міністр охорони здоров’я Віктор Ляшко.
У МОЗ нагадали, що спеціалізована психіатрична допомога покривається Програмою медичних гарантій у межах пакета «Психіатрична допомога дорослим та дітям у стаціонарних умовах». Її можна отримати в будь-якій області України. Для цього не потрібне направлення лікаря. За цим пакетом НСЗУ вже законтрактувала 97 медзакладів, більшість із них — багатопрофільні клінічні лікарні, і лише 17 внесені до переліку спеціальних закладів із надання психіатричної допомоги.
Водночас, як зазначили у міністерстві, планується побудувати принципово іншу систему надання психіатричної допомоги.
Так, пацієнти, які пройшли лікування гострих станів, уже зараз можуть отримати супровід у сімейного лікаря. Наприклад, якщо пацієнту потрібен новий рецепт у межах призначеного психіатром лікування або виникло якесь занепокоєння чи запитання щодо його психічного здоров’я, він може звернутися на первинну ланку медичної допомоги.
Крім того, люди в післягострих станах можуть отримувати психіатричну допомогу мобільних мультидисциплінарних команд. Такий пакет — «Психіатрична допомога дорослим і дітям, яка надається мобільними мультидисциплінарними командами» — також передбачений Програмою медичних гарантій, і за послуги сплачує НСЗУ. 67 медзакладів уклали договори за цим пакетом.
У лікарнях планується створення центрів психічного здоров’я, куди кожна людина зможе звернутися по допомогу. Такі центри вже розпочинають роботу у Львові, планується відкриття центру в Чернівцях.
Наприкінці 2021 року була розширена державна програма «Доступні ліки» для людей із розладами психіки й поведінки. До неї включені 30 торгових назв препаратів, які можна безоплатно або з незначною доплатою отримати, наприклад, у разі посттравматичного стресового розладу (ПТСР), депресії, невротичних розладів, афективного розладу, шизофренії.
З рецептом пацієнт може звернутися у будь-яку аптеку, яка має договір із НСЗУ. В Україні 11 539 аптек відпускають препарати для лікування розладів психіки та поведінки. З початку 2022 року на цю групу препаратів виписали 74 513 тис. рецептів, погасили 62 349 (83 %), загалом 22 603 українці отримали необхідні препарати. Загальна сума погашених рецептів становить 15 млн 737 тис. грн.
У МОЗ наголошують, що усі ці кроки спрямовані на те, щоб вивести турботу про психічне здоров’я українців на новий рівень. Допомога у разі підозри на психічні розлади має бути доступна в кожному куточку країни.
Як повідомляв Укрінформ, Міністерство охорони здоров'я запустило процес формування спроможної мережі закладів охорони здоровʼя. Обласні військові адміністрації мають визначити перелік медичних закладів, які увійдуть до спроможної мережі, враховуючи численні регіональні особливості, та подати його на затвердження МОЗ до 1 травня 2023 року.