Харківські виші, більшість з яких мають пошкоджені внаслідок російських обстрілів будівлі, почнуть навчальний рік дистанційно.

Як передає Укрінформ, про це повідомляє Суспільне з посиланням на інформацію спеціалістки обласного департаменту освіти та науки Анни Ситник.
«Вищі навчальні заклади Харківської області розпочнуть навчальний рік дистанційно. З понад 30 вишів області нині повністю евакуйований один», - ідеться в повідомленні.
За словами Ситник, виші не переміщуються, залишаються у Харкові й навчальний процес розпочнуть дистанційно.
Як розповів ректор НТУ «Харківський політехнічний інститут» Євген Сокол, частина їхніх першокурсників зможе вчитися офлайн у Чернівцях.
«Там є будівля, яка є власністю нашого університету. Два роки ця будівля не використовувалася, ми зробили там ремонти, відновили і облаштували бомбосховище», — зазначив ректор.
Студенти вишу, які виїхали через війну до Німеччини, зможуть відвідувати пари в університеті Магдебурга.
Студенти старших курсів навчатимуться онлайн, говорить ректор.
Як повідомлялося, війська рф завдають ракетних ударів по харківських вишах, зокрема, було зруйновано спорткомплекси університету ім. Каразіна та «ХПІ», корпус педуніверситету.