Сьогодні Вища рада правосуддя запровадила особливу процедуру голосування за членів Вищої кваліфікаційної комісії суддів України, доповнивши Регламент Ради відповідним пунктом.

Про це Укрінформу повідомили у ВРП.
Зокрема, після змін Регламентом передбачено, що голосування з питання призначення члена Вищої кваліфікаційної комісії суддів України здійснюється підняттям руки. Волевиявлення члена Ради – "за" або "проти" – фіксується у протоколі (відомості про голосування).
Згідно з порядком денним, Вища рада правосуддя у четвер, 1 червня, призначить членів Вищої кваліфікаційної комісії суддів України. Засідання заплановане на 11:00.
Як повідомлялося, 15 березня Конкурсна комісія з добору членів Вищої кваліфікаційної комісії суддів оголосила перелік із 32 кандидатів, рекомендованих Вищій раді правосуддя для призначення на заняття 16 вакантних посад членів ВККС.
28 березня Вища рада правосуддя затвердила методику проведення співбесіди, відбору та призначення кандидатів на посаду члена Вищої кваліфікаційної комісії суддів України.
29 березня Конкурсна комісія з добору членів Вищої кваліфікаційної комісії суддів України передала матеріали щодо 32 кандидатів до Вищої ради правосуддя.
У період із 2 до 12 травня включно ВРП провела співбесіди з 31 кандидатом на посаду члена ВККС, Роман Куйбіда висловив прохання не розглядати його кандидатуру, оскільки під час війни пріоритетною для нього є служба у Збройних силах України.
У листопаді 2019 року Вища кваліфікаційна комісія суддів України заявила про припинення повноважень у зв’язку з ухваленням Верховною Радою закону від 16 жовтня 2019 року № 193-ІХ "Про внесення змін до Закону України "Про судоустрій і статус суддів" та деяких законів України щодо діяльності органів суддівського врядування”.
Вища кваліфікаційна комісія суддів України — постійно діючий орган у системі судоустрою України, відповідальний за формування суддівського корпусу, переведення суддів, забезпечення їх належного кваліфікаційного рівня.