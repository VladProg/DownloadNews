В Україні з 24 лютого 2022 року по жовтень 2023-го виявлені 264 кримінальні правопорушення за ознаками статті про торгівлю людьми, підозри оголошені 169 особам.

Про це Міністерство внутрішніх справ повідомило у Фейсбуці, передає Укрінформ.

Згідно з даними відомства, за останні два роки Національна поліція України припинила діяльність шести організованих угруповань торговців людьми. Учасники цих злочинних груп постали перед судом.
Також протягом 2022-2023 років у кримінальних провадженнях щодо торгівлі людьми потерпілими визнані 215 людей, 23 з них – діти.
У МВС нагадали, що 2 грудня у світі щороку відзначають Міжнародний день боротьби за скасування рабства, метою якого є викорінення сучасних форм цього злочину, а саме: торгівлі людьми, сексуальної експлуатації, найгірших видів дитячої праці, примусових шлюбів, продажу наречених, передання у спадщину вдів, насильницького вербування дітей для подальшого використання у збройних конфліктах тощо.
Як повідомлялося, 2 грудня 1949 року на 4-й сесії Генеральної асамблеї ООН була прийнята Конвенція про боротьбу з торгівлею людьми і з експлуатацією проституції третіми особами. В України документ набув чинності 15 лютого 1955 року.