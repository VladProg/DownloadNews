Міністр юстиції Денис Малюська повідомив, що зараз на розгляді судів кожного регіону країни перебуває 123 позови Мінʼюсту щодо виведених активів забороненої в нашій країні Комуністичної партії.

Як передає Укрінформ, відповідний допис оприлюднений у Фейсбуці міністра юстиції.
«Чи чули ви коли-небудь про комуністів-схематозників? Вони далеко не янголи, зла натворили знатно, але прямих асоціацій схематозних схем з нафталіновим комунізмом у мене чомусь не було. Я думав вони простіші: наказать, атабрать, расстрєлять, своровать, загулять… І був неправий. Виявляється як тільки комуняки у 2014 році зрозуміли, що їх партія буде заборонена, а партійні активи - у зоні ризику, такі активи вони вони почали активно виводити прям як класичні мінімазатори/ухилятори/корупціонери за схемами з різним ступенем продуманості», - зазначив Малюська.
За його словами, «загальна рамка: зареєструвати партійну нерухомість на благодійний фонд/ГОшку/брата/свата/кума і далі вже майно викристовувати задля особистого збагачення».
Так, зазначив міністр юстиції, майно КПУ «подарували» Всеукраїнському союзу жінок-трудівниць «За майбутнє дітей України», Благодійному фонду «Захист труда», редакції газети «Набат», Благодійному фонду сприяння соціально незахищеним верствам населення і багатьом іншим організаціям.
«Вивчивши історію переходу прав власності КПУ після подання позову про заборону ми... здивувались тобто. І одразу побігли у суди щоб таке майно повернути», - зауважив міністр.
Зараз на розгляді судів кожного регіону країни перебуває 123 позови Мінʼюсту щодо виведених активів компартії.
«Сьогодні маємо перший проміжний результат: Господарським судом Харківської області у справі за позовом Мінʼюсту до ГО «Міжрегіональний фонд сприяння працевлаштуванню» та КПУ позов задоволено повністю та визнано договір дарування недійсним», - поінформував Малюська.
Він висловив сподівання, що така практика продовжиться та подякував колегам «за титанічну роботу по виявленню виведених активів та супроводженню судових процесів».
Як повідомлялося, у липні 2022 року Восьмий апеляційний адміністративний суд заборонив діяльність Комуністичної партії України.
12 серпня 2022 року Кабінет міністрів затвердив порядок переходу в державну власність майна заборонених судом політичних партій.
У листопаді 2022 року Міністерство юстиції затвердило перелік майна Комуністичної партії України, яке передається у власність держави.