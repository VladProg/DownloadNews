Міністерство оборони України затвердило зразок-еталон костюма літнього польового для військовослужбовиць ЗСУ, на черзі - жіночі бронежилети.

Про це повідомила пресслужба Міністерства оборони України, передає Укрінформ.
“3 серпня 2023 року Міністерство оборони України затвердило зразок-еталон костюма літнього польового для військовослужбовиць ЗСУ. Відтепер жіноча літня польова форма офіційно поставлена на забезпечення”, - йдеться в повідомленні.
Зазначається, що робота над впровадженням жіночої польової форми розпочалася на виконання доручення міністра та за ініціативи проєкту Arm Women Now, громадської ініціативи Forma Two і за участі радниці – уповноваженої Президента України з питань безбар’єрності ще у 2022 році.

За словами міністра оборони України Олексія Резнікова, за результатами військових (дослідних) випробувань костюма літнього польового для військовослужбовиць було затверджено технічну специфікацію на даний вид речового забезпечення.

«Модель костюма літнього польового для наших військовослужбовиць проходить належні процедури у заявлені терміни. Технічна специфікація та зразок-еталон вже затверджені. Тож найближчим часом будуть розпочаті відповідні процедури закупівель та постачання у війська», - поінформував Резніков.
Він додав, що відомство цінує кожного і кожну у нашому війську. Тож в оновленій моделі костюма було враховано усі побажання і зауваження військовослужбовців-жінок, які брали участь у військових (дослідних) випробуваннях.


Окрім того, Резніков зазначив, що продовжується робота над впровадженням жіночого бронежилета.
«Вже є перші зразки жіночих бронежилетів. Триває їх вивчення на відповідність технічній специфікації. Після всіх відповідних випробувань і погоджень буде затверджено зразки-еталони бронежилетів. Зрештою, наші захисниці матимуть можливість отримати не тільки польову форму, а й засоби індивідуального захисту відповідно до своїх антропометричних даних», - додав він.
Як повідомлялося, сьогодні у лавах ЗСУ проходять службу близько 42 тисяч жінок-військовослужбовців, майже п’ять тисяч із них перебувають на передньому краї, де виконують бойові завдання нарівні з чоловіками.
Фото: Міноборони