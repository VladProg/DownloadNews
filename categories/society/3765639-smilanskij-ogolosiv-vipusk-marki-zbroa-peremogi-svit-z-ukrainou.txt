Генеральний директор акціонерного товариства «Укрпошта» Ігор Смілянський оголосив випуск марки «Зброя Перемоги. Світ з Україною».

Як передає Укрінформ, про це він повідомив у Телеграмі.
Як нагадав Смілянський, наприкінці минулого тижня ракети Storm Shadow влучили у штаб Чорноморського флоту РФ в тимчасово окупованому Севастополі, а також Президент Володимир Зеленський «привіз чергові подарунки від наших іноземних партнерів».
«На честь цього Укрпошта оголошує випуск марки «Зброя Перемоги. Світ з Україною». Новий благодійний поштовий блок (збираємо на дрони), на який ми відкриваємо передзамовлення сьогодні, включає зображення культових Challenger 2, Leopard 2, Patriot, CAESAR та M2 Bradley. Назви, які відтепер знайомі усім. Назви, які з острахом та заздрістю звучать на пропагандистських каналах, бо усі знають, як ця техніка показує себе у бою», - підкреслив Смілянський.

Він запевнив, що ракетна серія марок, присвячена ATACMS, Storm Shadow, Taurus тощо, «обов’язково буде, але трохи згодом».
Як зауважив очільник Укрпошти, отримання всіх погоджень на нову марку зайняло багато часу.
За його словами, марка створена командою Укрпошти за сприяння Офісу Президента України, Управління стратегічних комунікацій Апарату головнокомандувача Збройних сил України, а також посольств США, Великої Британії, Німеччини та Франції в Україні.
Передзамовити блок і взяти участь у благодійній справі можна за посиланням, а придбати - у відділеннях Укрпошти з 29 вересня.
Як повідомляв Укрінформ, 14 вересня Смілянський оголосив випуск марки «Міста Героїв. Харківщина».