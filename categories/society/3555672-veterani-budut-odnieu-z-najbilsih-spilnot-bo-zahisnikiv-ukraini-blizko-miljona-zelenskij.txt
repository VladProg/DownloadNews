Політика України щодо ветеранів має стати самостійним пріоритетним напрямком державної політики, заснованої на повазі до людей, які боронили країну.

Про це Президент Володимир Зеленський сказав під час виступу на ветеранському форумі “Захисники. Перекличка. Там де ми, там Україна”, який транслювався наживо в ефірі інформаційного марафону “Uaразом”, повідомляє кореспондент Укрінформу.
“Ветеранська політика — це пріоритетний і самостійний напрямок державної політики. Не додаток до чогось, не за залишковим принципом, а пріоритетний і самостійний”, - підкреслив він.
За його словами, ця політика має грунтуватися на повазі до ветеранів, яка повинна відчуватися на всіх рівнях суспільного життя в Україні не у формальностях чи словах, а у цілком практичних речах.
Також глава держави наполягає, що всі деталі державної ветеранської політики мають визначатися у взаємодії з ветеранською спільнотою, “щоб не чиновник вирішував, а ветеран”.
“Я хочу, щоб мене дуже добре почули урядовці, народні депутати, усі представники державної влади, місцевого самоврядування, а також, що не менш важливо, хто керує приватним економічним сектором, хто управляє різними бізнесами: це у наших силах зробити все, щоб українські ветерани не втрачали своєї важливості, своєї потрібності, мали зрозумілу цивільну перспективу”, - закликав Зеленський.
Крім того, він зауважив, що всі елементи ветеранської політики потребують сучасної законодавчої основи, чіткої координації органів державної влади і місцевого самоврядування, усвідомлення бізнесом і громадськістю своєї відповідальності у цій сфері.
Президент поінформував, що уже підписав закон, який “розвиває систему переходу від військової кар’єри до цивільного життя”.
“Зараз близько мільйона людей захищають Україну у ЗСУ та інших наших формуваннях, які протистоять окупантам. Що таке цей мільйон? Що таке боротися з російськими терористами до нашої української перемоги. Це означає, що у кожного в Україні будуть родичі-ветерани або друзі-ветерани, або колеги-ветерани, або знайомі ветерани. Це означає, що ветеранська спільнота стане однією з найбільших спільнот в Україні і це означає, що потрібні відповідні зміни і в державній політиці щодо ветеранів, і у суспільстві, у суспільному прийнятті ветеранів, усіх наших економічних гравців”, - підсумував Зеленський.