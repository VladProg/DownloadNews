Уповноважений Верховної Ради з прав людини Дмитро Лубінець звернеться до МОН з проханням провести роз'яснювальні заходи з школярами та студентами, адже Росія вербує українських дітей повідомляти про замінування.

Про це він написав у Фейсбуці, передає Укрінформ.
"З території РФ вербують українських дітей і змушують їх повідомляти про мінування шкіл та інших закладів! Це стало масовим явищем. Як цьому протидіяти? Нам потрібно здійснювати роз'яснювальні заходи з неповнолітніми у навчальних закладах. Їм потрібно чітко донести: вас росіяни хочуть використовувати у своїх злочинних діях", - написав Лубінець.
Він додав, що доправить листа до Міністерства освіти та науки з проханням провести просвітницькі заняття зі школярами та студентами.
Як повідомлялося, за офіційною статистикою ООН Росія під час повномасштабної війни проти України насильно депортувала 2,8 млн українців, з яких ідентифіковано майже 20 тис. дітей. Вдалося повернути в Україну лише 386 дітей.