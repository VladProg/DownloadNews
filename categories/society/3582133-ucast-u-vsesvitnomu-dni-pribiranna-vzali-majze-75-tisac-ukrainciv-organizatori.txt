Всесвітній день прибирання цього року пройшов у 24 областях нашої держави з дотриманням норм воєнного стану під гаслом “Хай небо буде мирним, а Україна чистою”. Участь у ньому взяло понад 74 900 громадян України.

Про це лідерка Всеукраїнського молодіжного руху Let's do it Ukraine Юлія Мархель сказала на пресконференції в Укрінформі.
“Під час повномасштабної війни ми зробили неймовірне! Ми об'єднали зусилля громади, влади, засобів масової інформації. Результат вразив навіть мене. Між тривогами, бомбардуваннями, між усіма цими стресами, гуманітарними місіями українці таки приєдналися до Всесвітнього дня прибирання і не лише в Україні, а й по всьому світу”, - сказала Мархель.
За її словами, долучилися до заходів з прибирання 74 921 громадянин України: школярі, студенти, представники органів державної влади, соціально відповідального бізнесу, медіа, зіркові амбасадори, екоактивісти та просто небайдужі громадяни. Разом вдалося очистили 4 841 локацію.

Спільними зусиллями було зібрано 2 184 тонни сміття, 69 999 кілограмів знайденої вторинної сировини здали на переробку. Виручені за вторинну сировину кошти волонтери переказали на підтримку ЗСУ.
Як зазначила Юлія Мархель, найпопулярнішими знахідками на локаціях були пляшки, упаковка, обгортки, пакети. Також часто зустрічалися скло, папір та відходи органічного походження. Крім того, у парках, лісах, на берегах річок, подвір’ях учасникам вдалося знайти і дуже дивні, але не менш небезпечні відходи. Зокрема, старі пральні машини, акумулятори від автомобілів, деталі від телефонів, унітаз, іграшки, люстру, черевики.
До сміттєвих пакетів також потрапила велика кількість використаних памперсів та шприців. “Закликаємо, українців доносити ваші особисті відходи до сміттєвих баків, адже у майбутньому вони можуть заподіяти непоправної шкоди як навколишньому середовищу, так і здоров’ю людини”, - підкреслила Мархель.

“По-перше, як чиновник, можу сказати, що такі ініціативи, такі програми, така активність є дуже важливими. Міндовкілля, державний орган, який формує політику у сфері поводження з відходами, і ми всі повинні розуміти, що більшість з відходів має бути перероблена... По-друге, хочу сказати, як звичайний громадянин, про те, що це дуже крута акція. Саме такими речами ми з вами демонструємо, що очікуємо на перемогу та готуємося до неї. Попри все, показуємо єдність та наші європейські прагнення”, - підкреслив заступник міністра захисту довкілля та природних ресурсів Євгеній Федоренко.

На думку фронтмена гурту “Друга ріка”, генерального директора ГО “УААСП” Валерія Харчишина, такі заходи є надзвичайно важливими. Вони в тому числі дуже відрізняють нас від населення сусідньої країни-агресора. “Я був здивований кількістю чоловіків, які долучилися до Всесвітнього дня прибирання. Чим ми відрізняємося від росіян? Тим, що росіянин би сказав, що “это ж не солидно. Солидно быть с автоматом”, а ми вважаємо, що дуже достойно прибирати за собою, але не достойно бути отим сміттям, яке прийшло на нашу землю”, - сказав музикант.

Загалом українці брали участь у таких форматах: цифрове прибирання; традиційні прибирання на локаціях, колективні прибирання на території установ, організацій; індивідуальні прибирання (зокрема, прибирання вдома та збір теплих речей на благодійність /у гуманітарні хаби); розбір завалів; плогінг (збір сміття під час пробіжки); формування Національної мапи пунктів прийому вторинної сировини recyclingpoints.org «Знайди, сортуй, здавай» (сортування вторинної сировини та відправка на переробку).
Як повідомляв Укрінформ, 17 серпня Міністерство молоді та спорту та Всеукраїнський молодіжний рух Let's do it Ukraine оголосили про початок підготовки до Всесвітнього дня прибирання World Cleanup Day.
Всеукраїнський молодіжний рух Let’s do it Ukraine – учасник загальносвітового руху Let’s Do It World, що об’єднує понад 60 мільйонів активістів у 191 країні, які щорічно в третю суботу вересня виходять на прибирання у своїй країні.
Міжнародна громадська організація Let’s Do It World є акредитованим партнером Програми ООН з навколишнього природного середовища.
Фото: Руслан Канюка