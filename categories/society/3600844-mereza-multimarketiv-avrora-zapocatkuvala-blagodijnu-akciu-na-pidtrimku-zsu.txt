Проєкт «Козаки та Аврора» мережа запустила спільно з фондом «Повернись живим» та агенцією лояльності «Art Nation Loyalty».

На підтримку ЗСУ протягом 6 тижнів в мультимаркетах мережі можна придбати фішки з супергероями-козаками. Мета – зібрати 3 000 000 грн на дрони для ЗСУ.
«Ми віримо, що завдяки підтримці наших клієнтів, ця ідея втілиться в реальність і українські козаки на Сході і Півдні України матимуть додаткову перевагу над ворогом» – зазначили у прес-релізі організатори акції.
Щоб досягти мети, було створено унікальну колекцію фішок з супергероями – це всім відомі козаки Грай, Око і Тур, до яких приєдналася також смілива козачка Аврора. Кожен персонаж має 4 втілення, еволюціонуючи разом з Україною. Колекція представляє 4 епохи. Той, хто придбає усі 24 фішки, зможе зберігати їх у спеціальному стилізованому альбомі, грати з друзями або дарувати.

Колекція підкреслює, що всі українці – козацького роду і показує еволюцію захисників від 1648 року до майбутнього 2030 – коли Україна вже представлена відбудованою та розквітлою.
Придбати фішку за спеціальною ціною можна за покупки в «Аврорі» на суму від 80 грн. Акційна вартість фішки становить 2 грн, і 50% коштів від кожної йтимуть на дрони для ЗСУ. Додатково придбати фішку з українським супергероєм чи героїнею також можна за покупку продукції партнерів мережі. Або окремо на касі за 10 гривень, 9 з яких передають на купівлю дронів. Також в усіх магазинах мережі «Аврора» продаються альбоми для колекціонування. Їхня ціна становить 99 грн, і 10 грн з продажу кожного альбому перераховують на купівлю дронів.
Також в рамках проєкту стартував і триватиме до 7 листопада благодійний онлайн-забіг. Доєднатися до якого може будь-хто, зареєструвавшись на сайті компанії та зробивши донат за реквізитами у фонд «Повернись живим». Локація та дистанція довільні, для участі необхідно заповнити форму на сайті, вказати поштові дані. Кожен зареєстрований учасник отримає пам’ятну медаль та подарунки від партнерів.

До благодійної акції вже долучилися українські артисти Анна Трінчер та POSITIFF. 14 жовтня, в День Козацтва вони презентували пісню «Який ти козак», яка була створена на підтримку акції «Козаки та Аврора». Лише за перші 2 дні у ТікТок було знято понад 30 000 відео з її використанням. За словами авторів ідеї, трек «Який ти козак» піднімає бойовий дух українців, а челендж допомагає ще швидше розповсюдити інформацію про благодійну ініціативу.




«Акція отримала багато позитивних відгуків і прихильників як серед дітей, так і серед дорослих. І як результат – за перші 2 тижні активності вдалося зібрати половину запланованої суми. У найскрутніші часи «Аврора» об’єднує українців задля спільної мети. Щиро віримо в силу нашого народу і закликаємо всіх сучасних козаків та козачок підтримати нашу ініціативу і долучитися до акції на підтримку військових», - зазначив директор з маркетингу мережі «Аврора» Роман Сівковський.

Особливу подяку організатори акції висловлюють компанії «БІЄ ГРУП», що є представником «Panasonic», українським блогерам, які підтримали ідею та інформаційним партнерам: NewDay FM, AIN.UA, 9 канал Дніпро, RAU, TradeMasterGroup.
«Основний посил, який хотіли донести цією акцією, – впевненість у тому, що Україна була, є і буде. Що варто цінувати та поважати минуле, бути активними учасниками сьогоднішніх подій та прагнути до квітучого майбутнього», – заявив Сівкоський.
Долучитись до акції можна купуючи фішки та альбоми в магазинах «Аврора» та реєструючись на забіг на сайті акції.