У Єдиному реєстрі зниклих безвісти наразі зафіксовано більше 24 тисяч людей, про долю семи тисяч із них нічого невідомо.

Про це розповів уповноважений з питань осіб, зниклих безвісти за особливих обставин, Олег Котенко під час круглого столу в Укрінформі.
«У реєстрі безвісти зниклих, який був відкритий на початку травня, ми наразі маємо внесених людей туди більше 24 тисяч. Певні зрушення є, тому що більше восьми тисяч ми вже таких людей знайшли, десь 60% з них – це живі люди, які були в полоні», - сказав він.
За його словами, також про близько вісьмох тисяч є інформація про їх місце перебування чи загибелі.
«Чому я вважаю, що 60-65 % людей, яких ми розшукуємо, це дійсно живі люди? Тому що в нас є плюс-мінус розуміння у яких колоніях, місцях утримання знаходиться яка кількість наших полонених, і ми знаємо цифру розшукуваних людей, яких хочемо повернути додому», - додав уповноважений.
Водночас Котенко підкреслив, що даних про місцезнаходження близько семи тисяч людей немає жодних.
Він нагадав, що пошук зниклих безвісти тривав із 2014 року.
«Після 2014 року (до початку повномасштабної війни – ред.) ми розшукували військових, ... на зараз становить 65 людей - військових, які зникли безвісти і з яких у 28 є співпадіння ДНК. Рідні з цим не погоджуються, тому маємо певну проблему з цим. І в нас є ще більше 300 людей, яких ми розшукуємо, безвісти зниклі, ми не знаємо їх місце перебування. Це що стосується людей, які зникли безвісти з 2014 року», - пояснив він.
Як повідомлялося, родини зниклих безвісти для отримання безоплатної юридичної консультації можуть звертатися за телефоном: (066) 053-11-39. Гаряча лінія працює з понеділка по п’ятницю, з 9:00 до 18:00.