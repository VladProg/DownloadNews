У серпні Національна соціальна сервісна служба почала перевіряти фактичне місце проживання внутрішньо переміщених осіб, які отримують від держави допомогу на проживання.

Як передає Укрінформ, про це Міністерство з питань реінтеграції тимчасово окупованих територій України повідомляє у Телеграмі.
У Мінреінтеграції зазначають, що про таку перевірку мають повідомляти за 2 дні.
Вона може проводитися на підставі: інформації про реєстрацію осіб як внутрішньо переміщених у межах однієї територіальної громади;
отримання сповіщення від органів державної влади, місцевого самоврядування, підприємств, установ, громадських об’єднань чи фізичних осіб про зміну фактичного місця перебування ВПО;
результатів верифікації відповідно до критеріїв призначення зазначеної допомоги.
«Для запобігання припиненню виплат ВПО у разі відсутності під час перевірки необхідно протягом 14 днів звернутися до управління соціального захисту населення (УСЗН). А якщо є обґрунтовані причини відсутності - протягом 30 днів надати УСЗН підтвердні документи», - сказано в повідомленні.
Тож якщо ВПО змінили місце фактичного проживання чи контактний номер телефону або ж не вказали номер квартири, потрібно надати відповідну інформацію. Це можна зробити, звернувшись до УСЗН.
Як повідомляв Укрінформ, ради, які опікуватимуться питаннями внутрішньо переміщених осіб, вже утворені в 11 областях та при Київській міській військовій адміністрації.