Фільм "Збиті льотчики Росії" з документальної кінотрилогії про воєнну розвідку України покажуть в ефірі національного телемарафону "Єдині новини" у неділю, 3 вересня о 22:15.

Як передає Укрінформ, про це Міністерство культури та інформаційної політики повідомляє у Телеграмі.
"Збиті льотчики Росії: проєкт, що покаже як Сили оборони та безпеки захищали українське небо. Ми зможемо побачити історії восьми збитих російських льотчиків, а також унікальну історію спецоперації воєнної розвідки "Синиця" про одного російського пілота, який перелетів на сторону добра разом зі своїм вертольотом Мі-8 АМТШ зі складу 319 окремого вертолітного полку", - ідеться у повідомленні.

Проєкт з циклу "Воєнна розвідка України" створено Артемом Шевченко, Сергієм Луканцем, Антоном Гойдою, Володимиром Скибою та Владиславом Симоновим спільно з Міністерством оборони за підтримки МКІП.

Як повідомляв Укрінформ, проєкт документальної кінотрилогії про спецоперації воїнів Головного управління розвідки Міністерства оборони України "Збиті льотчики Росії", "Війна на Дніпрі" та "Іноземний легіон" бере участь у мистецькому конкурсі Міністерства культури та інформполітики.