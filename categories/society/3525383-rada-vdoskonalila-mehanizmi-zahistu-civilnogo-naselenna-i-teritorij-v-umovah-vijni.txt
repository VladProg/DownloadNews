Верховна Рада ухвалила Закон "Про внесення змін до деяких законодавчих актів України щодо уточнення повноважень суб’єктів забезпечення цивільного захисту та імплементації норм міжнародного гуманітарного права у сфері цивільного захисту" (№7255).

Як повідомляє Укрінформ із посилання на Телеграм-канал народного депутата від парламентської фракції "Голос" Ярослава Железняка, за відповідний законодавчий акт проголосували 283 парламентарії.
Так, документ приводить у відповідність українське законодавство до норм Женевської конвенції про захист цивільного населення.
Законодавчим актом передбачається внесення змін до Кодексу цивільного захисту України, законів України "Про правовий режим воєнного стану", "Про місцеве самоврядування в Україні", "Про оборону України" в частині імплементації норм міжнародного гуманітарного права у сфері цивільного захисту.
Йдеться, зокрема, про врегулювання порядку маркування розпізнавальними знаками (емблемами), визначеними Конвенцією, будівель та споруд, транспортних засобів, які підпадають під дію норм міжнародного гуманітарного права в особливий період; порядку видачі особам, які підпадають під дію норм міжнародного гуманітарного права, посвідчень та розпізнавальних знаків (емблем), визначених Конвенцією; порядку ідентифікації загиблих з-поміж учасників воєнного конфлікту та цивільного населення та здійснення їх поховання.
Законом вдосконалюються наявні механізми захисту цивільного населення і територій в умовах відсічі та стримування військової агресії російської федерації проти України.
Також уточнюються повноваження органів місцевого самоврядування у сфері цивільного захисту в особливий період та з врахуванням змін, що відбулися в державі у зв'язку із децентралізацією влади.
Окрім того, створюються правові підстави для залучення військових формувань та правоохоронних органів спеціального призначення, а також добровольців до ліквідації наслідків воєнних (бойових) дій чи терористичних актів, надання гуманітарної допомоги цивільному населенню, а також для проведення відновлюваних робіт.
Як повідомлялося, 24 лютого 2022 року російська федерація розпочала повномасштабне вторгнення в Україну, чим продовжила військову агресію, що триває з 2014 року.