Кабінет Міністрів ухвалив рішення, яке дасть змогу здійснювати контроль за кількістю безпритульних тварин гуманними методами, відповідно до кращих європейських практик.

Про це повідомляє Міністерство захисту довкілля та природних ресурсів, передає Укрінформ.
Міністр захисту довкілля та природних ресурсів Руслан Стрілець наголосив, що з початком повномасштабної війни кількість безпритульних тварин в Україні значно зросла, і це питання потрібно вирішувати цивілізованим шляхом.
«Ще до російського вторгнення Україна почала впроваджувати європейські цінності та стандарти щодо захисту тварин від жорстокого поводження, імплементувала у національне законодавство відповідні положення міжнародних угод та директив ЄС у сфері охорони тваринного світу. Наразі ми також не збираємося відхилятися від цього шляху», – заявив він.
Згідно з ухваленим урядом Порядком, органи місцевої влади та самоврядування мають розробити власні місцеві програми регулювання чисельності безпритульних тварин у населених пунктах, керуючись законодавством про захист тварин від жорсткого поводження.
Таких тварин виловлюватимуть, проводитимуть ветеринарні огляди, за необхідності надаватимуть ветеринарну допомогу, проводитимуть вакцинацію, біостерилізацію та інші санітарні заходи. Крім того, забезпечуватимуть ідентифікацію кожної тварини з внесенням дданих про неї та фото до муніципального реєстру.
Після цього тварин передаватимуть до притулків, центрів реабілітації чи під нагляд громадських та благодійних організацій, які здійснюватимуть догляд за ними та шукатимуть нових власників.
Водночас, навіть якщо тварину повертатимуть у місце вилову для вільного проживання, їй щорічно проводитимуть ревакцинацію та контролюватимуть наявність візуальної ідентифікації.
У Міндовкілля переконані, що ці заходи дадуть змогу знизити ризик виникнення різних захворювань, спільних для людей і тварин, а також запобігти випадкам агресивної поведінки тварин та, відповідно, усунути небезпеку для людей.
Фото з відкритих джерел