Протягом останнього тижня нацгвардійці затримали і передали представникам силових відомств 1 446 правопорушників.

Про це повідомив під час брифінгу у Медіацентрі Україна - Укрінформ начальник оперативного управління Головного управління Нацгвардії Олексій Надточий.
“За результатом виконання завдань затримано та передано правоохоронцям 1 446 осіб”, - сказав Надточий.
За його словами, 91 особу затримали за підозрою у скоєнні кримінальних злочинів 11 - за підозрою у причетності до диверсійно-розвідувальних груп і 1 355 - за підозрою у причетності до адміністративних правопорушень.
У затриманих вилучили гранату, дві одиниці холодної зброї та 250 грамів наркотичних речовин.
Крім того, за тиждень фахівці Нацгвардії виявили і знешкодили 1 249 вибухових предметів.
Надточий також нагадав, що 3 червня водолази Нацгвардії дістали з дна Київського водосховища російський вертоліт Мі-35М із двома ліквідованими російськими пілотами на борту.
“Піднята техніка стане одним із доказів присутності військ рф на території України та військових злочинів, скоєних у період повномасштабного вторгнення”, - зазначив начальник управління НГУ.
24 лютого президент рф володимир путін оголосив про початок вторгнення в Україну. Війська рф обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, балістичних ракет, авіабомб.
В Україні запроваджено воєнний стан та оголошено загальну мобілізацію.