Чехія має намір компенсувати брак заробітчан з України за рахунок працівників із Філіппін, а також невійськовозобов'язаних українців.

Про це повідомляє Radio Prague International, передає Укрінформ.
«МВС (Чехії – ред.) надіслало пропозицію на процедуру коментарів. Враховуючи, що чинна квота у 38 тисяч місць на цей час не використовується українцями, пропозиція передбачає скорочення для України до 11 тисяч заяв на рік. Для Філіппін МВС прогнозує збільшення квоти на 5000-10 300 осіб на рік», - йдеться у повідомленні.
При цьому в МВС зазначають, що нова квота використовуватиметься на практиці громадянами України, які мешкають в інших державах ЄС. Крім того, нею можуть скористатися українці, які мають право на законній підставі залишити територію України (переважно жінки, а також чоловіки віком від 60 років).
«Новий обсяг квоти буде достатнім для цієї цільової групи», - повідомили автори проєкту в його обґрунтуванні.
Заявки працівників середньої та низької кваліфікації розглядатиме Генеральне консульство Чехії у Львові. За потреби охочі зможуть звернутися до посольства з проханням скасувати необхідність особистого подання заяви.
Як зазначається, чеські компанії вже давно скаржаться на нестачу працівників. Наприклад, як заявив нещодавно міністр сільського господарства Марек Виборни, в аграрному секторі бракує від 8 тис. до 10 тис. осіб. До початку російського вторгнення ці місця переважно займали українці.