Державне бюро розслідувань, яке ініціювало відсторонення заступника голови Харківської обласної ради Богдана Мальованого від займаної посади, має докази, що посадовець має російське громадянство.

Про це в ефірі телемарафону сказала радниця з комунікацій Державного бюро розслідувань Тетяна Сапьян, передає Укрінформ.
«Зараз ніціатива ДБР уже підкріплена перевіркою конкретних фактів. Справа в тому, що обмін інформацією між Україною та росією фактично був призупинений із 2014 року, тому щоб перевірити дані (щодо наявності у Мальованого громадянства рф - ред.) знадобилося досить багато часу. Як ми розуміємо, зараз м'яч — на полі Харківської обласної ради, щоб вони зібралися і вирішили усунути його від посади. Наскільки я розумію і підтверджую, що є достатньо доказів для того, щоб це зробити. Уже облрада буде вирішувати», — сказала Сапьян.
Вона зазначила, що надалі з’ясовуватиметься, як Мальованого допустили до посади без перевірки подвійного громадянства.
«Коли людина обіймає певну посаду, я так розумію, що її мають перевіряти на наявність громадянства іншої країни і на можливу причетність до якихось кримінальних угруповань. Я думаю, що тут питання будуть до багатьох посадовців. Але зараз мова йде про відсторонення від посади. Його причетність до диверсійно-розвідувальної роботи буде перевірятися. Якщо з'являться докази, які будуть підкріплені конкретними фактами, тоді ми з вами будемо говорити уже про кримінальні провадження», — пояснила Сапьян.
Як повідомляв Укрінформ, у ДБР 6 липня заявили, що звернулися до Харківської обласної ради «з метою відсторонення посадовця, оскільки чиновник такого рангу має доступ до інформації, пов’язаної з обороною Харківської області та іншої, у тому числі таємної інформації».
Раніше голова Харківської облради Тетяна Єгорова-Луценко повідомляла, що для відсторонення Мальованого немає підстав, оскільки СБУ не знайшло підтверджень того, що посадовець має громадянство рф, однак після резонансу в ЗМІ заявила, що ініціює відсторонення Мальованого.
Інформацію про начебто наявність у заступника голови Харківської облради паспорта рф, ідентифікаційного коду та водійських прав, виданих у росії, оприлюднила ще 14 лютого нардеп Ірина Фріз. Вона опублікувала фотографії цих документів.
Сам Мальований у коментарі ЗМІ спростовував наявність у нього російського громадянства.
Посаду заступника Богдан Мальований займає з 25 листопада 2021 року. На ній він за поданням голови облради змінив свого колегу по фракції ОПЗЖ Андрія Малиша, який став фігурантом справи про вимагання 1 млн грн хабаря.