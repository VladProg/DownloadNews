Прокурор Міжнародного кримінального суду Карім Хан заявив, що зосереджений на тому, щоб розслідування російських злочинів в Україні було ефективним, з достатньою кількістю беззаперечних доказів.

Про це він сказав в інтерв’ю Укрінформу.
“Судове засідання розпочнеться, коли про це скажуть судді. Щоб я мав змогу звернутися до суду, потрібні докази. I я не збираюся цього робити, доки у мене не буде якісних, беззаперечних доказів. Водночас я не збираюся зволікати чи тягнути час, поки триває конфлікт. Це баланс. Я, звичайно, зосереджений на тому, щоб розслідування було ефективним, а не повільним. Утім, воно триватиме, доки ми не зможемо зібрати докази. І про це важливо знати не лише команді, яка цим займається. Я сподіваюся, що ми достойно та чесно діятимемо таким чином, щоб не розчарувати жертв і постраждалих. І це важливо не лише для України”, - сказав він.
За його словами, по всьому світу жертви і постраждалі мають усвідомити, що міжнародне правосуддя не може зробити все.
“Воно робить важливий внесок, я маю виконувати свою роботу, але у світі є багато інших важелів, які мають працювати злагоджено заради справедливості”, - наголосив прокурор МКС.
Він також зазначив, що відповідно до Римського статуту, Міжнародний кримінальний суд має юрисдикцію щодо воєнних злочинів, злочинів проти людяності та геноциду.
“Ми працюємо і з Офісом генерального прокурора України, і з національними органами, і зі спільною слідчою групою (JIT), і з Євроюстом. Ми працюємо незалежно і співпрацюємо, щоб докопатися до істини. І все, що я можу сказати, – я не вірю в нескінченні розслідування. Потрібно сфокусуватися, щоб закон мав вплив. І це те, чого ми прагнемо”, - підкреслив він.
Як повідомляв Укрінформ, від початку повномасштабної війни рф проти України зареєстровано 23 766 злочинів агресії та воєнних злочинів і 11 462 злочинів проти національної безпеки.
росія 24 лютого розпочала новий етап війни проти України – повномасштабне вторгнення. російські загарбники обстрілюють та бомбардують мирні міста й села України, вбивають мирне населення. Сили оборони України чинять опір російським військам.