Процес реабілітації пацієнта з травня супроводжуватиметься в електронній системі охорони здоровʼя (ЕСОЗ).

Про це повідомляє пресслужба Міністерства охорони здоров’я, передає Укрінформ.
«Держава дбає про забезпечення сучасної, доказової та ефективної реабілітації, доступ до якої має бути без бюрократії та зайвих паперів для всіх українців, які цього потребують. Для цього весь процес реабілітації пацієнта уже з травня буде супроводжуватися в електронній системі охорони здоровʼя (ЕСОЗ). Передусім, це дозволить зберігати відповідні дані про здоровʼя пацієнта в єдиному місці – електронній картці», - зазначають у МОЗ.
За словами заступниці міністра охорони здоровʼя з цифрового розвитку Марії Карчевич, такий підхід забезпечить надійне зберігання медичних даних пацієнтів, унеможливить їх втрату та дасть змогу медичним фахівцям та реабілітаційним командам у будь-якому куточку країни отримувати доступ до них за згодою пацієнта.
«Тобто, якщо пацієнта буде направлено до іншого медичного закладу, йому не доведеться брати з собою всі медичні документи з попереднього місця реабілітації – уся необхідна інформація буде доступна в його електронній медичній картці», - пояснила Карчевич.
На першому етапі цифровізації лікарі фізичної та реабілітаційної медицини, фізичні терапевти та ерготерапевти будуть вносити всю медичну інформацію про реабілітаційні втручання, результати обстежень та інші необхідні дані до ЕСОЗ. Це дасть змогу повноцінно та надійно зберігати медичні дані про реабілітацію та стан здоровʼя пацієнта.
«Електронне документування реабілітаційної допомоги є важливою частиною змін, над якими ми зараз працюємо. Разом із впровадженням Міжнародної класифікації функціонування, організацією роботи мультидисциплінарних команд з реабілітації, переоснащенням та новим обладнанням у відділеннях лікарень це дозволить скоріше і ефективніше відновлюватися людям, які зазнали травм війни», – зауважила радниця-уповноважена Президента з питань безбар’єрності Тетяна Ломакіна.
Розробка цього функціоналу в ЕСОЗ реалізується в межах проєкту «Реабілітація травм війни в Україні», що впроваджує БФ «Пацієнти України» за підтримки Швейцарії та Європейського Союзу.
Як повідомлялося, у січні Кабінет Міністрів врегулював порядок надання реабілітаційної допомоги, зокрема забезпечення постраждалих внаслідок збройної агресії росії медичними виробами, у тому числі допоміжними засобами реабілітації, на всіх етапах відновлення.