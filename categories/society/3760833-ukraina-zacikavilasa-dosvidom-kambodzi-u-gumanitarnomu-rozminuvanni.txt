Україна розраховує на співпрацю з Королівством Камбоджа в питаннях гуманітарного розмінування, а також підготовці спеціалістів, пошуку донорів, взаємодії дотичних державних інституцій та обміні досвідом в цій сфері.

Про це заявила перша віцепрем’єрка – міністерка економіки України Юлія Свириденко під час відеоконференції з генеральним директором Камбоджійського Центру розмінування Хенг Ратаном, передає Укрінформ з посиланням на Мінекономіки.


Фото: me.gov.ua

«Досвід Камбоджі в сфері гумрозмінування надзвичайно корисний для нас, ми вивчатимемо його. Україна зацікавлена в продовженні та розширенні програм навчання наших піротехніків, а також у співробітництві в сфері гумрозмінування за іншими напрямками. Зокрема, в обміні досвідом щодо організації процесу, пріоритизації робіт, залученню донорів, операторів протимінної діяльності», - зазначила Свириденко.

Вона розповіла, що на сьогодні обстеження та розмінування здійснюють близько 3 тисяч саперів з урядових та неурядових організацій і залучено більш як 20 машин. З огляду на масштаби завдань з очищення української землі – а потенційно забрудненими вважаються близько 174 тисяч квадратних кілометрів – цих потужностей недостатньо.
Юлія Свириденко повідомила генеральному директору Камбоджійського Центру розмінування про підготовку Україною Стратегії протимінної діяльності й запросила фахівців з Камбоджі взяти участь у роботі груп, зокрема дати фахову оцінку документа.
Як повідомлялося, Україна нині є найбільш замінованою країною, тож знадобляться десятиліття, аби повністю її розмінувати. Згідно з матеріалами словацького аналітичного центру, розмінування потребує близько 30 відсотків території України. За оцінками Світового банку, розмінування коштує від 2 до 8 доларів за квадратний метр, і обійдеться в 37,4 млрд доларів протягом наступних 10 років.