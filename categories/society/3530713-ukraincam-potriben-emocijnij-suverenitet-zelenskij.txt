Українцям потрібен своєрідний емоційний суверенітет, щоб не підігрувати інформаційній грі ворога проти нашої країни

Про це Володимир Зеленський сказав у відеозверненні, передає Укрінформ.
"Сьогоднішній день показав, наскільки важливо, щоб ми дбали про Україну і один одного у тому, що ми говоримо, і як переживаємо цей час. Скільки людей сьогодні налякав фейк про масовий російський ракетний удар по Україні, після всього того, що відбувалося в попередні тижні. Після Дніпра, Вінниці, Часового Яру. Скільки нервів псує це постійне тиражування страшилок від російських пропагандистів і посадовців. Скільки проблем українці створюють самі для себе довіряючи будь-якому анонімному джерелу. Це набуває іноді нездорових форм, коли соціальними мережами і сайтами поширюються свідомі вкиди з росії, мета яких тільки одна – доповнити ракетний і артилерійський терор проти нашої держави іще й інформаційним терором", - сказав Зеленський.

За його словами, українцям потрібен своєрідний емоційний суверенітет, щоб не залежати від того, що ворог постійно запускає проти нас, щоб не підігрувати його інформаційній грі проти України, щоб мати силу сприймати свідомо будь-яку інформацію та повідомлення, і бачити, кому і для чого вони потрібні та чи потрібні вони саме Україні.
Зеленський зазначив, що іноді інформаційна зброя може зробити більше, ніж зброя звичайна.
"Очевидно, що будь-якими ракетами і артилерією Росії не вдасться зламати нашу єдність і збити нас зі своєї дороги. І так само очевидним має бути й те, що українську єдність не зламати і брехнею чи залякуванням, фейками чи теоріями змови.Ми вистоїмо. Ми переможемо. Відвоюємо своє, відбудуємо своє життя. Ми зробимо це разом – тільки так це можливо. Це можливо тільки без взаємопоборювання. Це наш обовʼязок перед усіма поколіннями нашого народу, які боролися за нашу свободу і суверенітет України", - сказав Президент.
24 лютого президент рф володимир путін оголосив про початок повномасштабного вторгнення в Україну. Війська рф обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, балістичних ракет.
Фото: ОП