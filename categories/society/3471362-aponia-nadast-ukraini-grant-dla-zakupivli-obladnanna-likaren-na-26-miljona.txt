Уряди України та Японії підписали угоду, яка передбачає надання гранту для закупівлі спеціального обладнання для українських лікарень на суму 2,61 млн доларів США.

Про це повідомляється на Урядовому порталі, передає Укрінформ.
«Щодня ми бачимо, як увесь цивілізований світ підтримує Україну та нашу медичну сферу. Через війну, розв’язану росією, Україна втратила не лише значну частину медичних закладів, а й необхідне обладнання та матеріали. Тому зусилля МОЗ та наших партнерів направлені на відновлення потужностей медичної системи, аби пацієнти в різних куточках країни були забезпечені якісними медичними послугами», – зауважив заступник міністра охорони здоров’я Олексій Яременко.
Зазначається, що за грант від уряду Японії Україна планує закупити ендоскопи, а також супутнє обладнання. Ще частина коштів буде спрямована на навчання медичного персоналу.
Як повідомлялося, 15 квітня розпорядженням Кабінету Міністрів було схвалено проєкт угоди між урядом України та урядом Японії, що передбачає домовленості та основні напрями залучення кредиту Японського агентства міжнародного співробітництва з метою реалізації спільного з Міжнародним банком реконструкції та розвитку системного проекту «Друга позика на політику розвитку у сфері економічного відновлення».