Президент Володимир Зеленський закликав цьогорічних випускників шкіл не втрачати своїх можливостей і розвиватися, вчитися й боротися за свою свободу.

Про це він сказав у вечірньому відеозверненні, передає Укрінформ.
"Цьогоріч в Україні немає цієї нашої традиційної шкільної святковості. І це зрозуміло. Такий час. Така ситуація. Та й не в усіх школах України навчання в цьому році завершується саме в травні. Та й не всі випускники зараз на території нашої держави. Але що незмінно – яким би не був час і якою б не була ситуація – треба не втрачати свої можливості. Треба боротися. Треба розвиватися. Треба захищати свою свободу й уміти користуватися цією свободою. А отже, треба бути освіченими та сміливими. Не втрачати жодного дня у житті", - сказав Зеленський.
Він наголосив, що всі обов'язково мають вірити в Україну, адже саме тут для українців і українок найбільше шансів для успіху.

"А особливо – після нашої перемоги. Яку ми обов'язково здобудемо. І обов'язково приберемо словосполучення «тимчасово окуповані» щодо нашої землі, яка стане назавжди звільненою. Як би не було складно", - сказав Зеленський.
Як повідомлялося, 24 лютого російська федерація розпочала новий етап війни проти України – повномасштабне вторгнення, російські загарбники обстрілюють та бомбардують мирні міста й села України, катують і вбивають мирне населення. Сили оборони України чинять запеклий опір російським військовим та завдають їм великих втрат.