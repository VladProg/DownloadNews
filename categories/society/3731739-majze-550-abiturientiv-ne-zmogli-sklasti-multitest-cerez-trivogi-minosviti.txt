Майже 550 абітурієнтів не змогли скласти НМТ через тривоги, 90 особам результати тесту скасували через списування.

Про це в ефірі загальнонаціонального телемарафону "Єдині новини" сказав заступник міністра освіти та науки Михайло Вінницький, передає Укрінформ.
"Були різні проблеми, 543 особи, на жаль, мусять писати цей тест вдруге, через те, що була довготривала повітряна тривога... У нас є так само 90 осіб, яким ми були змушені скасувати їх результати, через те, що вони почали фотографувати і висвітлювати в інтернеті завдання", - розповів Вінницький.
За його словами, якраз 15 та 16 червня було найбільше повітряних тривог, в деяких екзаменаційних центрах, наприклад, в університеті ім. Каразіна, взагалі не змогли приступити до тестування.
Заступник міністра додав, що ці абітурієнти зможуть скласти НМТ у додаткову сесію.
Ті особи, яким результати були скасовані, зможуть скласти НМТ в наступному році.
Як повідомляв Укрінформ, з 5 червня розпочалася основна сесія Національного мультипредметного тесту (НМТ), яка тривала до 23 червня. На неї зареєструвалося 284 тис. вступників. Додаткова сесія НМТ пройде 11–24 липня. Для вступників з тимчасово окупованих територій діє гаряча лінія з питань вступу в українські виші - 0 800 504 425
У 2023 році Національний мультипредметний тест складало понад 260 тисяч осіб, з яких 20 тисяч - з-за кордону. Для порівняння, у 2022 році НМТ складали 214 тис. випускників.