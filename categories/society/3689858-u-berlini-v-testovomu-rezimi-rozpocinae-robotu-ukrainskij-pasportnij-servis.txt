У Берліні в тестовому режимі розпочинає роботу відокремлений підрозділ ДП «Документ», який допомагатиме вимушено переміщеним українцям вирішувати питання з паспортними документами.

Про це повідомляється на сайті Міністерства внутрішніх справ України, передає Укрінформ.
"У результаті плідної співпраці Державної міграційної служби, МЗС та МВС України у столиці Німеччини у тестовому режимі розпочинає свою роботу відокремлений підрозділ ДП «Документ». Зокрема, відкриття стаціонарного центру обслуговування громадян «Паспортний сервіс» у місті Берлін дасть змогу забезпечити українців дійсними паспортними документами, що дозволить їм отримувати фінансову та гуманітарну допомогу, дозволи на роботу, навчання та вільно перетинати кордони", - йдеться у повідомленні.






У Берліні розпочав роботу український «Паспортний сервіс»/Фото: Ольга Танасійчук, Укрінформ


































Центр обслуговування громадян «Паспортний сервіс» у Берліні розташований за адресою: Am Treptower Park 14, 12435 Berlin, поверх 2.
Обслуговування відвідувачів здійснюється з понеділка по суботу включно з 9:00 до 18:00 за «живою» чергою (електронна черга запрацює згодом).
Громадяни зможуть отримати такі послуги: оформлення або обмін ID-картки чи закордонного паспорта; обмін паспорта зразка 1994 року на ID-картку (за бажанням чи у разі непридатності); одночасне оформлення закордонного паспорта та ID-картки; обмін посвідчення водія; страхування.
Детальний перелік послуг, електронний запис та інформація щодо необхідних документів доступні на офіційному сайті ДП «Документ».
На сьогодні, окрім Німеччини, підрозділи «Паспортного сервісу» доступні також у чотирьох містах Польщі (Варшава, Краків, Ґданськ, Вроцлав), у Туреччині (Стамбул), Словаччині (Братислава) та Чехії (Прага).
Як повідомлялося, українські біженці з 1 квітня зможуть оформлювати у Польщі посвідку на тимчасове проживання.