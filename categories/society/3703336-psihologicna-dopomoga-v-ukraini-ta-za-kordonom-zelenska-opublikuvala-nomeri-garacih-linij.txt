Дружина Президента Олена Зеленська радить українцям звертатися по психологічну допомогу до фахівців і поділилась номерами телефонів відповідних гарячих ліній в Україні та низці інших країн світу.

Про це вона зазначила у Телеграмі, передає Укрінформ.
«Попросити допомоги — сміливе рішення. Особливо, якщо не звикли звертатися за психологічною підтримкою. Якщо звикли думати, що впораєтесь самостійно. Якщо соромно, боляче і неясно, з чого почати розмову із незнайомою людиною. Але так потрібно, щоб хтось прямо зараз вислухав. Будь ласка, — поговоріть із тим, хто послухає фахово. Хто розуміє,як підтримати так, аби не нашкодити. Хто допоможе зібрати думки докупи і дасть пораду, що робити в кризовій ситуації (і не тільки). Бо навіть якщо ви в безпеці і прямо зараз нічого поганого не сталося, але вам важко, — ви маєте право на підтримку», - наголосила перша леді.
Зеленська закликала українців зберегти гарячі лінії психологічної допомоги, які працюють в Україні, та закордонні лінії для українців (в наявності 20 країн), за якими з'єднають з фахівцями для консультації або, за необхідності, можуть спрямувати до інших спеціалістів.


Як повідомляв Укрінформ, програма ментального здоров’я "Ти як?" створена за ініціативи першої леді Олени Зеленської. Вона зумовлена потребою у психосоціальній підтримці щонайменше у 15 мільйонів громадян, які, за даними МОЗ, відчуватимуть погіршення психоемоційного стану різного ступеня тяжкості. За експертними оцінками, 40-50% населення України потребуватиме психологічної підтримки різного ступеня інтенсивності.
У межах кампанії створено спеціальну сторінку та запущено кампанію в соціальних мережах.
Перше фото: Офіс Президента