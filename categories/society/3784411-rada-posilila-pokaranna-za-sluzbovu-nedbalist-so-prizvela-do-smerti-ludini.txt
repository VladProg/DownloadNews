Верховна Рада України ухвалила закон щодо посилення кримінальної відповідальності за службову недбалість, якщо вона спричинила загибель людини.

Про це повідомив народний депутат України від парламентської фракції «Голос» Ярослав Железняк у Телеграмі, передає Укрінформ.
Він уточнив, що законодавча ініціатива 4634 була підтримана 286 народними депутатами.
Метою документа є посилення кримінальної відповідальності за службову недбалість, що спричинила смерть людини.
Законом передбачено доповнення статті 367 Кримінального кодексу України новою ч.3, яка встановлює кримінальну відповідальність за службову недбалість, що призвела до загибелі людини.
У результаті таких змін передбачено покарання у вигляді позбавлення волі на строк від п'яти до восьми років з позбавленням права обіймати певні посади чи займатися певною діяльністю на строк до трьох років та зі штрафом від двох тисяч до п’яти тисяч неоподатковуваних мінімумів доходів громадян або без такого.
Очікується, що ухвалення закону забезпечить посилення кримінальної відповідальності за службову недбалість.