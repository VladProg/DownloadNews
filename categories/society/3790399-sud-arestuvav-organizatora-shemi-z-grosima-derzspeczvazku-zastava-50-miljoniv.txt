Вищий антикорупційний суд обрав запобіжний захід підприємцю, підозрюваному у ймовірному заволодінні коштами Держспецзв'язку – тримання під вартою з альтернативою застави у розмірі 50 мільйонів гривень.

Як передає Укрінформ, про це ВАКС повідомляє у Телеграмі.
"22 листопада, слідчий суддя Вищого антикорупційного суду частково задовольнив клопотання детектива НАБУ, погоджене прокурором САП та застосував до підприємця запобіжний захід у вигляді тримання під вартою строком на 60 діб", - ідеться у повідомленні.
Як альтернативу суд призначив йому заставу у розмірі 50 мільйонів гривень.
Підприємця підозрюють у ймовірній організації схеми щодо заволодіння коштами Державної служби спеціального зв’язку та захисту інформації.
Як повідомляв Укрінформ, детективи Національного антикорупційного бюро повідомили про підозру в заволодінні 62 млн грн голові Державної служби спеціального зв'язку та захисту інформації, його заступнику та іншим службовим особам.
У понеділок, 20 листопада, представник уряду у Верховній Раді Тарас Мельничук повідомив, що Кабінет Міністрів звільнив голову Державної служби спеціального зв’язку та захисту інформації України Юрія Щиголя та його заступника.
Під час обшуку у колишнього голови Держспецзв'язку Юрія Щиголя правоохоронці знайшли у телефоні криптогаманець, на якому зберігається криптовалюта на 1,2 млн доларів.