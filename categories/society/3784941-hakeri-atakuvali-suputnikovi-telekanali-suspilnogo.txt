Супутникові телеканали Суспільного Мовлення зазнали атаки – їх намагалися глушити й підмінити контент.

Як передає Укрінформ, про це Державний комітет телебачення і радіомовлення України повідомив у Фейсбуці з посиланням на пресслужбу Суспільного.
Зафіксовані спроби втручання в роботу п’яти телеканалів, які глядачі дивляться через індивідуальні супутникові антени. Ідеться про Перший, Суспільне Новини, Суспільне Крим, Суспільне Культура та Суспільне Спорт.
На Т2 і кабельних мережах ефір тривав без змін.
Розпочалася атака 9 листопада об 11:07. Технічні спеціалісти відповідних служб усунули проблеми й поновили мовлення о 12:56.
Як повідомлялося, Суспільне Мовлення є незалежною медіакомпанією з охопленням на всіх платформах: телеканали «Перший», «Суспільне Новини», «Суспільне Культура», «Суспільне Спорт» і національна мережа місцевих каналів, радіостанції «Українське Радіо», «Радіо Промінь», «Радіо Культура» і «Радіоточка».