Із початку дії програми з компенсації за працевлаштування внутрішньо переміщених осіб нею скористалися вже понад 4 тисячі роботодавців.

Про це повідомляє пресслужба Державної служби зайнятості, передає Укрінформ.
«Під час воєнного стану компенсацію в сумі 6500 грн на місяць протягом двох місяців може отримати роботодавець, який взяв на роботу внутрішньо переміщену особу. З початку дії програми таку компенсацію вже отримали понад 4 тисячі роботодавців», — йдеться в повідомленні.
Зазначається, що за даною програмою уже було профінансовано понад 37 млн грн.
Також повідомляється про те, що за аналогічний період 1130 роботодавців отримали компенсацію в сумі єдиного внеску за створення нового робочого місця та працевлаштування на нього безробітних з числа соціально незахищених категорій громадян.
Окрім того, 103 підприємства отримали понад 73 млн грн за програмою компенсації застрахованим особам допомоги по частковому безробіттю у разі скорочення чи зупинення виробництва. Наголошується, що дана послуга допомогла зберегти робочі місця майже 17 тис. працівників.
Також співробітники органів державної служба зайнятості надали допомогу у підборі персоналу та організації профнавчання 736 роботодавцям, які скористалися послугами програми з релокації бізнесу із зон активних бойових дій.
Як повідомлялося, за умовами програми підтримки працевлаштування переміщених осіб працедавці, які беруть таких людей на роботу, можуть отримати по 6500 грн за кожного працевлаштованого. Подати заявку на компенсацію витрат роботодавець може за 5 днів після працевлаштування ВПО. Право на отримання компенсації від держави мають роботодавці, які працевлаштували ВПО після 24 лютого, виплачували їм зарплату не меншу за мінімальну (6500 грн), сплачують єдиний внесок на загальнообов’язкове державне соцстрахування, подали податкову звітність за 4 квартал 2021-го або за увесь 2021 рік.