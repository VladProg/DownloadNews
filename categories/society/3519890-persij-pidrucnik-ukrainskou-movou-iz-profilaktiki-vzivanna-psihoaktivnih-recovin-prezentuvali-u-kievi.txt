В Україні з'явився перший посібник українською мовою «Європейська навчальна програма з профілактики» з попередження вживання в суспільстві психоативних речовин.

Презентація видання відбулась в Укрінформі за участі представників ГО «Геополітичний альянс жінок» спільно з Європейським центром моніторингу наркотиків і наркозалежності (EMCDDA).
«Ніхто не заперечує, що нам необхідна профілактика. Однак, на жаль, гроші витрачаються на неефективні підходи, які не є науково обґрунтованими. Цей посібник містить всі матеріали, які викладаються на курсі навчальної програми. Кожну програму учасники мають змогу оцінити завдяки наданим інструментам і визначити, чи буде вона працювати, або взагалі не потрібно на неї витрачати кошти», - сказала керівниця проєкту з перекладу та адаптації посібника Олена Пугач.

Також вона зазначила, що в українській версії книги залишився зміст англомовного видання, «оскільки це науково обґрунтовані підходи, перевірені часом". "Це досвід Європи, світовий досвід, які стали доступними завдяки виходу підручника», - зауважила Пугач.
Книга містить інформацію з таких тем, як епідеміологія, основи науки профілактики, моніторинг й оцінювання, приклади профілактичних програм в різних середовищах – у сім’ї, у школі, на роботі. Посилання на першоджерела також збережені.
За словами начальника центру організації психіатричної допомоги ДУ “Інститут психіатрії, судово-психіатричної експертизи та моніторингу наркотиків МОЗ України» Олександра Суховія, виданий підручник є важливим навчальним інструментом завдяки перекладу наявних практик.
«На жаль, в Україні під час адаптації в різні документи потрапляють бездоказові методики. У МОЗ є чинний наказ № 1422, згідно з яким стандартизація медичних послуг ведеться шляхом простого перекладу з англійської мови з певних доказових джерел. Тому такі перекладені й не адаптовані інструменти вважаються найбільш якісними, хоча вони можуть не відповідати у чомусь реаліям та можливостям в України», - розповів він.
Підручник «Європейська навчальна програма з профілактики» став продуктом співпраці між різними українськими установами, зокрема, МОЗ, МОН, МВС, Інституту психіатрії та медичної експертизи, Інституту психіатрії при університеті імені Т. Шевченка та ін. за участі Європейського моніторингового центру з наркотиків і наркозалежності.
Реалізація профілактичних заходів щодо вживання наркотиків здійснюється в межах «Стратегії державної політики України щодо наркотиків на період до 2030 року». Першою ціллю цієї програми, як відзначила президентка «Геополітичного альянсу» Світлана Саламатова, «є популяризація здорового життя та зменшення попиту на вживання психоактивних речовин».
Науковий аналітик з питань охорони здоров’я Європейського центру моніторингу наркотиків та наркозалежності Анне Бергенстрьом зазначила, що підхід багатьох експертів, спрямований на демонстрацію негативних наслідків для здоров’я, спричинених вживанням психоактивних речовин, не є ефективним і потребує змін.
«Науково обґрунтовані дослідження говорять про те, що висвітлення негативних сторін не принесе бажаного результату, коли ми говоримо про молоде покоління. Ми сподіваємося, що підручник, виданий українською мовою, спонукатиме до переходу у цій кампанії від системи оповіщення до науково обґрунтованих систем, які ми описали та довели в цій книзі. Ми сподіваємося, що вона буде частиною загальноукраїнської програми боротьби з наркотиками», - підкреслила Бергенстрьом.
Трансформація заходів щодо попередження вживання психоактивних речовин актуалізувалася в Україні через війну, що пов’язано із розширенням «групи ризику», яку, за словами директорки департаменту взаємодії з Нацполіцією МВС Вікторії Мозгової, можуть поповнити особи, дотичні безпосередньо до бойових дій.
«Ми, безумовно, зацікавлені, щоб профілактика та інші аспекти роботи із залежними особами виходили на рівень науково обґрунтованих досліджень. Це не тільки питання цивільного населення. Є інша категорія: наші військові, наші правоохоронці, медичні працівники, рятувальники, волонтери, журналісти, ті ж психологи – ті особи, які пропускають крізь себе страх і біль війни», - сказала вона.
Також Мозгова додала, що посилення кампанії щодо профілактики необхідно через вимушене послабленням контролю правоохоронних органів над наркообігом в Україні.
«Незважаючи на те, що в нас трафік наркотиків у державу морськими шляхами, авіаперевезеннями фактично не здійснюється, у нас існує злочинність, пов’язана з наркотиками. Також нагальним є питання, пов’язане з канабісом, - його вирощування в цілях лікування. Правоохоронні органи, які мають контролювати це питання, на зараз задіяні в безпековій сфері. На сьогоднішній день не завжди вдається оцінити масштаби наркозлочинності, оскільки є додатковий фронт, на якому задіяні 24/7 правоохоронні органи України, насамперед поліція», - розповіла Мозгова.
На думку учасників конференції, цей проєкт також став частиною євроінтеграційного шляху України. Зокрема, головний науковий аналітик з профілактики Грегор Бурхарт зазначив, що коли запускався цей проєкт, було підкреслено, що Україна – це Європа, бо вона долучається до європейських цінностей, які цінують права людини, життя людини, зменшуючи ризики вживання наркотиків. "Цей підручник – осердя європейської природи України, зокрема, у справі зловживання наркотиків», - зазначив він.
Фото з відкритих джерел