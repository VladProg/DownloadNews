До Дня святого Миколая діти-сироти отримали ноутбуки, книжки та солодощі.

Захід відбувся у клубі Кабінету Міністрів України, повідомляє кореспондент Укрінформу.
"Знайте, що ваші батьки – герої, вони зробили все, щоб врятувати нашу державу, а ми як держава зробимо все, щоб їхній подвиг був закарбований назавжди, щоб ті, хто залишився без батьків відчували, що вони не самі", - сказала Верещук.
Подія об'єднала 47 дітей, зокрема, переселенців з Донеччини, Харівщини, Луганщини, батьки яких загинули як на фронті, так і внаслідок окупації.
Під час заходу одна з гостей розповіла, що опікується малим Владиславом, мати якого загинула наприкінці березня в окупованій Бородянці. Дитина ще день провела біля тіла матері, сказала вона. Згодом Влада прихистили сусіди, а надалі завдяки волонтерам його родичка вивезла хлопця з Бородянки. Дідусь двох онуків розповів, що батько хлопців загинув під Волновахою, і діти жаліються, що воїна поховали без почестей.
Як розповіла Верещук Укрінформу, на захід запросили людей, які подавалися на допомогу Фонду ім. Клементія Шептицького, але ще її не отримали.
"Людей багато, тих, хто загинув, також багато, а фонд обмежений. І ми хочемо, щоб якомога більше людей знало, що вони не самі", - сказала вона.
До Дня святого Миколая діти отримали ноутбуки, книги та солодощі. Книжкову частину організували за допомоги першої леді Олени Зеленської, а спонсором цінних подарунків став посол Китаю Фань Сяньжун.
"Пан Фань сам вийшов на нас і запропонував з їхнього посольського фонду профінансувавати 70 ноутбуків для дітей", - зазначила Верещук.
Як повідомлялося, Фонд імені блаженного священномученика Климентія Шептицького створений з ініціативи віцепрем’єр-міністра України Ірини Верещук та уряду Польщі. Він підтримує визволених із полону українок та осиротілих через війну дітей.
На останньому засіданні комісії Фонду ухвалено рішення про надання грошової допомоги 70 жінкам, яких визволили 17 жовтня під час обміну військовополоненими. Кожній із них нададуть одноразову виплату в розмірі близько 10 тис. злотих, що орієнтовно еквівалентна сумі в розмірі 100 тис. грн.
Також ухвалено рішення про грошову допомогу 75 дітям за програмою підтримки для дітей віком до 18 років, які втратили через війну обох чи одного з батьків. Їм надаватиметься щомісячна фінансова допомога в розмірі близько 5 тис. гривень (720 злотих).