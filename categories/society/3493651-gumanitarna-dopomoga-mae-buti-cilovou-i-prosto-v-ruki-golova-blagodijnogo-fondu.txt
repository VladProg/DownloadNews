Лише цільова допомога волонтерських і благодійних організацій здатна забезпечити всім необхідним тих, хто цього потребує.

Таку думку висловив засновник Благодійної організації «Благодійний фонд «Об'єднання іудейських релігійних організацій» Михайло Заславський під час пресконференції в Укрінформі «Діяльність та взаємодія благодійних фондів з органами влади та громадськими організаціями в умовах воєнного стану».
Заславський вважає, що допомога благодійних фондів і волонтерських організацій буде по-справжньому корисною, якщо формуватиметься за цільовим принципом, враховуючи конкретні потреби реципієнтів. Саме за таким принципом з перших днів війни працює очолюваний Заславським фонд.
«Ми спілкуємося з позиції цільової допомоги. Так, наприклад, підключається багато українських бізнесменів, які надають чимало продуктів харчування. Ми працюємо напряму з людьми, які готові допомагати, надсилаючи допомогу спрямованого змісту. Наприклад, ЗСУ постачаємо шкарпетки, труси, бритви, засоби гігієни, армійські пайки тощо. Це дає можливість серйозно забезпечити потреби», - сказав Заславський.
Крім того, на його думку, гуманітарна допомога має надаватися безпосередньо тим, хто її потребує. Це убезпечить від зловживань псевдоволонтерів.
«Коли є конкретний замовник, наприклад, комендатура Бучанського району чи Ірпінська ОТГ. Наприклад, ми робимо медичні аптечки для військових. Ми збираємо їх самотужки і стараємося, щоб вони йшли прямо в руки бійців. Ніякому командуванню ані бронежилети, ані аптечки, нічого іншого ми не передаємо. Ми віддаємо прямо в руки бійцям, які від’їжджають на схід країни, у гарячі точки. І ми це робимо чітко й спрямовано», - зазначив Заславський.
Основну діяльність Благодійний фонд «Об'єднання іудейських релігійних організацій» розгорнув у постраждалих від російських окупантів районах Київщини, а також на Житомирщині. З початку війни фонд доправив населенню, ЗСУ, територіальній обороні близько 280 тонн продуктів, медичних препаратів на 6 тис. людей. Також фонд надає відповідне обладнання ЗСУ, зокрема, бронежилети, тепловізори, каски тощо.
Як повідомляв Укрінформ, за даними заступника керівника Офісу Президента Кирила Тимошенка, тільки за один тиждень травня в Україну завезли 29 тис. тонн гуманітарної допомоги; це - продукти харчування, одяг, ліки, товари військового призначення, меблі, автомобілі, генератори та тепловізори.
Із 24 лютого триває повномасштабне вторгнення рф в Україну. російські війська знищують об'єкти інфраструктури, масовано обстрілюють житлові райони українських міст і селищ із використанням артилерії, реактивних систем залпового вогню та балістичних ракет. В Україні оголошено воєнний стан і загальну мобілізацію.