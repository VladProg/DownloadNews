Центр протидії дезінформації при Раді національної безпеки спростував основні фейки про "тривожний рюкзак" дитини.

Як передає Укрінформ, про це ЦПД повідомляє у Телеграмі.
Зокрема фейком є твердження, що рюкзак для укриття потрібно збирати лише тим дітям, які навчаються в школі. Насправді якщо дитина навчатиметься офлайн, відвідуватиме садок та різні гуртки, під час можливої евакуації чи спуску до укриття, вона повинна брати з собою рюкзак.
Також неправдивою є думка про те, що у дитини в рюкзаку обов'язковим є лише смартфон, все інше надасть школа.
"Подбайте, щоб у наплічнику вашої дитини обов’язково були речі, які забезпечують життєдіяльність дитини у разі завалу укриття. Наприклад, індивідуальний набір ліків в разі наявності хронічної хвороби дитини. З детальним переліком необхідних речей можна ознайомитися за посиланням", - наголосили у ЦПД.
Черговим фейком є те, що школа нібито повинна забезпечити дітей наплічниками зі всім необхідним. У ЦПД наголосили, що це обов’язок батьків. А заклад освіти заздалегідь готує запас їжі, води, засобів гігієни, ковдр, ліхтариків, універсальних аптечок тощо.
Як повідомляв Укрінформ, ЦПД викрив чергові російські фейки про "біолабораторії" в Україні.
Фото: ЦПД, Телеграм