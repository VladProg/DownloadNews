ГО «Український центр захисту прав людини» презентував проєкт щодо захисту прав полонених та членів їхніх сімей і відкрив гарячу лінію.

Про це повідомила на пресконференції в Укрінформі голова правління ГО «Український центр захисту прав людини» Людмила Денісова.
“Мета проєкту — це допомога родинам військовополонених, цивільних особам та комбатантам, які потрапили у полон. Ми це робимо за допомогою пошуку, у нас є різні засоби і джерела інформації... Юридичні консультації та адвокатську підтримку ми надаємо цим родинам, а також гуманітарну та психологічну допомогу”, - сказала Денісова.
За її словами, від початку повномасштабної війни, за даними Міжнародної комісії з питань зниклих безвісти, в Україні зникло понад 15 тисяч осіб, причому в організації зазначають, що це консервативна оцінка і таких людей набагато більше. Управління Верховного комісара з прав людини ООН станом на 27 листопада зафіксувало понад 17 тисяч випадків загибелі та поранення цивільних, зокрема загинуло 6655 осіб.
Денісова також навела дані УВКБ ООН, згідно з якими з України станом на 26 листопада виїхало 7 млн 867 тисяч осіб, з них майже 85 відсотків — це жінки та діти. Водночас переміщено/депортовано близько 2 млн 852 тисяч, з них 5 тисяч дітей.
При цьому внутрішньо переміщених осіб у країні налічується 6 млн 540 осіб.
Таким чином, підсумувала Денисова, група ризику становить понад 18 млн осіб. “Це люди, які потребують нашої уваги і уваги держави. Це люди, які можуть перебувати або в полоні, або їх примусово утримують на території рф і родина про це не знає”,- наголосила вона.
За її словами, в Україні зараз багато органів займаються цими людьми. Однак через те, що діє розгалужена система і немає єдиного органу, переважно люди не знають, куди саме звертатись.
ГО «Український центр захисту прав людини» відкрив гарячу лінію за номером 0800 33 07 09. Голова правління організації додала, що Центр співпрацює з міжнародними правозахисними організаціями, представниками громадянського суспільства, благодійними фондами.
ГО «Український центр захисту прав людини» створена в червні 2022 року, її мета - допомагати родинам військовополонених, цивільним особам та некомбатантам, які потрапили в полон до рф.