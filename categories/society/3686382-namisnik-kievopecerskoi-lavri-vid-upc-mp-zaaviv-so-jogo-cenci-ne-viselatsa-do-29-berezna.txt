Намісник Києво-Печерської лаври від Української православної церкви (так званого МП або РПЦвУ) митрополит Павло (Лебідь) знову заявив про неможливість покинути територію лаври до 29 березня.

Про це він сказав у відеозверненні російською мовою, опублікованому на Ютуб-каналі лаври, повідомляє Укрінформ.
«Нам дали часу два тижні – до 29 березня, щоб ми виселилися з обителі. Ми не зможемо цього зробити з жодної причини. Тому що за 35 років братія зробила все, щоб упорядкувати життя для монахів і паломників. Тут у нас все те, що необхідне для життя - кухня одна й друга, вишивальниці цех, пральня, тому що приїздить багато паломників. Сьогодні у нас немає місця, куди це все вивезти, а лишати ми нічого не маємо наміру», – зазначив Павло.

Він також розповів, що навколо і всередині лаври перебувають правоохоронці, а братія отримала повідомлення про перевірку переданого братії державою.
Водночас митрополит Павло додав, що не знає, чи дозволять братії перебувати на території лаври до Великодня, і закликав вірян приходити до лаври на молитву, зауваживши, що безпеки гарантувати не може через нібито "можливих провокаторів".
"Сьогодні ми не знаємо, чи продовжать нам час хоча б перебути Пасху і вивозити наше майно, але я всіх закликаю до молитви, приходьте на територію лаври", - заявив намісник лаври від УПЦ (МП).
Як повідомляв Укрінформ, у Києво-Печерській лаврі заявили про розрив договору про оренду з УПЦ (МП) з 29 березня.
Намісник Києво-Печерської лаври митрополит Павло (УПЦ (МП)) заявив, що ченці Української православної церкви (московського патріархату) не збираються виселятися з Лаври.
Міністр культури та інформаційної політики Олександр Ткаченко заявив, що ченці зможуть після завершення державних перевірок залишитись у Лаврі за певних умов.
Митрополит Київський і всієї України Епіфаній у своєму зверненні до братії Києво-Печерської Свято-Успенської Лаври та громадськості заявив, що про закриття монастиря в Лаврі та припинення в ньому молитви, богослужінь, чернечого життя не йдеться.