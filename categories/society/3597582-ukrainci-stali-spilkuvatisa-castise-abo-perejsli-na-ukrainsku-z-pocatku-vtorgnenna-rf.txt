Майже 57% українців стали спілкуватися частіше або перейшли на українську мову з початку повномасштабного вторгнення російської федерації в Україну 24 лютого.

Як передає Укрінформ, про це свідчить опитування, проведене 18-19 жовтня 2022 року на замовлення Суспільного.
Зокрема, 42% українців стали спілкуватися українською більше. 14% громадян повністю перейшли на українську.
«Жителі міст з населенням 50 тисяч і менше частіше спілкувалися українською ще до повномасштабного вторгнення, ніж великі міста. Тому збільшення їх спілкування українською не таке виражене, як серед жителів великих міст (54% проти 60% у великих містах). Водночас жителі невеликих населених пунктів частіше за великі міста повністю переходять на українську: 17% — у містах менше ніж 50 тисяч перейшли на українську, а серед міст 50 тисяч та більше таких лише 11%», - ідеться в повідомленні.
Дослідження було проведено 18-19 жовтня цього року компанією Gradus Research на замовлення Суспільного і за підтримки BBC Media Action.
За допомогою мобільного додатку Gradus було опитано 1000 респондентів віком 18-60 років по всій Україні, окрім захоплених територій та зон активних бойових дій. Вибірка відображає структуру населення України віком 18-60 років за статтю, віком, розміром населеного пункту та освітою. Похибка дослідження складає 3,1% з довірчим інтервалом 95%.
Як повідомляв Укрінформ, згідно з результатами загальнонаціонального опитування, більшість українців схвально ставляться до декомунізації та дерусифікації, а також переважно негативно ставляться до націоналізму.