Єдиний реєстр зброї має запрацювати в Україні 23 червня цього року.

Про це у інтерв’ю «РБК-Україна» поінформував міністр внутрішніх справ Ігор Клименко, передає Укрінформ.
«Це база, яка запрацює 23 червня цього року. І в цей реєстр буде вноситися вся зброя, яка є на території нашої держави. Тобто, кожен громадянин може чітко розуміти, яка зброя у нього є, коли він має її відстріляти, коли принести в дозвільну систему для перевірки і так далі», - сказав Клименко.
Урядовець зазначив, що українські громадяни зможуть дистанційно купувати зброю і не стояти в чергах.
За його словами, МВС України обмінюється інформацією з країнами Євросоюзу, міністерствами внутрішніх справ і, зокрема, з Європолом щодо нелегальної зброї, яка є у наших базах.
«Також вони контролюють можливе розповсюдження цієї зброї на території Європейського Союзу. Вони достатньо щільно з нами співпрацюють стосовно формування Єдиного реєстру зброї», - уточнив міністр.
Клименко заявив, що зброя, яка потрапила до наших громадян під час широкомасштабного вторгнення РФ, не є їхньою власністю.
«Ми пропонуємо цю зброю зареєструвати і зберігати до закінчення воєнного стану. У тому числі для того, щоб зустріти ворога, якщо він піде десь на прикордонні території. Після закінчення війни ця зброя має бути здана державі», - поінформував глава МВС.
За його словами, звичайно, будуть чітко виписані принципи, як та зброя, яка зараз на руках у людей, і та зброя, яка потрапила до наших громадян під час війни, буде здана до дозвільної системи, або до військових формувань, або як МВС буде її реєструвати з нашими громадянами.
«У будь-якому випадку, має бути контроль за обігом зброї. Ми маємо знати, скільки зброї на руках, в якому вона стані і де вона може бути використана – чи то мисливська зброя, чи то інший вид зброї. Ці правила чіткі, вони мають бути прописані в тих наших законодавчих ініціативах, які ми розробляємо спільно з Офісом президента, народними депутатами і Кабінетом міністрів», - сказав він.
Відповідаючи на питання, чи наше суспільство готове до того, щоб мати зброю після війни, Клименко висловив думку, що так - якщо українці з часом пройдуть відповідне навчання.
«У першу чергу це стосується безпечного поводження зі зброєю. Тому що в кожній сім'ї є чоловік, дружина, є діти. І ми маємо бути впевнені, що їхнє життя також в безпеці. Після того, як ми створимо відповідні умови для зберігання такої зброї і тренування з такою зброєю, наприклад, тир, де буде зберігатися ваша вогнепальна зброя, тоді так», - вважає міністр.
Глава МВС запевнив, що та зброя, яка була видана міністерством, уся зареєстрована.
Як повідомлялося, 26 квітня МВС почало формування груп для навчання суб’єктів господарської діяльності користування Єдиним реєстром зброї.
Фото: Pexels