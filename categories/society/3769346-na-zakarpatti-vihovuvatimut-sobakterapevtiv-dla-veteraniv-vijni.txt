На Закарпатті виховуватимуть собак-терапевтів для підтримки ветеранів війни та безкоштовно передаватимуть їх за заявками військових, на разі навчання проходять троє таких псів.

Про це у Фейсбуці повідомив голова Закарпатської ОВА Віктор Микита, передає Укрінформ.
«Започатковуємо нову програму підтримки ветеранів і ветеранок війни в боротьбі з психологічними травмами. Цей напрямок є унікальним для нашої країни та спрямований на психоемоційну реабілітацію бійців із застосуванням методів каністерапії – різновиду психотерапевтичної допомоги за участю собак-терапевтів», - повідомив він.
Зазвичай, зазначив Микита, такий вид терапії психологи застосовують у роботі з військовими під час проведення сеансів.
«Однак ми вирішили піти далі – виховувати чотирилапих і передавати їх безпосередньо ветеранам. Після навчання чотирилапих безоплатно передаватимуть на запит ветеранам. Також буде можливість обрати конкретну собаку певної породи», - додав голова Закарпатської ОВА.
З його слів, перші три собаки вже проходять підготовку в Кінологічному центрі й через три місяці будуть готові до передачі ветеранам.






На Закарпатті виховуватимуть собак-терапевтів для підтримки ветеранів війни / Фото: Закарпатської ОДА






















Зі слів глави Закарпатської ОВА, цей досвід запозичили від партнерів зі США, де до боротьби з психологічними травмами військових залучені чотирилапі, які дають їм можливість знайти нового друга, котрий потребує уваги й піклування, завжди буде поряд та безмежно відданий своєму власнику.
Зазначається, що спілкування з тваринами дозволяє швидше відновитися після перенесених захворювань і відійти від страху та тривог.
Також в ОВА повідомили, що заявку на отримання собаки ветерани зможуть оформити онлайн на порталі.