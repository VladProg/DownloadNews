Поліція німецького Бремена з'ясовує обставини нападу групи російськомовних молодиків на чотирьох українців, одного з яких пограбували.

Як повідомляє Укрінформ, про це пише Tagesschau.
За даними поліції, семеро нападників умисно намагалися спровокувати бійку з чотирма 19-річними українцями, вигукуючи проросійські гасла.
“Вони врешті вдарили одного українця пістолетом, вкрали його навушники й годинник та втекли”, - йдеться у повідомленні.
За інформацією видання, поранений зазнав легких травм, йому надали амбулаторну допомогу.
Уточнюється, що інцидент стався ще у вівторок. Поліція встановила особу одного з нападників - 16-річного хлопця затримали та передали законному опікуну.
Зараз правоохоронці шукають свідків нападу.
Як повідомляв Укрінформ, у вересні прокуратура землі Нижня Саксонія порушила справу щодо замаху на ненавмисне вбивство за фактом нападу на групу українських дітей.