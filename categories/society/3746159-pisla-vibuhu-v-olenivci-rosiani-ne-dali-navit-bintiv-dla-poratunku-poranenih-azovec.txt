Росіяни не надавали жодної медичної допомоги пораненим, яких вдалося врятувати зі знищеного вибухом бараку в Оленівці, і не дали навіть бинтів, щоб військовополонені самі допомогли побратимам.

Про це в інтерв'ю Укрінформу розповів командир 1-го батальйону бригади «Азов» Арсен Дмитрик (позивний «Лемко»), який перебував у тій колонії і вижив після теракту.
«Ми... надавали одне одному допомогу підручними матеріалами, хоч їх у нас майже не було. Ми кричали, просили дати нам хоч бинтів, турнікетів – самі все зробимо. Але нічого не дочекалися. Дехто (з охоронців – ред.) просто ходив і посміхався. А хлопці стікали кров’ю і помирали… Ми, хто міг, відтягували їхні тіла і складали під плотом. Медичної допомоги протягом кількох годин нам ніхто не надавав», – згадує військовий.
Він розповів, що після вибуху з охопленого полум'ям бараку полоненим довелося вибиратися самотужки, двері були зачинені. Охорона спочатку розбіглася, а тоді повернулася і пострілами в повітря зганяла бранців на бетоновану доріжку. Там вони залишалися кілька годин, намагаючись зупиняти кров пораненим за допомогою власної натільної білизни, в якій спали у мить теракту. Лише пізніше на допомогу прийшли інші полонені – медики з мінімальним набором перев'язочних матеріалів.
Через кілька годин постраждалих переписали, роздрукували фотографії, зробили накладну – і тільки тоді повезли в лікарні Донецька. При цьому поранених закидали в КамАЗи і везли на шаленій швидкості. За інформацією Дмитрика, кілька бійців, які були в іншій вантажівці, не доїхали до лікарні — загинули дорогою.
«Всіх нас завезли в центральну донецьку лікарню. П’ять будівельних КамАЗів, в яких майже сотня худющих, обгорілих, поранених, без одягу бійців. Нас просто висипали, не дали ні вилізти, ні винести побратимів», – засвідчив «Лемко».
Арсен Дмитрик є військовослужбовцем «Азову» з 2014 р., має ордени «За мужність» II і III ступенів. Разом з іншими захисниками Азовсталі 20 травня 2022 р. за наказом командування вийшов з комбінату, склавши зброю. У ніч з 28 на 29 липня 2022 р. був у бараці в колонії в Оленівці на Донеччині, який підірвали росіяни, убивши понад 50 українських бранців. Звільнений з російського полону 21 вересня 2022 р.