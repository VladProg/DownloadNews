У неділю, 4 грудня, розпочнеться візит в Україну Верховного комісара ООН з прав людини Фолькера Тюрка, який проведе в Україні чотири дні на запрошення українського уряду.

Як передає Укрінформ, про це повідомляє "Голос Америки".
«Очікується, що новий Верховний комісар, який був призначений на цю посаду у вересні, відвідає Київ та сусідні області, Харків, Ізюм та Ужгород. Також він зустрінеться з посадовцями національного та місцевого уряду, представниками», - зазначає ЗМІ.
2 грудня Незалежна міжнародна комісія ООН з розслідування воєнних злочинів рф оприлюднила заяву про руйнівний вплив війни на українських дітей.
Комісія також приділяє значну увагу руйнуванню цивільної інфраструктури, енергетичних і транспортних мереж.
Експерти ООН нагадують, що цивільна інфраструктура захищена міжнародним гуманітарним правом, тож вони «мають намір детально вивчити це питання» та подати доповідь Раді ООН з прав людини в березні наступного року.
За даними ООН, унаслідок повномасштабного вторгнення росії в Україну загинули 6557 цивільних осіб, 10 074 дістали поранення. При цьому зауважується, що реальні цифри значно вищі через обмеження доступу до зони бойових дій.
Як повідомлялося, 4 березня Рада ООН з прав людини ухвалила резолюцію «Становище у сфері прав людини в Україні, що склалося внаслідок російської агресії». Відповідно до документа Рада заснувала Незалежну міжнародну комісію з розслідування воєнних злочинів рф в Україні.
У жовтні комісія представила Генеральній асамблеї ООН детальний письмовий звіт, у якому зафіксовано велику кількість вчинених російськими військами воєнних злочинів, порушень прав людини та міжнародного гуманітарного права в Україні.
Комісія складається з трьох осіб - Еріка Месе з Норвегії (голова), Ясминки Джумхур з Боснії та Герцеговини й Пабло де Грейффа з Колумбії.
Фото: unhcr.org