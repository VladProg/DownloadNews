Прем’єр-міністр Денис Шмигаль заявляє, що ті хто влаштовував геноцид у Бабиному Яру під час Другої світової війни однакові з тими, хто влаштовує геноцид українців зараз, і їм дорога лише до міжнародного трибуналу.

Про це Шмигаль написав у Телеграмі, передає Укрінформ.
“У роки Другої світової війни Бабин Яр у Києві став місцем великої трагедії. Місцем, де за кілька днів у 1941 році нацисти розстріляли більш ніж 30 тисяч київських євреїв. А за два роки окупації кількість жертв в урочищі сягнула 100 тисяч людей різних національностей”, - ідеться у повідомленні.
За його словами, “здавалося, це жахіття залишилося назавжди в минулому. Але через 81 рік в Україні, у центрі Європи, це знову повторилося. Розстріли, масові поховання”.
“Ті, хто влаштовував геноцид у 1941-му, і ті, хто влаштовує геноцид у 2022-му, - однакові злочинці, яким дорога лише до міжнародного трибуналу”, - підкреслив Прем’єр-міністр.
“Вічна пам'ять жертвам трагедії Бабиного Яру. Вічна пам'ять усім невинно убієнним”, - додав Шмигаль.
Як повідомляв Укрінформ, 29-30 вересня в Україні вшановують пам'ять жертв масових розстрілів, здійснених гітлерівцями у Києві в Бабиному Яру (29–30 вересня 1941 року).