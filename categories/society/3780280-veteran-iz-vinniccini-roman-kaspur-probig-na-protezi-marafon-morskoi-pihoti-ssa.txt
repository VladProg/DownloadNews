Ветеран із Вінниччини Роман Кашпур у неділю пробіг на протезі Марафон морської піхоти США. Наступна мета – нью-йоркський марафон.

Про це Роман Кашпур написав у Фейсбуці, передає Укрінформ.
«Ну що ж, друзі, на сьогодні фініш! Місію ще не виконано, тому що вже через сім днів, у наступну неділю, я знову відчую драйв від забігу на 42 км! Нью-Йорк, чекай!» - написав Кашпур.
За його словами, долати дистанцію Марафону морської піхоти США на протезі «було класно, було хардкорно». Разом із ним цей марафон пробігла дружина Юлія.

Роман 5 листопада планує пробігти марафон у Нью-Йорку. Таким чином, він двічі за тиждень здолає на протезі дистанцію у 42 км.
Як повідомляв ветеран раніше, своїми марафонськими пробігами він хоче мотивувати важкопоранених побратимів та посестер. І показати, що життя триває, не зважаючи ні на що. Окрім того, під час марафонів у США він збирає кошти, які підуть у Благодійний фонд «Громадянин»/Citizen Charity foundation для протезування верхньої кінцівки бійця із позивним «Малий».

Нині в активі Романа Кашпура, окрім Марафону морської піхоти США, 43-й Лондонський марафон і напівмарафон у Брюсселі, які він пробіг на протезі цієї весни. Він став першим з українських ветеранів, хто здолав повну марафонську дистанцію на протезі.
Як повідомлялося, Роман Кашпур пішов воювати добровольцем у 19 років. У 22-ому поблизу Марʼїнки підірвався на міні, втратив кінцівку. Після поранення знайшов себе у спорті. Менш ніж через рік після ампутації переміг в «Іграх героїв». У грудні 2021 року встановив рекорд України, протягнувши 16-тонний літак Ан-26 на відстань 6,4 м за 44 секунди.
Після повномасштабного вторгнення знову пішов боронити країну, через пів року повернувся додому у місто Хмільник і зайнявся волонтерством та спортом.
Фото: Фейсбук Романа Кашпура