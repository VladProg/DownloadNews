Панельна дискусія «Поверніть дітей в Україну: викрадення українських дітей» відбулась 7 вересня в приміщенні німецького Бундестагу за участі політиків, дипломатів, експертів, юристів, волонтерів, журналістів.

Про це повідомляє кореспондент Укрінформу.
«Ця тема не знайшла до цього часу належного розголосу в німецькому суспільстві, тому зараз українська сторона надає зусиль, щоби й ті, хто приймає рішення, і, найголовніше, широка громадськість знали про ці жахливі факти», - сказав посол України в ФРН Олексій Макеєв.

За його словами, щоби повернути кожну дитину, нам потрібна увага всього світу, адже ця гуманітарна трагедія має всі ознаки геноциду, запрошені експерти-юристи. факти. Макеєв зазначив, що вже є домовленість, що по центральних каналах німецького телебачення вийдуть сюжети, зокрема, Пауль Ронцгаймер (який постійно висвітлює війну в Україні, зокрема, з передової, та робить інтерв’ю з українськими керівниками, а 7 вересня взяв участь у дискусії в Берліні – ред.) зробить кілька своїх репортажів і подкастів.
Те, що вона вивозила дітей, каже і сама Росія. Втім, українська влада не довіряє російським цифрам (понад 700 тисяч – ред.), зазначила Дарія Герасимчук, радниця-уповноважена Президента України з прав дитини та дитячої реабілітації.
«Ми вважаємо її перевищеною, як і всю, чого стосується російська пропаганда. Ми переконані, що росіяни могли потенційно викрасти близько 200-300 тисяч українських дітей, бо стільки перебувало на тимчасово окупованих територіях», - зазначила Герасимчук. Точно українській стороні відомо про 19 546 дітей, депортованих до Росії чи Білорусі. Повернути вдалося досі лише 386.
Але загалом від війни постраждали майже 7 млн українських дітей, якщо не фізично, то морально. Росіяни хочуть понівечити життя дітей в Україні, покалічити їх, щоби вони зазнали максимального психологічного тиску, інше завдання – провести максимальну русифікацію, мілітаризувати, щоби згодом ці діти повернулися в Україну в якості російських військових, сказала уповноважена. Вона закликала створити глобальну систему захисту дітей у світі, адже це може бути проблемою й для інших країн.
Україна проводить велику роботу, щоби розкрити злочини проти дітей, але також усі воєнні злочини, які здійснюють росіяни на території нашої держави. За словами Юлії Усенко, очільниці Департаменту захисту інтересів дитини та протидії насильству Офісу Генерального прокурора України, на сьогодні Україна зареєструвала понад 100 тисяч кримінальних проваджень про вчинення воєнних злочинів на території України російськими військовими. З них 3222 – це злочини проти українських дітей. Це вбивства, катування, сексуальне насильство, викрадення, депортація, примусове переміщення, напади на школи, лікарні, відмова в наданні гуманітарної допомоги тощо. Асиміляція дітей у російське суспільство є нічим іншим як примусовою передачею дітей з одної національної групи в іншу.
«На юридичному фронті ми, звісно, хочемо отримати підтримку інших країн, у тому числі Німеччини в тому, що стосується проведення спільних розслідувань. Щоби Німеччина долучилась до механізму універсальної юрисдикції. Усі країни, які розділяють з нами необхідність відповідальності за вчинення злочинів на території України, мають разом з нами добивати на юридичному фронті докази та показувати готовність притягувати до відповідальності всіх причетних до скоєння міжнародних злочинів, попри дипломатичний імунітет», - сказала Усенко.






У Берліні говорили про викрадення українських дітей росіянами / Фото: Ольга Танасійчук


























































Те, що робить Росія, «має знаки геноциду, спроб знищити народ, адже культурне знищення - це також знищення... Путін і Львова-Бєлова несуть персональну відповідальність», - зазначила ексдепутатка Бундестагу, керівниця Центру Liberale Moderne Марілуїзе Бек. Вона зауважила, що політика Заходу, Німеччини в тому числі на залучення Росії, бізнес з нею сприяла тому, що дійшло до війни. Тепер складається враження, що повної поразки Росії насправді Захід не хоче, а лише сподівається, що Путін буде послаблений. Але «у Путіна довге дихання», через 2-3 роки російська оборонна промисловість буде працювати на повну потужність, отже Захід має надати сучасну зброю зараз.
З Бек погоджується депутат від ХДС Родеріх Кізеветтер, який згадав блокування Берліном і Парижем перспективи України членства в НАТО, закупівлю Німеччиною дешевих енергоносіїв аж до економічної залежності від Кремля, розповсюдження в ФРН російських наративів і існування сильного проросійського лобі. І наразі лейтмотивом є: «головне – не стати стороною конфлікту».
«Ми маємо зробити зараз усе, що зробили б для своєї власної безпеки», - підкреслив депутат.
У дискусії взяли участь волонтери, які розповіли про конкретні приклади своєї роботи з пошуку та рятування дітей. Це фактично перший подібний публічний захід, присвячений саме проблемі викрадення дітей, у Німеччині.