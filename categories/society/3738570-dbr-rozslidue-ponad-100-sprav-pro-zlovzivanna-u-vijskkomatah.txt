Державне бюро розслідувань від початку повномасштабного вторгнення РФ розслідує 106 кримінальних проваджень про порушення під час роботи територіальних центрів комплектування та військово-лікарських комісій, фігуранти яких отримали неправомірної вигоди на 1,2 млн грн.

Як передає Укрінформ, про це ДБР повідомляє у Телеграмі.
”Після початку повномасштабної агресії рф проти України деякі посадовці територіальних центрів комплектування та соціальної підтримки почали використовувати воєнний стан для власної наживи. Бюро системно викриває та розслідує всі факти недбалого виконання чиновниками своїх обов’язків, використання своїх владних повноважень для хабарництва чи організації корупційних схем”, - зазначили у ДБР.

Інфографіка: ДБР

Як наголосили в бюро, особливо резонансними для суспільства є порушення законів та злочини з боку посадовців військкоматів, які повинні безпосередньо забезпечувати обороноздатність країни. Відповідно, ДБР посилило протидію злочинам у територіальних центрах комплектування та соціальної підтримки.
Від початку повномасштабної війни ДБР розслідує 106 кримінальних проваджень щодо порушень під час роботи територіальних центрів комплектування та військово-лікарських комісій. За результатами цієї роботи 21 особі повідомили про підозру, до суду направлені 8 обвинувальних актів щодо 16 осіб.
Дії фігурантів проваджень завдали державі збитків на 769 тис. грн, а самі вони одержали неправомірної вигоди на 1,2 млн грн.
За матеріалами розслідувань ДБР рішенням судів заарештовано майно підозрюваних та обвинувачених на 1,5 млн грн.
Як повідомляв Укрінформ, Міжвідомча слідча група у складі детективів Національного антикорупційного бюро та слідчих Державного бюро розслідувань за процесуального керівництва прокурорів Спеціалізованої антикорупційної прокуратури завершила розслідування щодо чиновників Міністерства оборони України у справі зловживань при закупівлі харчування для ЗСУ.