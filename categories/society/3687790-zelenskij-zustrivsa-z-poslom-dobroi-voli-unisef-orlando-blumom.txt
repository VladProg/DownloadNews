Президент України провів зустріч із послом доброї волі актором Орландо Блумом та командою ЮНІСЕФ

Про це Володимир Зеленський сказав під час відеозвернення, передає Укрінформ.
"Зустрівся із послом доброї волі ЮНІСЕФ Орландо Блумом та командою ЮНІСЕФ – організації, яка займається гуманітарною підтримкою й захистом дітей. ...Ми обговорили питання відбудови нашої країни, нашої шкільної інфраструктури. Я вдячний за цю допомогу. Ми домовилися, щоб наші команди працювали над кількома напрямами", - розповів глава держави.

Зокрема, за словами Президента, це питання повернення українських дітей, депортованих до країни-агресора, створення бомбосховищ у закладах освіти, а також технічне забезпечення дистанційного навчання в тих районах, де неможливо навчатися офлайн через відповідні загрози.

Володимир Зеленський відзначив, що Орландо Блум давно й змістовно працює напрямом захисту дітей. Актор відвідував Донбас ще до повномасштабного вторгнення і бачив, що принесла Україні російська агресія.

Як повідомлялося, Київ відвідав британський актор, посол доброї волі ЮНІСЕФ Орландо Блум. Зокрема, він поспілкувався з дітьми в київському метро.
Фото: ОП