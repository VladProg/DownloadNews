Дискусії про двомовність в Україні залишилися в минулому, українська мова перемогла.

На цьому наголосив виконувач обов'язків міністра культури та інформаційної політики Ростислав Карандєєв під час відкриття радіодиктанту національної єдності у Таврійському національному університеті ім. Вернадського в Києві, передає кореспондент Укрінформу.
«Дискусії про двомовність в Україні залишилися в минулому. Українська мова перемогла», - наголосив він.
Карандєєв додав, що дискусії про місце української мови на світових комунікативних майданчиках теж минули.

Також глава МКІП нагадав, що за підтримки першої леді України впроваджуються проєкти з поширення української мови як однієї з актуальних мов культурного діалогу, зокрема, в музейних електронних гідах.
Крім того, він акцентував, що великим досягненням є те, що українська мова «стає однією з мов діалогу і комунікації на міжнародних платформах, конференціях та інших комунікативних майданчиках», а також предметом інтересу іноземців «через героїзм Збройних сил України, через стійкість українського народу».
Як повідомлялося, 27 жовтня українці святкують День української писемності та мови та беруть участь у радіодиктанті.