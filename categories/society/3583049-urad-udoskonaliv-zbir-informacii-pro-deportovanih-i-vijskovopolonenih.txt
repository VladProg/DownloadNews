Уряд уточнив функції Національного інформаційного бюро (НІБ), на які спрямовуються бюджетні кошти, зокрема на забезпечення гарячої лінії.

Як передає Укрінформ, про це повідомляє Міністерство з питань реінтеграції тимчасово окупованих територій.
Зауважують, що рішення уряду допоможе оперативніше реагувати на звернення громадян, які повідомляють про зникнення, полон, депортацію чи примусове переміщення близьких людей.
"Відповідні зміни, розроблені Мінреінтеграції, сьогодні було прийнято Кабміном. Постанова забезпечує використання бюджетних коштів відповідно до покладених на інформаційне бюро функцій. Серед іншого кошти виділятимуться на обслуговування реєстрів, що наповнюються даними про оборонців України, які перебувають у полоні держави-агресора, а також про військовополонених ворогів", - йдеться у повідомленні.
Фінансування відповідних реєстрів про військовополонених українців, заручників, депортованих, примусово переміщених громадян, в тому числі дітей, сприятиме належній фіксації всієї відомої інформації про таких осіб.
У Мінреінтеграції нагадують номер гарячої лінії НІБ: 16-48.
Як повідомляв Укрінформ, Європейський парламент ухвалив резолюцію із засудженням політики насильницької депортації громадян України, яку російські загарбники проводять на тимчасово окупованих територіях України.
російська окупаційна влада на захоплених територіях України проводить заходи з фільтрації та насильницької депортації українців до російської федерації, що є грубим порушенням Четвертої Женевської конвенції ООН та розцінюється як воєнний злочин.
За даними, що були оприлюднені в ООН, російська влада застосувала фільтрацію та депортувала до рф від 900 тисяч до 1,6 мільйона громадян України. Значна частина цих людей були відправлені до віддалених регіонів Далекого Сходу.