У Варшаві у суботу десятки тисяч людей узяли участь у Параді рівності, який цьогоріч був поєднаний з “КиївПрайдом”.

В акції взяли участь кілька тисяч українців, передає кореспондент Укрінформу.
“Не буде прав ЛГБТ-спільноти, якщо не буде вільної України”, - підкреслив перед початком параду один з керівників “КиївПрайду” Ленні Емсон.
Він висловив жаль з приводу того, що цьогорічний Парад рівності неможливо провести в Києві через широкомасштабну війну, і подякував полякам за те, що вони разом з українцями співорганізували марш.
Своєю чергою Пауліна Пєхна-Венцкевич з організації “Волонтерство рівності” зазначила, що сьогодні усі солідарні з Україною. Вона підкреслила, що для поляків неабияка честь організовувати цьогорічний прайд з українцями.
Парад рівності відбувся під патронатом мера Варшави Рафала Тшасковського, який привітав гостей з України.
За повідомлення “КиївПрайду” у Фейсбуці, у варшавській акції взяли участь 120 тис. осіб, зокрема 2-3 тис. людей йшли в українській колоні.
“Ми привернули увагу до війни в Україні, закликали світ допомагати Україні, зокрема звільнити українських захисниць”, - зазначили у “КиївПрайді”.
Українські учасники маршу несли плакати “Вільна Україна”, “Свободу захисникам Маріуполя”, “Азовсталь – свободу захисникам”, “Свобода, рівність, ЗСУ” і скандували гасло “Слава Україні!”.
До участі у варшавському параді долучилися представники іноземних посольств, а також єврокомісар з питань рівності Гелена Даллі.
На прохання української сторони цьогоріч російським організаціям відмовлено в участі у Параді рівності.
За інформацією польської поліції, парад проходив мирно, без ексцесів.
Фото: PAP/Tomasz Gzell