Директора одного з державних підприємств Національної академії аграрних наук України судитимуть за вимагання 60 тисяч доларів з підприємця для зміни цільового призначення землі.

Як передає Укрінформ, про це Державне бюро розслідувань повідомляє в Телеграмі.
“Працівники ДБР завершили досудове розслідування відносно директора одного з державних підприємств Національної академії аграрних наук України, який вимагав у підприємця 60 тисяч доларів США хабаря. Обвинувальний акт скеровано до суду”, - ідеться в повідомленні.
Посадовець вимагав від приватного підприємця гроші за можливість змінити цільове призначення двох його земельних ділянок загальною площею 4 га під будівництво.
Директор обіцяв не створювати штучні перешкоди та видати підприємцю акт списання сховища сільськогосподарського призначення, що перебуває на балансі держпідприємства та розміщене на одній із цих ділянок.
Працівники ДБР 18 листопада минулого року затримали директора держпідприємства після одержання ним 50 тисяч доларів.
Йому загрожує позбавлення волі на строк від 7 до 12 років з конфіскацією майна.
Як повідомляв Укрінформ, 21 травня у Полтавській області за підозрою у вимаганні 500 тисяч гривень затримали начальника Миргородської районної військової адміністрації.