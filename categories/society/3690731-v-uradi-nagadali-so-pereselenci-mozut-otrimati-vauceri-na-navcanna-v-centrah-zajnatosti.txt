Внутрішньо переміщені особи та громадяни, звільнені з полону, можуть отримати в центрах зайнятості ваучери на навчання.

Про це повідомило Міністерство з питань реінтеграції тимчасово окупованих територій, передає Укрінформ.
Ідеться про документ, за яким повністю або частково оплачується вартість навчання в закладах освіти. Видається він, зокрема, на перепідготовку за робітничою професією, здобуття ступеня магістра на основі вищої освіти за іншою спеціальністю чи підвищення кваліфікації.
"Такі ваучери можуть отримати в тому числі внутрішньо переміщені особи працездатного віку. А також – звільнені з полону особи, стосовно яких встановлено факт позбавлення свободи внаслідок збройної агресії проти України. Цей факт встановлює відповідна комісія, яка працює при Мінреінтеграції", – зазначили у міністерстві.
Указані категорії громадян можуть звернутися до центру зайнятості для отримання ваучера на навчання, якщо вони:

не зареєстровані в центрі зайнятості як безробітні або не отримували ваучер раніше;
протягом останніх трьох років не проходили перепідготовку за рахунок коштів Фонду державного соціального страхування на випадок безробіття;
мають професійну (професійно-технічну), фахову передвищу або вищу освіту.

Загалом визначені 70 професій і спеціальностей, за якими можна отримати ваучер. З відповідним переліком, а також із процедурою видачі ваучерів можна ознайомитися на сайті Державного центру зайнятості.
Як повідомляв Укрінформ, уряд затвердив новий порядок професійної підготовки, перепідготовки та підвищення кваліфікації зареєстрованих безробітних, який передбачає надання освітньої послуги за принципом «гроші ходять за людиною».