З моменту запровадження воєнного стану через систему «Шлях» видано понад 1,27 млн дозволів на виїзд за кордон, переважна більшість – у бізнесових справах.

Як передає Укрінформ, про це свідчать дані сервісу Опентадабот.
«Загалом станом на 1 березня 2023 року за «загальною процедурою» було видано більше 1,27 млн дозволів на виїзд. Переважна більшість стосується виїздів у бізнес-справах - близько 1,1 млн дозволів», - йдеться в повідомленні.

За інформацією сервісу, лише 170 тис. дозволів на виїзд за кордон стосуються здійснення гуманітарних місій.
Більше третини дозволів для бізнесу - близько 400 тис. - видані з листопада.
Що ж до виїздів з гуманітарною метою, тут усе стабільніше - 70 тис. дозволів протягом останніх трьох з половиною місяців.
Як відомо, на період дії воєнного стану чоловікам – громадянам України віком від 18 до 60 років обмежено виїзд за межі держави. Система «Шлях» дозволяє чоловікам-водіям (волонтерам) легально перетинати кордон в умовах воєнного стану з метою перевезення для потреб ЗСУ або інших військових формувань.