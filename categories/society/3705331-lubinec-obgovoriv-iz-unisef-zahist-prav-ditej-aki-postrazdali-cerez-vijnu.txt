Уповноважений Верховної Ради з прав людини Дмитро Лубінець під час зустрічі з Представництвом Дитячого фонду ООН (ЮНІСЕФ) в Україні обговорив забезпечення захисту прав дітей, які постраждали через збройну агресію рф проти України.

Про це омбудсман поінформував у Телеграмі, передає Укрінформ.
“Ключова тема – забезпечення захисту прав дітей, які постраждали через російську збройну агресію проти України. Розповів представникам фонду про діяльність Офісу Омбудсмана в цьому напрямку та презентував інформаційні матеріали з цієї теми”, - зауважив він.
У свою чергу, голова Представництва ЮНІСЕФ в Україні Мурат Шахін заявив, що фонд готовий допомагати Офісу Уповноваженого та зміцнювати співпрацю для захисту прав дітей.
“Також ми обговорили майбутні спільні заходи та взаємодію. Дякую партнерам за дружню та продуктивну зустріч! Переконаний, що наша співпраця буде результативною”, - зазначив омбудсман.
Як повідомлялося, Лубінець висловив думку, що місія ООН могла би розшукувати українських дітей, депортованих до росії.
Фото: Офіс омбудсмена