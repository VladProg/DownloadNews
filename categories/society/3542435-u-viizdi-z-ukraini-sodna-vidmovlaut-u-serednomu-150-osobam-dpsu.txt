За матеріалами Держприкордонслужби відкрито понад 170 кримінальних проваджень про незаконне переправлення ухилянтів через кордон

Про це повідомив на брифінгу в Медіацентрі Україна – Укрінформ речник Державної прикордонної служби Андрій Демченко.
"За матеріалами співробітників оперативно-розшукових підрозділів ДПСУ розпочато понад 170 кримінальних проваджень за незаконне переправлення осіб через державний кордон України (ст. 332 ККУ)", - зазначив він.
За словами Демченка, прикордонники щодня затримують порушників, які намагаються незаконно залишити країну. Тільки за минулу добу таких було більш як 30.
Загалом з 24 лютого поза пунктами пропусків прикордонники затримали понад 4400 ухилянтів. Ще більш як 2100 осіб зупинено в пунктах пропуску під час спроби виїхати за підробленими документами чи в інший незаконний спосіб.
Окрім того, додав речник ДПСУ, щодня відмовляють у перетині кордону на виїзд у середньому близько 150 особам. Більшість з них - чоловіки, які підпадають під відповідні обмеження.
Як повідомляв Укрінформ, одеські правоохоронці оголосили підозру трьом ділкам, котрі організували схему незаконного переправляння військовозобов'язаних громадян на територію Молдови під виглядом бійців тероборони за "тарифом" 9 тис. доларів з однієї особи.
Фото: dpsu.gov.ua