Наразі основним завданням є вигнання ворога з нашої землі, а після перемоги влада знайде можливість відновити зруйновані українські міста.

Про це голова політичної партії "Слуга народу", заступниця керівника однойменної парламентської фракції Олена Шуляк заявила в інтерв‘ю Укрінформу.
"Зараз наше основне завдання – вивести ворога з території України, у тому числі з Маріуполя. Коли не буде ворога, ми точно знайдемо можливість відновити наші зруйновані міста", – підкреслила Шуляк, відповідаючи на запитання, чи має влада розуміння, як відбудувати фактично повністю зруйновані загарбниками міста, зокрема Маріуполь.
Вона зауважила, що поки зарано робити підрахунки потенційних витрат на післявоєнне будівництво.
"Ми маємо сконцентруватися на тому, щоб допомогти Збройним силам України вигнати ворога з нашої землі", – наголосила політик.
Водночас Шуляк запевнила, що після того, як захисники повністю звільнять Україну від загарбників, буде відбудовано нові сучасні міста з необхідними безпековими запобіжниками, зокрема з бомбосховищами. Окрім того, за її словами, при будівництві значна увага приділятиметься питанням енергоефективності та інклюзивності.
"Будемо створювати нові публічні простори, парки, сквери, широкі проспекти. Обов’язково зважатимемо на забезпечення міст комфортною інфраструктурою. Не повторюватимемо помилок, зроблених упродовж 30 років. Знищимо всю радянщину. Натомість застосовуємо найкращі європейські практики", – наголосила Шуляк.
Як повідомлялося, Президент України Володимир Зеленський заявив, що план відновлення України після перемоги дасть можливість побудувати нову й сучасну європейську країну. Зеленський підкреслив, що план відбудови країни є всесвітньою програмою на сотні мільярдів доларів, до якої будуть залучені багато держав.