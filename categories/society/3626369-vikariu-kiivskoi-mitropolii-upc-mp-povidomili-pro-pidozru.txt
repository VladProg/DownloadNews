Вікарію Київської митрополії Української православної церкви (МП) повідомили про підозру за фактом розпалювання релігійної ворожнечі та ненависті.

Як передає Укрінформ, про це Офіс генерального прокурора повідомляє у Телеграмі.
За процесуального керівництва Кіровоградської обласної прокуратури вікарію Київської метрополії Української православної церкви повідомлено про підозру за фактом розпалювання релігійної ворожнечі та ненависті, образи почуттів громадян у зв’язку з їхніми релігійними переконаннями (ч. 1 ст. 161 Кримінального кодексу України).
За даними слідства, вікарій на засіданні благочинних Кіровоградської єпархії УПЦ розповсюджував літературу російського видавництва, яка містить висловлювання, що мають ознаки розпалювання ворожнечі та ненависті, залежно від релігійних уподобань. В подальшому він розповсюдив її по інших єпархіях.
Досудове розслідування здійснює Служба безпеки України.
Як повідомляв Укрінформ, Служба безпеки заявила, що зібрала беззаперечні докази вини колишнього керівника Кіровоградської єпархії УПЦ (МП) у підривній діяльності проти України.