Кабінет Міністрів під час засідання 24 червня ухвалив звільнити Євгена Кудрявця з посади заступника міністра освіти і науки з питань європейської інтеграції.

Про це інформує пресслужба уряду, передає Укрінформ.
Водночас іншим своїм рішенням уряд призначив Кудрявця першим заступником міністра освіти і науки.
Крім того, уряд призначив заступницею міністра освіти і науки Євгенію Смірнову.
Міністр освіти і науки України Оксен Лісовий повідомив у Фейсбуці, що Смірнова буде профільним заступником з питань розвитку дошкілля.
Вона є засновником соціального проєкту “Школа Супергероїв”. Цей проєкт забезпечує доступ до освіти дітей, які перебувають на стаціонарному лікуванні.
“Разом з командою Євгенія започаткувала мережу освітніх центрів у лікарнях через залучення волонтерів і меценатів, створила у перших восьми закладах інноваційні освітні простори, де кожен елемент дизайну та оснащення продумані і мають сенс. Завдяки активній адвокаційній роботі Школа Супергероїв наприкінці 2021 стала державною установою і продовжує стрімко розвиватися”, - зауважив очільник МОН.
Як повідомляв Укрінформ, Міністерство освіти та науки шукає партнерів серед бізнесу, громадських організацій для участі у відновленні освітнього процесу.
Фото: facebook