Україномовний аудіогід у Національному музеї мистецтв став третім в Азербайджанській Республіці.

Про це дружина Президента Олена Зеленська повідомила у Телеграмі, передає Укрінформ.
“Прийти в музей, не думаючи, чи застане тебе тут повітряна тривога — для дітей в Україні це зараз розкіш”, - зазначила перша леді.

Вона оприлюднила світлини дітей українських воїнів, що приїхали до Азербайджану на оздоровлення та реабілітацію.
“Символічно вони стали першими користувачами українського аудіогіду, який ми запустили нещодавно в Азербайджанському національному музеї мистецтв”, - зауважила Зеленська.
За її словами, цей музей входить у трійку музеїв Баку за кількістю відвідувачів. У ньому понад 18 тис. експонатів різного періоду, які відображають стилі західного та східного мистецтва.
“Це вже третій україномовний аудіогід в Азербайджанській Республіці, що його ми запустили в межах нашого проєкту”, - наголосила Зеленська.
Перший запрацював три роки тому в Азербайджанському національному музеї килима, другий, рік тому, в історико-художньому заповіднику “Гобустан”, який входить до списку Світової культурної спадщини ЮНЕСКО.
Як повідомляв Укрінформ, аудіогід на морській оглядовій екскурсії "Історичний центр Гельсінкі" у Фінляндії став 68-м у колекції україномовних аудіогідів по всьому світу.
Фото: Олена Зеленська / Телеграм