Предстоятель ПЦУ, митрополит Київський і всієї України Епіфаній мало вірить у "пасхальне перемир'я", тому закликав не скупчуватись у храмах на Великдень і не проводити служби вночі.

Про це Епіфаній заявив під час телемарафону, передає кореспондент Укрінформу.
"Всеукраїнська рада церков і релігійних організацій звернулася з проханням про те, щоб на період Великодня, на період пасхальної радості з боку російської федерації були припинені обстріли, щоб відбулося таке "пасхальне перемир'я". Але мало віриться в те, що це насправді відбудеться. Бо ворог, як ми бачимо, намагається повністю знищити нас. І мене дивує одне, що ті, які називають себе християнами, чинять навіть в такі, священні дні для кожного християнина, такі звірства. Тобто ми чуємо про те, що кожної хвилини, кожного дня гинуть мирні мешканці, гинуть діти", - сказав Епіфаній.
За його словами, було б добре, якби на час святкування Пасхи відбулося б таке перемир'я, до якого закликають не тільки церкви, але й різні міжнародні організації. "Але бачимо, що ворог не зважає на будь-які приводи чи то свята, а продовжує наступати, для того щоб нас полонити. Але ми духовно сильні, ми будемо далі боротися. І я переконаний, що неодмінно перемога буде на нашому боці", - зазначив він.
Митрополит наголосив, що всім потрібно добре розуміти, що в цьому році Великдень ми будемо зустрічати в умовах війни. Тому закликав у небезпечних районах, де є ризики провокацій, не проводити богослужіння вночі та не скупчуватися в храмах на Великдень.
"Кожен із нас повинен бути мудрим і відповідальним у цей складний час. Але ми бачимо, що ворог добре розуміє духовну складову боротьби, тому він намагається позбавити нас цієї великодньої радості. Бо свято Воскресіння повинно надихати нас на подальшу боротьбу. Ми чуємо про певні провокації під час звершення пасхальних богослужінь. Тому церква закликає, заради збереження здоров'я і життя як парафіян так і духовенства, бути пильними в цей час", - сказав він.
Епіфаній зазначив, що церква благословила на те, щоб в небезпечних регіонах, особливо це стосується сходу та півдня, проводити богослужіння не обов'язково вночі.
"Богослужіння можуть проводитися і в неділю вранці, вірні повинні не скупчуватися у великих кількостях при освяченні пасок, тобто можна розділяти час. А також, хто матиме бажання, може долучитися до трансляції богослужінь і з Києва, це на телебаченні чи на інтернет-платформах Православної церкви України; може долучитися до онлайн-трансляції, а потім відвідати храм і освятити паски. Тому я закликаю справді бути в цей час пильними. Бо інколи від простих порад залежить людське життя", - зазначив Предстоятель ПЦУ.
Як повідомлялося, Міністерство культури та інформаційної політики України закликало вірян у неділю, 24 квітня, під час святкування Воскресіння Ісуса Христа дотримуватись комендантської години та переглядати Великодні служби по телебаченню і онлайн.
Як повідомляв Укрінформ, на Великдень російська федерація може вдатись до провокацій на тільки в Україні, а й на території власної держави. Таку думку в ефірі телемарафону висловив секретар Ради національної безпеки та оборони України Олексій Данілов.
Фото: pomisna.info