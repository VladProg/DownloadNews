Україна не може офіційно підтвердити, що росія допустила представників МКЧХ до українських військовополонених. Проте така інформація є.

Про це сказав Уповноважений Верховної Ради з прав людини Дмитро Лубінець під час доповіді в Медіацентрі Україна - Укрінформ.
"Я отримав інформацію, що тиждень тому російська федерація почала допускати представників МКЧХ до невеликої кількості установ, де перебувають наші військовополонені та цивільні. Щодо кількості відвідуваних - на даний час ми чекаємо офіційних цифр від МКЧХ. Підтвердити цю інформацію з інших джерел я поки не можу", - сказав він.
Лубінець наголосив, що згідно норм міжнародно-гуманітарного права, Міжнародний Комітет Червоного Хреста не повідомляє омбудсмену деталі про відвідини. Тому таку інформацію можна отримати від родичів полонених.
"Ми кожного дня спілкуємося з родичами військовополонених і цивільних. І для мене ця інформація стане підтверджена тільки тоді, коли я отримаю сигнал, що дійсно родичі почали отримувати нову додаткову інформацію від Міжнародного Комітету Червоного Хреста. Бо згідно з міжнародно-гуманітарним правом, навіть мені як омбудсмену Міжнародний Комітет Червоного Хреста не може і не повідомляє конкретні відомості про конкретних людей. Інформація про те, що МКЧХ почав виконувати свій мандат в цій частині, є. Сказати вам, що я можу її офіційно підтвердити - ні, поки не можу", - сказав омбудсмен.
Раніше повідомлялося, що Уповноважений Верховної Ради з прав людини Дмитро Лубінець заявив новому президенту Міжнародного комітету Червоного Хреста Мір’яні Сполярич-Еґґер про важливість візиту в Оленівку Донецької області, де в результаті російської збройної провокації загинули понад 50 захисників України.