Національний мобільний оператор долучився до проєкту «5 000 Apple iPad для українських школярів». Компанія інвестувала понад 7 млн грн та виділила 5000 SIM-карт для учнів шкіл, частково або повністю зруйнованих внаслідок бойових дій.

Про це Укрінформу повідомили в пресслужбі Київстару.
Ініціатором проєкту «5 000 Apple iPad для українських школярів» є міжнародна компанія ASBISc Enterprises PLC, а навчальні заклади були обрані експертами комітету Верховної Ради України з питань освіти, науки та інновацій. Партнерами ініціативи стали Мінцифри та Міносвіти, а також громадська організація «Севен Філдс».
У межах проєкту учні 20 шкіл у Київській, Чернігівській, Харківській та Миколаївській областях вже отримали планшети Apple iPad із SIM-картами Київстару.

За умовами тарифу, протягом року щомісяця нараховується пакет послуг з 20 Гб мобільного інтернету, щоб діти могли навчатись онлайн. Цього обсягу послуг вистачить на місяць активного користування додатками для навчання та щоденного відвідування онлайн-уроків. Тарифний пакет був створений спеціально для ініціативи.
«Ми системно допомагаємо державі долати виклики війни. Київстар уже інвестував 300 млн грн для відновлення цифрової інфраструктури в рамках проєкту UNITED-24 і системно підтримує своїх абонентів та суспільство послугами та благодійними внесками. Зокрема, на платформі Київстар ТБ ми надали доступ до Всеукраїнської школи онлайн та освітнього контенту, який вже переглянули 88 тис. унікальних абонентів», - сказав СЕО Київстару Олександр Комаров.
Він нагадав, що у кожному тарифі Київстару діє безкоштовна послуга «Знання без меж», завдяки якій без плати за трафік можна використовувати додатки для навчання. Серед них - Всеукраїнська школа онлайн, Wkipedia, Coursera, Prometheus, Zoom, Google classroom та ін.
«Я вдячний всім партнерам, які вже долучилися до цього проєкту. Завдяки їхній підтримці повністю або частково зруйновані школи отримали сучасні пристрої для навчання. Проте таких шкіл в Україні сотні. Учні кожної з них чекають на свій шанс отримати освіту», - зауважив директор ТОВ ПІІ “АСБІС-Україна” Віталій Мельниченко.
Він запросив бізнес узяти участь у цій ініціативі та долучатися до партнерства заради кращого майбутнього дітей та України.
Як повідомлялось, Київстар - найбільший український оператор електронних комунікацій, що станом на грудень 2022 року обслуговував 24,4 млн абонентів мобільного зв’язку. Компанія працює в Україні 25 років, надає послуги на основі широкого спектра мобільних і фіксованих технологій, у тому числі 4G. Клієнтам компанії доступні можливості мобільного, фіксованого зв’язку й інтернету, конвергентні рішення, а також інноваційні послуги Big Data, Cloud solutions, сервіси для кіберзахисту, цифрове ТБ. Акціонер Київстару - міжнародна Група VEON.
Міжнародна компанія ASBISc Enterprises PLC спеціалізується на проєктній дистрибуції, рішеннях для В2В ринків та реалізації ІТ-продукції від світових відомих виробників, забезпечує повний цикл їх розповсюдження. В Україні до складу холдингу входять компанії АСБІС-Україна, iOn, Breezy та iSupport.