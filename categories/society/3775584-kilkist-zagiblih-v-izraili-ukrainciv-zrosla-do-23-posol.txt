Унаслідок нападу ХАМАС на Ізраїль загинули 23 громадянина України.

Про це повідомив посол Держави Ізраїль в Україні Михайло Бродський у соцмережі X (колишній Твіттер), передає Укрінформ.
“Згідно з оновленим звітом, в результаті нападу ХАМАС на Ізраїль загинули 23 громадянина України. Це друга після США кількість загиблих іноземців під час нападу”, – поінформував дипломат.
Як повідомляв Укрінформ, уранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. Унаслідок цієї атаки загинули більш як 1400 ізраїльтян, близько двох сотень людей бойовики захопили у заручники.
Ізраїльські військові в ніч на 13 жовтня попередили ООН, що все населення Гази на північ від Ваді Газа має переселитися до південної частини протягом наступних 24 годин. У згаданому регіоні проживають близько 1,1 мільйона людей. Наразі виїзд людей із цього регіону триває. Бойовики ХАМАС чинять перешкоди для евакуації мирного населення.
Раніше повідомлялося про 13 загиблих громадян України в Ізраїлі.
Фото: АА