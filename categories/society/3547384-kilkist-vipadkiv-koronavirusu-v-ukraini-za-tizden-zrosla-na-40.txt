Упродовж минулого тижня в Україні виявили на 40% більше випадків зараження коронавірусом, аніж тижнем раніше.

Про це повідомив міністр охорони здоров'я Віктор Ляшко, передає Укрінформ із посиланням пресслужбу МОЗ.
"Останній місяць рівень захворюваності на коронавірус зростає. До прикладу, лише за минулий тиждень виявили 3893 нові випадки хвороби, що на 40% більше, ніж тижнем раніше. За цей же період до лікарень госпіталізували 1 763 пацієнтів, одужали 1682 людини", - зазначив міністр.
За його словами, наразі зайнято 4,5% ліжок, виділених для лікування пацієнтів із коронавірусом.
Крім того, впродовж минулого тижня від ускладнень коронавірусу померло 16 людей, тижнем раніше – 14.
"Тривалий час ми спостерігаємо низький рівень діагностики. Тобто людина звертається до лікаря лише тоді, коли вже потребує госпіталізації. Більше випадків захворювання фіксуємо там, де умовно безпечніше, оскільки там пацієнти частіше звертаються до лікарів за наявності симптомів гострої респіраторної вірусної хвороби", - наголосив міністр.
Тож у разі появи симптомів вірусного захворювання українців закликають зробити тест на COVID-19, якщо це дозволяють безпекові умови у зв'язку з воєнним станом. Отримати направлення на безоплатне ПЛР-тестування або зробити експрес-тест можна у сімейного лікаря.
Як повідомляв Укрінформ, голова МОЗ закликав українців вакцинуватися через зростання випадків захворювання на COVID-19.