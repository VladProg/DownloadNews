Міжнародна група дослідників, яка проводить фінальну фазу клінічних випробувань нових ліків для лікування хвороби Альцгеймера, заявила про підтвердження ефективності препарату в уповільненні розвитку цього захворювання.

Як передає Укрінформ, про це повідомляє NHK.
Японська фармацевтична компанія Eisai випробовує ліки Леканемаб спільно з Токійським університетом, Медичною школою Єльського університету та іншими учасниками.
Зазначається, що до клінічних випробувань залучили близько 1 800 пацієнтів із хворобою Альцгеймера на ранній стадії. Їхній вік становить від 50 до 90 років. Пацієнтів розділили на дві групи, одна з яких отримує нові ліки, а інша - плацебо.
Порівняння двох груп після 18 місяців показало, що Леканемаб знизив рівень згасання когнітивних функцій приблизно на 27%.
Пацієнти, які приймали препарат, також показали значне зниження відкладень у мозку бета-амілоїду - аномального білка, який, як стверджують, викликає хворобу Альцгеймера.
З іншого боку, у 17,3% тих, хто приймав ліки, відбувалися внутрішньомозкові крововиливи, а у 12,6% спостерігався набряк головного мозку. Обидва ці показники виявилися вищими, ніж у групі, яка отримувала плацебо.
Дослідники продовжать свою роботу, щоб підтвердити довгострокову безпеку препарату.
Як повідомляв Укрінформ, група американських дослідників розробила модель глибокого навчання на основі штучного інтелекту (ШІ), яка може передбачити ризик смерті від серцевого нападу або інсульту впродовж 10-річного періоду лише за одним рентгенівським знімком грудної клітки.