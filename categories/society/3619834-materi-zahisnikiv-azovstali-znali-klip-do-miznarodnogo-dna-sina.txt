Матері захисників «Азовсталі» до Міжнародного дня сина зняли кліп, у якому читають вірші, присвячені своїм синам-воїнам, котрі які зараз перебувають у російському полоні.

Як передає Укрінформ, про це в Телеграмі повідомляє Асоціація родин захисників «Азовсталі».
«До Міжнародного дня сина матері захисників "Азовсталі" показали, якою сталевою буває материнська любов. Якою незламною та співстрадальною. Якою непохитною та водночас легкозаймистою. Якою стійкою є їхня броня із віри й сподівання. Яким хитким і нестерпним є той час, коли не можеш почути рідний голос сина», – йдеться у повідомленні.
Як зазначається, щоразу матері збирають всю свою волю в кулак, бо знають і вірять, що дочекаються. «Разом з матерями наших воїнів ми всі чекаємо на повернення кожного захисника "Азовсталі"», – наголосили в Асоціації.

Ідея та реалізація кліпу належить Анні Коваль, камера та монтаж: Вадим Маринчук, Андріан Білецький, Святослав Сорока, автори віршів: К. Кулініч, Галина Калина, Б. Олійник, Г. Я. Британ, Л. Яцура.
Читають вірші матері воїнів-захисників «Азовсталі»: Надія, Дана, Марія, Алла, Наталя, Марія, Ірина.
Як повідомляв Укрінформ, 3 листопада 107 українських військовослужбовців, серед яких шість офіцерів та захисників «Азовсталі», повернулися додому в результаті обміну.
У вівторок, 22 листопада, відзначають Міжнародний день сина. Попри те, що це свято неофіційне, його відзначають у багатьох країнах світу.