Верховна Рада ухвалила закон про внесення змін до деяких законодавчих актів щодо функціонування місцевої та добровільної пожежної охорони.

За відповідний законопроєкт №7557 у другому читанні та в цілому проголосували 317 народних депутатів, передає Укрінформ з посиланням на сайт парламенту.

Так, зміни внесено до Закону "Про місцеве самоврядування в Україні" та "Про співробітництво територіальних громад".
Згідно із пояснювальною запискою, закон спрямований на забезпечення належних передумов для створення та функціонування пожежно-рятувальних підрозділів в громадах; визначення порядку утворення та функціонування місцевої та добровільної пожежної охорони.
Закон, зокрема, конкретизує порядок і повноваження в частині утворення та забезпечення підрозділів для забезпечення місцевої пожежної охорони та добровільної пожежної охорони, визначає вимоги до осіб, які будуть працівниками (членами) таких підрозділів; визначає мінімальний розмір страхової суми для працівників (членів) пожежно-рятувальних підрозділів на рівні не меншому за гарантовану державою виплату для осіб рядового і начальницького складу служби цивільного захисту; запроваджує застосування механізмів співробітництва територіальних громад у питанні забезпечення пожежної безпеки територіальних громад.
Також законом врегульовується питання виплати винагороди членам пожежно-рятувальних підрозділів для забезпечення добровільної пожежної охорони; дозволяється пожежно-рятувальним підрозділам місцевої та добровільної пожежної охорони надавати на договірних засадах платні послуги, що не суперечать та не перешкоджають їх основній діяльності; передбачаються соціальні гарантії для членів пожежно-рятувальних підрозділів для забезпечення добровільної пожежної охорони.