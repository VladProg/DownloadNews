Темою другого Саміту перших леді та джентльменів стане відновлення фізичного й ментального здоров’я українців.

Про це повідомила перша леді Олена Зеленська у Телеграмі, передає Укрінформ.
«Говоритимемо про найважливіше – про наших людей, українців, і відновлення їхнього фізичного й ментального здоров’я. Бо тільки через людину та її потреби, на мій погляд, має відновлюватися країна. Поговоримо, які умови потрібні для повернення наших вимушених переселенців, жінок і дітей. Що знадобиться сім’ям і людям, які отримали інвалідність. Якою взагалі має бути відбудована країна героїв, які перемогли нападника у страшній війні», - зазначила дружина Президента.
Зеленська нагадала, що вперше Саміт перших леді та джентльменів відбувся рік тому. Тоді, за її словами, було започатковано фактично першу у світі професійну спілку для подружжів лідерів різних країн.
Вона зазначила, що цього річ для тих, хто не зможе бути присутнім особисто, буде передбачено формат телемостів – із Брюсселя, Варшави, Лондона та Вашингтона.
Як повідомлялося, Зеленська 4 липня анонсувала проведення в Україні 23 липня другого Саміту перших леді та джентльменів.