У Верховній Раді відкрили виставку робіт убитого російськими військовими фотожурналіста Макса Левіна.

Про це повідомляє пресслужба ВР, передає Укрінформ.
Зазначається, що у кулуарах парламенту представлені декілька десятків світлин із Харкова й низки міст Київської області - Бородянки, Ірпеня, Макарова та Бучі.
На одному зі знімків - сам Левін разом із українським військовослужбовцем та в минулому фотографом Олексієм Чернишовим, який досі вважається зниклим безвісти.
На інших фото - позиції, на яких чоловік ніс службу, повсякденне життя військових, без прикрас, їхні очікування.
"Він мав здатність з’явитися в потрібний момент у потрібному місці", - згадує дружина Левіна, який загинув під час виконання професійних обов’язків.

Відвідувачі виставки зауважили, що Макс Левін був талановитим фотографом, художником, репортером, відданою своїй справі людиною. "Болючою є його втрата. І ця виставка - добра пам'ять про нього", - зауважили вони.
Як повідомлялося, фотожурналіст Макс Левін висвітлював російсько-українську війну 2022 року. Протягом перших п'яти днів повномасштабного вторгнення російської федерації в Україну він оприлюднив фоторепортажі щонайменше із семи гарячих точок у різних куточках країни: від Харкова до Василькова та кількох населених пунктів в Ірпінському й Житомирському напрямках.






У ВР відкрили фотовиставку робіт Макса Левіна / Фото: ВРУ






















Зв'язок із Левіним був втрачений 13 березня, коли він поїхав у село Гута-Межигірська Вишгородського району Київської області документувати наслідки російської агресії.
1 квітня після тривалих пошуків поліція виявила тіло фотожурналіста з вогнепальними пораненнями. За даними прокуратури, Левіна вбили військовослужбовці збройних сил рф двома пострілами зі стрілецької зброї.
За особисту мужність і самовіддані дії, виявлені під час висвітлення російської агресії, 3 квітня Левін був посмертно нагороджений орденом "За мужність" III ступеня.