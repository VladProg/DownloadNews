В Україні з початку цього року під час пожеж в екосистемах загинули 20 людей.

Про це під час брифінгу в Медіацентрі Україна-Укрінформ повідомив заступник директора Департаменту запобігання надзвичайним ситуаціям Державної служби з надзвичайних ситуацій Роман Рудак.
«Станом на сьогоднішній день у цьому році у нас уже загинули 20 осіб під час пожеж у екосистемах і 40 було травмовано», - сказав він.
Рудак заявив про збільшення останнім часом кількості пожеж в екосистемах.

«Тільки за минулу добу було зафіксовано 240 виїздів наших підрозділів для ліквідації наслідків виникнення загорянь. І на сьогоднішній день ми бачимо певний сплеск виникнення пожеж у екосистемах», - зазначив він.
За його словами, цей сплеск обумовлений кількома факторами, серед яких - засушлива погода, розрив снарядів і людський фактор.
У ДСНС закликали людей утримуватися від відвідування лісів, в жодному разі не випалювати суху рослинність, не викидати сірники та недопалки на узбіччя, не вивозити сміття у ліси тощо.
«Звертаємо увагу на те, що не можна зараз на несправних авто відвідувати лісові масиви — це також може призвести до виникнення пожеж. Також станом на сьогодні у нас на деокупованих територіях є багато залишків вибухонебезпечних предметів, які під час розриву не тільки вражають людей, а також призводять і до загорянь», - сказав Рудак.

Він нагадав, що законодавством передбачена відповідальність за порушення вимог пожежної безпеки у лісах і за самовільне випалювання рослинності та її залишків. Так, за порушення вимог пожежної безпеки у лісах на громадян може бути накладений штраф у розмірі від 90 до 270 неоподатковуваних мінімумів (від півтори до 4,5 тис. грн). А за самовільне випалювання рослинності або її залишків передбачено штраф від 180 до 360 неоподатковуваних мінімумів (від 3 до 6 тис. грн).
Рудак розповів, що нині ДСНС проводить рейди, зокрема, за допомогою дронів, що допомагає охопити більші території і швидше виявляти порушників.
Як повідомлялося, станом на 26 вересня в Україні від початку року виникло майже 20 тисяч пожеж в екосистемах.
Фото ілюстративне