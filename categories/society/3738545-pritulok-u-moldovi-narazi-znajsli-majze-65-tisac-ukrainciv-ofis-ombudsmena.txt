За даними Міністерства внутрішніх справ Молдови, наразі майже 65 тисяч громадян України знайшли притулок у цій країні.

Про це у Фейсбуці поінформувала пресслужба Офісу Омбудсмана за результатами зустрічі директора Департаменту моніторингу додержання прав громадян, які постраждали внаслідок збройної агресії проти України, Ірини Калупахи і заступника начальника відділу прав примусово депортованих осіб та переміщених за межі України Владислава Кулика з представниками МВС Молдови, передає Укрінформ.
“За даними МВС Молдови, наразі майже 65 тисяч громадян України знайшли притулок в Республіці Молдова. Станом на початок липня, офіційно за отриманням тимчасового захисту звернулися 10 535 українців. Ще 3 115 - подали заявки на отримання посвідки на проживання, 2 417 осіб звернулися із заявами про отримання інших форм захисту”, - зазначається у повідомленні.
Представники Міністерства внутрішніх справ Молдови повідомили про стан справ з отриманням тимчасового захисту українськими громадянами, та питання, де безпосередньо органи державної влади України мають долучитися до їх розв’язань.
Окрім того, учасники зустрічі обговорили широкий спектр питань, пов’язаних з реалізацією прав українців після отримання тимчасового захисту у Молдові, починаючи від доступу до освіти та медичного обслуговування і закінчуючи питаннями житла та працевлаштування.
“Учасники зустрічі наголосили на важливості подальшої співпраці між двома країнами щодо систематичного підходу до розв’язання проблем та надання підтримки українським громадянам, які опинилися в складних умовах внаслідок російської збройної агресії. Тож продовжуємо працювати на благо наших громадян, незалежно від того, де вони наразі перебувають”, - поінформували в Офісі Омбудсмана.
Як повідомлялося, за даними опитування щодо намірів та перспектив українських біженців та ВПО, які 10 липня оприлюднила представниця Агентства ООН у справах біженців (УВКБ ООН) в Україні Кароліна Ліндхольм Біллінг, 76 відсотків біженців, опитаних УВКБ ООН у країнах ЄС та Молдові, і 82 відсотки внутрішньо переміщених українців планують або сподіваються повернутися додому назавжди.
Фото: Фейсбук Офісу Омбудсмана України