Одному з убивць відомого адвоката Юрія Грабовського призначене покарання у вигляді довічного ув'язнення, другому - 15 років позбавлення волі.

Як передає Укрінформ, про це Офіс генерального прокурора повідомляє в Телеграмі.
Суд визнав двох осіб винними в умисному вбивстві з корисливих мотивів та вчиненні інших кримінальних правопорушень стосовно адвоката та ще одного громадянина. Один з обвинувачених засуджений до довічного ув'язнення, другий - до 15 років позбавлення волі.
У суді доведено, що в березні 2016 року засуджені викрали та вбили адвоката. Однією з версій убивства слідством розглядалася професійна діяльність потерпілого, однак згодом правоохоронці зібрали достатньо доказів того, що вбивство було здійснене з корисливих мотивів.
Засудженим інкриміноване вчинення таких кримінальних правопорушень: незаконне позбавлення волі або викрадення людини, розбій, умисне вбивство, підроблення документів, печаток, штампів та бланків, збут чи використання підроблених документів, печаток, штампів.
Як повідомлялося, на початку березня 2016 року з’явилася інформація про зникнення адвоката Юрія Грабовського, який захищав військовослужбовця головного розвідуправління генштабу рф Олександра Александрова в київському суді. Інформація про загибель Грабовського з’явилася 25 березня.
Справу про вбивства адвоката розглядали в закритому режимі, щоб не допустити "розголошення відомостей про особисте життя чи обставини, які принижують гідність особи".