В Україні найближчим часом буде прийнято нову Стратегію державної політики з внутрішнього переміщення, документ очікує на затвердження урядом.

Як передає Укрінформ із посиланням на Мінреінтеграції, про це повідомила віцепремʼєр Ірина Верещук.
«Стратегія – це насамперед наш досвід, якого ми набували в перші місяці повномасштабної війни. Тоді ми працювали в режимі кризового реагування. Зараз уряд повністю опанував ситуацію, ми контролюємо всі процеси, пов’язані з евакуацією людей та їх розміщенням у безпечних регіонах», – заявила глава Мінреінтеграції.
За її словами, евакуація відбувається планово, усі охочі виїхати мають необхідну інформацію та знають, до кого звернутися. Налагоджені всі види допомоги: гуманітарна, фінансова тощо.
Прийняття нової стратегії, за словами урядовиці, дозволить комплексно вирішувати всі питання, пов’язані з внутрішніми переселенцями.
«Нею передбачені всі етапи, починаючи від ухвалення рішення про переміщення ВПО і закінчуючи періодом, коли людина вирішить повернутися на деокуповану й безпечну територію», – зазначила Верещук.
Як повідомляв Укрінформ, презентація проєкту нової Стратегії державної політики щодо внутрішнього переміщення до 2025 року відбулася 16 лютого.
Фото: Мінреінтеграції