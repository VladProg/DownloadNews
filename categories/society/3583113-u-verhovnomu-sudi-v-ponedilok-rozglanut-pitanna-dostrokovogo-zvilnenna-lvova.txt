У понеділок, 3 жовтня, відбудуться збори суддів Касаційного господарського суду у складі Верховного Суду, на яких розглянуть питання дострокового звільнення очільника суду Богдана Львова.

Про це повідомляє пресслужба Верховного Суду у Телеграмі, передає Укрінформ.
“03 жовтня 2022 року о 12:00 у приміщенні КГС Касаційний господарський суд відбудуться збори суддів Касаційного господарського суду у складі Верховного Суду з таким порядком денним: 1. Щодо питання дострокового звільнення судді Львова Б. Ю. з посади голови Касаційного господарського суду у складі Верховного Суду”, - йдеться у повідомленні.
Як повідомлялося, 30 вересня суддя КГС Іван Міщенко заявив, що 30% суддів КГС підписалися під ініціативою проведення зборів про висловлення недовіри Богдану Львову.
Ініціативною групою суддів КГС 19 вересня уже було оголошено збір підписів за проведення 26 вересня зборів для вирішення питання щодо дострокового припинення повноважень голови КГС Богдана Львова. Однак 26 вересня збори суддів не відбулися. Тоді звернення суддів Івана Міщенка і Олени Кібенко підтримали лише 13 суддів.
Питання про відставку судді Богдана Львова постало після того, як 15 вересня журналісти «Схем» оприлюднили розслідування про наявність у нього громадянства російської федерації. Журналісти опублікували документи, відповідно яких Львов став громадянином рф ще у 1999 році, вже працюючи суддею в Україні, а у 2012 році оновив паспорт після досягнення 45-річчя.
Сам Львов заперечує наявність у нього російського громадянства. Він також повідомив, що звернувся до правоохоронних органів з тим, щоб вони перевірили викладену журналістами інформацію. Львов стверджує, що документи, які свідчать про отримання ним російського громадянства, сфальшовані.
Тим часом 26 вересня стало відомо, що СБУ скасувала судді Львову доступ до державної таємниці.