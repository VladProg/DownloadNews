Міжнародний комітет Червоного Хреста має публічно виходити та заявляти про те, що росія не дає їм виконувати їхній мандат.

Про це у інтерв’ю Укрінформу заявив Уповноважений Верховної Ради з прав людини Дмитро Лубінець.
«Я постійно порушую питання про те, щоб вони виконували свій мандат. І якщо вони не можуть його виконувати, то вони мають виходити і публічно про це говорити. І найголовніше – назвати країну, яка не дає їм це зробити. Це - російська федерація», - заявив він.
Лубінець уточнив, що мандат Міжнародного комітету Червоного Хреста в Україні засвідчений Женевськими конвенціями.
«Фактично - це організація, яка має моніторити стан захисту прав військовополонених, цивільних заручників, які утримуються у країнах-сторонах міжнародного конфлікту. Тобто їхнє основне завдання - виконувати цей мандат і зберігати нейтральність», - сказав чиновник.
Уповноважений Верховної Ради України з прав людини висловив думку, що МКЧХ свій мандат на 100 відсотків наразі не виконує.
Відповідаючи на питання щодо заяви МКЧХ в Україні про те, що вони ніколи не гарантували безпеку українських військовополонених після передання їх росіянам, і що вони гарантували тільки безпечний вихід з «Азовсталі», Лубінець сказав, що може порадити всім представникам МКЧХ уважно читати Женевські конвенції, бо там все прописано.
«А там прописано, що держава, яка утримує військовополонених, має забезпечити нормальні умови їхнього перебування, надати їм медичну допомогу, забезпечити їх необхідним харчуванням і навіть забезпечити не рідше одного разу на місяць листування з родичами. І Міжнародний комітет Червоного Хреста відповідно до міжнародних конвенцій має це перевіряти», - заявив він.
На його переконання, якщо б російська сторона чітко розуміла, що у те чи інше місце приїжджає місія МКЧХ, то умови тримання наших громадян одразу б поліпшувалися. Зокрема, їм би елементарно давали більше їжі, до них би припинили масово застосовувати тортури, - бо для того, щоб зійшли сліди тортур, потрібен час, вважає омбудсмен.
«Тому, коли я чую подібні заяви, то у мене складається враження, що люди намагаються зняти з себе відповідальність, хоча чітко розуміють, що ця відповідальність закріплена у міжнародному гуманітарному праві, у таких відомих і серйозних документах, як Женевські конвенції», - уточнив Уповноважений з прав людини.
Як повідомлялося, Лубінець 17 жовтня заявив, що представники Міжнародного комітету Червоного Хреста не приїхали на лінію розмежування, де на них чекала делегація України.
До цього, 4 вересня. речник делегації МКЧХ в Україні Олександр Власенко сказав, що вони ніколи не гарантували безпеку українських військовополонених після того, як їх передали росіянам, бо це – поза межами їхніх можливостей, і що полоненим гарантували тільки їх безпечний вихід з «Азовсталі».