За допомогою фейкового відео, де використано зйомки Володимира Зеленського, шахраї намагаються заволодіти персональними даними українців.

Про це йдеться у повідомленні Центру протидії дезінформації у Телеграмі, передає Укрінформ.
"На фейковій Facebook-сторінці «Україна 24», що має візуальні ознаки офіційної Facebook-сторінки телеканалу «Україна 24», було розміщено змонтоване відео одного з виступів В. Зеленського із закликом: передачі персональних даних особи; передачі номера банківської картки", - йдеться у повідомленні.
Як зазначається у фейковому відео, «все це необхідно для гарантованого отримання виплати у розмірі 8 000 грн кожному громадянинові, хто провів реєстрацію».
ДПД застерігає, що подібні повідомлення та відеоматеріали є елементами шахрайських схем, спрямованих на заволодіння персональними даними та коштами довірливих громадян.
Як повідомляв Укрінформ, Центр протидії дезінформації при Раді національної безпеки і оборони на прикладі трагедії у Вінниці пояснив, як працюють керовані коментарі при поширенні дезінформації.