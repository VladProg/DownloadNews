Президент України Володимир Зеленський з нагоди прийдешнього Дня працівників освіти вручив державні нагороди освітянам, а також сертифікати на отримання премії Глави держави переможцям міжнародних учнівських олімпіад.

Як передає Укрінформ, про це повідомляє сайт Президента.
Зеленський зауважив, що цьогоріч професійний день освітян особливий, оскільки збігається з Днем захисників і захисниць України, з Покровою, що надає йому надзвичайного сенсу.
«Принциповість воїна – це майже завжди продовження принциповості твоєї родини і твого вчителя. Будь-які можливості держави – це завжди відображення знань і талантів її людей, уміння людей реалізувати цей талант. Що захищають люди: світло чи темряву, порядність чи зло, життя чи неволю – усе це те, чого вони навчалися й чого навчилися, чого їх навчали. Буває – дистанційно, буває – безпосередньо, але завжди має бути щиро, інакше просто не спрацює», – наголосив Президент, звертаючись до працівників освіти.

Відео: Офіс Президента
За його словами, від вихователя, вчителя, викладача, наставника людина на різних етапах свого життя бере більше, ніж просто знання й навички, – вона бере характер, принциповість, цінності.
«Багатьом із нас пощастило з учителями. Україні пощастило, що в нас є такі освітяни – такі вчителі, вихователі, такі викладачі й наставники. Усі ми бачимо, що можете ви, коли бачимо, що може Україна – наші люди, наші захисники й захисниці», – наголосив Зеленський.

Президент подякував кожному й кожній із присутніх, а також усім українським учителям та іншим працівникам освіти за те, що попри все й за будь-яких умов – навіть під час сигналів повітряної тривоги – навчають дітей бути людяними, освіченими й сміливими, а значить – бути українцями.
З нагоди Дня працівників освіти Глава держави вручив ордени князя Ярослава Мудрого V ступеня, «За заслуги» ІІ та ІІІ ступенів, княгині Ольги І та ІІІ ступенів, а також присвоїв почесні звання «Народний вчитель України» та «Заслужений вчитель України».
Зеленський також вручив сертифікати на отримання премії Президента переможцям міжнародних учнівських олімпіад та їхнім наставникам.






Зеленський напередодні Дня працівників освіти нагородив вчителів та переможців олімпіад /Фото: Офіс Президента






































































У 2023 році команди школярів з України в умовах воєнного стану взяли участь у семи міжнародних учнівських олімпіадах із математики, фізики, хімії, біології, астрономії та астрофізики, географії, інформатики та вибороли 28 медалей різного ґатунку: 1 золоту, 7 срібних та 20 бронзових.
Як повідомлялось, День працівників освіти, або День учителя, — професійне свято працівників освіти України; відзначається щорічно в першу неділю жовтня.