На прикладі українських дітей стало зрозуміло, що у світі немає єдиної глобальної системи безпеки дітей.

Про це сказала уповноважена Президента України з прав дитини та дитячої реабілітації Дар’я Герасимчук під час круглого столу «Депортовані українці у так званих «пунктах тимчасових розміщень» – місце перебування чи нові табори?», який відбувся в Укрінформі.
"Необхідно, щоб у всьому світі всі розуміли, що насправді йдеться не лише про українських дітей. Це важливий акцент. Тому що на прикладі українських дітей ми побачили, що єдиної глобальної системи безпеки дітей в світі просто не існує. Так, ми маємо чітко виписану велику кількість різних важливих документів, в яких нібито все врегульовано. Але це працює, лише якщо всі члени світової спільноти працюють за правилами. Якщо хтось йде поза правилами, і в даному випадку сьогодні це Російська Федерація, завтра це може бути будь-яка інша країна світу і діти іншої країни, то вся ця система просто не працює. Тому на сьогоднішній день, рятуючи українських дітей, ми говоримо про порятунок всіх дітей світу. Тому що поки є в небезпеці українські діти, так само в безпеці не може себе почувати жодна інша дитина в світі", - сказала Герасимчук.

Дар’я Герасимчук

Вона зауважила, що необхідно не допустити закидів на кшталт тих, які періодично звучать на міжнародній арені, стосовно "кращих інтересів дитини", наприклад, що дітей, які були вивезені до РФ в маленькому віці, допустимо залишати в тих родинах, з тими людьми, з якими вони провели два останні роки.
"Починають намагатися вивертати поняття кращих інтересів дитини насправді у зовсім зворотній бік. Як ми можемо залишити дитину, яку викрав маніяк і багато років утримував? Нехай він про неї турбувався, нехай він забезпечував її всім необхідним, але це маніяк, це злочинець, це людина, яка викрала дитину. Якщо ми говоримо про кращі інтереси дитини, то вони полягають в тому, що кожна українська дитина має повернутися додому", - підкреслила Герасимчук.
Вона додала, що повертати українських дітей необхідно, не чекаючи завершення повномасштабного вторгнення, оскільки російська пропаганда, на жаль, дуже сильно впливає на дітей.
"Навіть якщо дитина кілька місяців перебувала в РФ чи була примусово переміщена на іншу територію України, то ця дитина, яка була під важкою російською індоктринацією, потребує реінтеграції. Тому часу чекати у нас немає", - сказала Герасимчук.
За її словами, пошук алгоритму повернення дітей почався ще тоді, коли почали фіксуватися випадки депортації дітей.
На сьогоднішній момент, як зазначила Герасимчук, такого алгоритму і механізму немає. Втім, нині робота з їх напрацювання триває. Вона нагадала, що в кінці травня 2023 року Президент України ухвалив план повернення незаконно депортованих Росією дітей Bring Kids Back UA, із 2022 року працює координаційна рада з питань безпеки дітей під час війни при Офісі Президента, яка напрацювала цей план.
"Цей план передбачає сім блоків, які є не поетапним виконанням, а мають здійснюватися вже зараз негайно і синхронно. Саме до цього плану ми пропонуємо долучатися третім країнам, міжнародним організаціям, громадським організаціям в Україні, за кордоном, тому що тільки разом, скажімо так, колективним розумом ми зможемо створити те, що є зараз необхідним для всіх дітей світу", - сказала Герасимчук.


Так, за її словами, перший пункт плану Bring Kids Back UA передбачає пошук, верифікацію, ідентифікацію дітей і їх повернення. Ця робота ведеться як всередині країни, так і з залученням представників міжнародної спільноти, третіх країн, структур ООН, ЄС.
Також нещодавно було оголошено про старт роботи міжнародної експертної групи, яку очолить керівник ОП Андрій Єрмак та баронеса Кеннеді, яка і буде об'єднувати фахівців, експертів із захисту прав дитини найвищого рівня з різних країн та міжнародних структур, які мають напрацювати певні механізми повернення українських дітей.
Другий блок плану, як додала Герасимчук, передбачає реінтеграцію дітей, яких вдається повернути. Зокрема, є алгоритм оцінки потреб кожної дитини. Третій блок стосується розбудови сімейного виховання в Україні. Герасимчук пояснила, що розвиток цієї сфери дозволить тих дітей, які були викрадені Росією, після повернення до України повертати не в інтернатні заклади, а в альтернативні родини. За її словами, це актуально також і з огляду на те, що є діти, які втратили батьків під час повномасштабної війни.
Як додала Герасимчук, четвертий блок плану стосується роботи центру захисту прав дитини, п'ятий блок - збору доказів та притягнення Росії до відповідальності, шостий блок стосується міжпарламентської взаємодії, сьомий блок - інформаційних кампаній на території України і за кордоном.
Зокрема, як нагадала Герасимчук, в рамках останнього блоку вже була запущена інформаційна кампанія "Викрадені голоси", яка розпочалась в Берліні, продовжилась в Гаазі.
Як повідомлялося, за офіційною статистикою ООН, Росія під час повномасштабної війни проти України насильно депортувала 2,8 млн українців, з яких ідентифіковано майже 20 тис. дітей. Вдалося повернути в Україну лише 386 дітей.