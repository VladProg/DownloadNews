Вихід медіагрупи Ріната Ахметова з медіабізнесу передбачає повернення державі тільки ліцензій на мовлення.

Про це директорка з комунікацій компанії SCM Наталія Ємченко написала у Фейсбуці, передає Укрінформ.

"Ми повертаємо державі тільки державне - тобто ліцензіі (які вона нам видала) на мовлення. Все. Саме це зазначено в заяві Ріната Ахметова. І саме це буде зроблено", - зазначила Ємченко.

Вона уточнила, що жодні інші активи медіагрупи, окрім цих ліцензій державі не передаватимуть - ані бренди, ані бібліотеки.

"Про передачу активів нема ані слова й у заяві Ахметова, жодного. Як далі держава буде розпоряджатися цими ліцензіями - ми не знаємо.Можливо, вирішить видати їх комусь, можливо - ні", - підкреслила Ємченко.
Як повідомляв Укрінформ, інвестиційна компанія SCM заявила про вихід із медіабізнесу в Україні.