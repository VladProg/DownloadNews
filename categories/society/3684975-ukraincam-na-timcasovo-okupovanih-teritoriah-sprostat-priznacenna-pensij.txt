Верховна Рада ухвалила законопроєкт, який встановлює призначення пенсій мешканцям тимчасово окупованих територій (ТОТ) та територій, де ведуться бойові дії, незалежно від строку звернення за пенсією.

Відповідний законопроєкт №8198 в цілому підтримали 274 народних депутати, передає Укрінформ із посиланням на Телеграм народного депутата Ярослава Железняка.
Із огляду на те, що органи Пенсійного фонду України не здатні здійснювати свої повноваження на тимчасово окупованих територіях, а через вебпортал електронних послуг ПФУ подати заяву та підтверджуючі документи немає можливості у зв’язку із відсутністю на окупованих територіях інтернет-зв’язку та українського мобільного зв’язку, законопроєкт пропонує тимчасово, на період дії воєнного стану в Україні або в окремих її місцевостях та протягом трьох місяців після його припинення чи скасування, призначати пенсію за віком та по інвалідності особам, які проживають на зазначених територіях, з дня, що настає за днем досягнення особою пенсійного віку або відповідно встановлення інвалідності органами медико-соціальної експертизи, незалежно від строку звернення за пенсією.
Як повідомлялося, за пів року жителям звільнених територій виплатили понад 277 млн грн грошової допомоги.