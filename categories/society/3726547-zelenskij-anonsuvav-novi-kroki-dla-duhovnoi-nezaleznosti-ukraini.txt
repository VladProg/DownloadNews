Президент України провів нараду щодо духовної незалежності України.

Про це під час відеозвернення сказав Президент України Володимир Зеленський, передає Укрінформ.
"Провів і нараду щодо духовної незалежності України – ми продовжуємо відповідну роботу, і будуть нові наші кроки. Очевидно, що не може бути справді духовних звʼязків із державою-терористом і тими, хто виправдовує вбивство, вбивство українців і покриває зло. Кожен день і кожна ніч російського терору це доводять. І ми дійдемо до того моменту, коли всі залежності від Росії, якими хтось десь намагається маніпулювати, будуть знищені", - сказав Зеленський.
Президент подякував всім, хто захищає нашу державу на Півдні, Сході, Запоріжжі, Донеччині, Луганщині і тим, хто працює заради України.
Також він відзначив роботу чергового "Книжкового арсеналу" в Києві і закликав українців відвідати його.
"Я хочу сьогодні особливо подякувати всім тим, хто навіть у такий час, навіть у таких обставинах вкладає свої сили в те, щоб наші люди й наша країна мали власну культурну силу. Сьогодні у Києві почав роботу черговий «Книжковий Арсенал». «Арсенал» – це те слово, яке найкраще характеризує значення культури. Те, що робить людей людьми. Те, що робить людяність сильнішою. Те, що оберігає й крізь час поширює наш досвід – кожного й кожної, усього нашого народу, усієї нашої України, усієї нашої Європи, усього нашого людства. Будь ласка, якщо у вас є змога, відвідайте в один із цих днів «Книжковий Арсенал» та завжди підтримуйте культурну силу", - сказав Володимир Зеленський.
Як повідомляв Укрінформ, Президент України Володимир Зеленський і Перша леді Олена Зеленська відвідали відкриття "Книжкового Арсеналу-2023" у Києві.
Фото: ОП