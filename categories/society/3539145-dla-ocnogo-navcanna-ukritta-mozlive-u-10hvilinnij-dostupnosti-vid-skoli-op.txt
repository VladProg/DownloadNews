У разі відсутності укриття у школі воно має бути передбачено у межах 10-хвилинної доступності.

Як передає Укрінформ, про це заступник керівника Офісу Президента Кирило Тимошенко повідомив у Телеграмі.
«Україна готується до нового навчального року. Після двох років пандемії це мав бути той рік, коли діти спокійно підуть до школи, але війна внесла свої корективи. Ми системно перевіряємо роботу, яка проводиться в навчальних закладах, адже безпека - це найголовніше», - зазначив посадовець.
Він пояснив, що у школах, які відкриють двері 1 вересня, обов’язково мають бути укриття, де учні можуть перебувати під час повітряної тривоги.
«У приміщеннях мають бути обладнанні укриття, якщо в самій школі такого не передбачено - то укриття має бути в 10-хвилинній доступності», - уточнив Тимошенко, додавши, що з умовами перебування мають ознайомитися батьки.
Як повідомляв Укрінформ, за даними ДСНС, нині в Україні лише 11% закладів освіти мають власні споруди цивільного захисту.