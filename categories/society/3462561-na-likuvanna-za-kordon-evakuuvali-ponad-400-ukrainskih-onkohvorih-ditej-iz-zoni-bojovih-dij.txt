Понад 400 українських дітей із онкологією евакуювали із зони бойових дій на лікування за кордон.

Як передає Укрінформ, про це інформує пресслужба Офісу Президента України.
Зазначається, що згідно з домовленостями між дружиною Президента України Оленою Зеленською та першими леді інших країн світу, за сприяння керівництва іноземних держав і профільних міністерств, організовано рейси життя для українських онкохворих дітей із зон бойових дій.
Такі рейси життя здійснюються з перших тижнів війни завдяки співпраці з волонтерськими та медичними організаціями.
Як повідомляється, задля гарантування безпеки пересування, онкохворих дітей спочатку привозять до Львова – у Західноукраїнський спеціалізований дитячий медичний центр (ЗУСДМЦ), який очолює Андрій Синюта. Там дітлахів дообстежують та надають їм медичну підтримку.
Далі в супроводі медбригад маленьких пацієнтів разом із близькими доправляють до Республіки Польща, у спеціально створену клініку Unicorn. Там дітей розподіляють на постійне лікування у Польщі чи інших країнах Європи.
Нині понад 400 маленьких пацієнтів продовжують лікування у мирних країнах, йдеться в повідомленні.
Пресслужба ОП повідомляє, що Олена Зеленська розповіла історії лікарів Західноукраїнського спеціалізованого дитячого медичного центру, які опікуються евакуацією дітей.
У проєкті з евакуації українських дітей на лікування за кордон також беруть участь: International Society of Paediatric Oncology – SIOP, St. Jude Children's Research Hospital, Фонд «Таблеточки», Благодійний фонд «Запорука», Благодійний фонд «Крила надії», Благодійний фонд «Із янголом на плечі», Генеральне консульство Республіки Польща у Львові, Клініка дитячої онкології та трансплантації кісткового мозку, Українська асоціація дитячої онкології/гематології, Львівська обласна державна адміністрація, Львівська обласна рада, МОЗ України.