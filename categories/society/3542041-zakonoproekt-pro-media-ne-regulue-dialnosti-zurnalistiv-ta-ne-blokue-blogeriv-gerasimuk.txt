Законопроєкт про медіа не стосується журналістської діяльності.

Про це сказала голова Національної ради України з питань телебачення і радіомовлення Ольга Герасим'юк на брифінгу у Медіацентрі Україна - Укрінформ.
"Для того, щоб позбутися побоювань, треба уважно прочитати той законопроєкт, який сьогодні поданий. Ви там побачите турботу про те, щоб національний регулятор сприяв розвитку інформаційного простору. Там ніде не прописано нічого, що могло б свідчити про можливість для регулятора стати цензором, монстром і ще тим, як його називають. Що він не регулює діяльності журналістів, тому що часто плутають і говорять, що нібито він стосується журналістської діяльності. Що він блокує блогерів, бо це теж поширений стереотип, а це не так", - сказала Герасим'юк.
За її словами, він навпаки дає можливість інтернет-медіа набути статусу медіа, а отже дістати певні преференції. Для регіональних медіа цей закон дозволяє бути незалежними від місцевої влади.
Герасим'юк додала, що законопроєкт про медіа вже давно на часі в суспільстві і його необхідно якнайшвидше ухвалювати.
"Незалежний регулятор - це незалежні медіа. Це абсолютно пряма формула. І ми як український регулятор, якому вже чверть століття, хочемо демонструвати нову культуру незалежності регуляції в інформаційному полі", - сказала вона.
Як повідомлялося, ухвалення законодавства про медіа, яке враховує вимоги Директиви № 1808/2018/ЄС, упорядковує українське законодавство відповідно до рекомендацій експертів Ради Європи та наближає його до правової бази Євросоюзу, є одним із зобов’язань України в межах угоди про асоціацію з ЄС.
23 червня глави держав та урядів Європейського Союзу ухвалили рішення щодо надання Україні статусу країни-кандидата на входження до ЄС. Цей статус наданий без умов, проте має бути виконано кілька рекомендацій Єврокомісії.
Голова Національної ради з питань телебачення і радіомовлення Ольга Герасим'юк вважає, що в Україні вистачить політичної волі для проведення реформи медійного законодавства в частині його адаптації до європейських норм.