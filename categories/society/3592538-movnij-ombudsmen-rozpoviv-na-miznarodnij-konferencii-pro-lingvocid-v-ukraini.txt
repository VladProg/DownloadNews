"Розкол України на мовному ґрунті", “утиски російськомовного населення" та "примусова українізація" - наративи, якими росія виправдовує свою агресію в Україні.

Про це повідомив Уповноважений із захисту державної мови Тарас Кремінь у доповіді про російську політику лінгвоциду під час виступу на Міжнародній конференції Європейської федерації мовних інституцій (EFNIL) "Мова та міграція", передає Укрінформ з посиланням на пресслужбу омбудсмена.
"Поширені російськими ЗМІ брехливі повідомлення щодо "утисків російськомовного населення" чи "примусової українізації" розраховані на виправдання в очах власних громадян загарбницької війни проти України", - сказав він.
Також Кремінь зазначив, що основною тактикою росії на мовному фронті є інформаційний тероризм, що характеризується поширенням дезінформації. Омбудсмен поінформував європейських колег, що від початку війни здійснюється фіксування фактів лінгвоциду в Україні для подальших проваджень.






Мовний омбудсмен на конференції EFNIL представив доповідь про лінгвоцид в Україні / Джерело: Уповноважений із захисту державної мови





























































Зокрема, факти лінгвоциду зареєстровані у сферах медіа, культури й освіти. За його словами, спостерігається заміна окупаційною владою мови в офіційному спілкуванні - у документах й актах, а також у публічному просторі - на покажчиках, вивісках, в інформуванні громадян.
"Нами вже зафіксовано понад 200 фактів лінгвоциду української мови. Дискримінація, переслідування та репресії проти громадян України за мовною ознакою є однією зі складових путінської політики геноциду українського народу", - наголосив він.
Повідомлялося, що 11 жовтня Україна вперше взяла участь у роботі Генасамблеї Європейської федерації національних мовних інституцій (EFNIL) як асоційований член, куди вона була обрана 21 березня 2022 року на позачерговому засіданні EFNIL.
Фото: Тарас Кремінь, Фейсбук