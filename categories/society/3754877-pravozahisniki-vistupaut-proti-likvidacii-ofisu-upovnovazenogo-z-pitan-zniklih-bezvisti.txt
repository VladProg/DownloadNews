Ліквідація Офісу уповноваженого з питань зниклих безвісти та розподілення його функцій між різними відомствами може призвести до хаосу та уникнення відповідальності.

Таку думку висловили представники правозахисних організацій під час пресконференції в Медіацентрі Україна – Укрінформ.
"Ми занепокоєні тим, що посада, яка мала відповідати за координацію з близькими, рідними зниклих осіб, що ця посада може бути ліквідована. Тут дуже важливо говорити, що будь-яке розпорошення повноважень цієї посадової особи між іншими відомствами мусить бути виваженим та обгрунтованим, і ми маємо розуміти, як в подальшому родичі зможуть комунікувати цю тему, зможуть комунікувати з державою щодо тих питань, які виникають", – сказала директорка з адвокації Центру прав людини ZMINA, представниця секретаріату коаліції "Україна. П’ята ранку" Альона Луньова.

Голова ГО "Об’єднані морем" Олеся Ауліна зазначила, що розподілення функцій щодо пошуку зниклих безвісти між різними відомствами призведе до хаосу та уникнення відповідальності.

"Нас будуть просто відсилати з кабінету в кабінет, перекидуючи ці обов'язки на іншу структуру. Немає оцього одного алгоритму дій. На жаль, на сьогоднішній день ми його не побачили, нам його не пояснили. Яка відповідальна особа буде з нами комунікувати так само, як комунікував Офіс Олега Котенка? І коли вже буде ця особа, то чи є в цієї особи досвід такої роботи, наскільки ефективною буде ця робота?" – зазначила вона.
Координаторка груп родин полонених Медійної ініціативи за права людини Олена Бєлячкова зауважила, що сама посада уповноваженого з питань осіб, зниклих безвісти за особливих обставин, передбачена законом України, і для її ліквідації мають бути внесені зміни до закону та перерозподілені повноваження.

"І саме цей закон визначає повноваження уповноваженого. Зрозуміло, що перерозподіливши уповноваження і залишивши тільки якусь частину, то ця частина передбачена законом...Тому якщо говорити про повну ліквідацію, то це може бути лише у випадку, якщо будуть внесені зміни до закону", – підкреслила вона.
Раніше уповноважений Офісу з питань осіб, зниклих безвісти за особливих обставин, Олег Котенко у коментарі ЗМІ підтвердив, що уряд схвалив рішення про ліквідацію Офісу. Згодом у Мінреінтеграції заперечили цю інформацію.