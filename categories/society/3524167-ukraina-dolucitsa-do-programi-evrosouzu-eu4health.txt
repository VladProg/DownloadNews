Уряд уповноважить міністра охорони здоров’я Віктора Ляшка підписати угоду між Україною та Європейським союзом про участь нашої держави у програмі EU4Health.

Про це на засіданні уряду повідомив Прем’єр-міністр Денис Шмигаль, передає кореспондент Укрінформу.
За його словами, отримати гроші в рамках цієї програми зможуть і органи державної влади, і неурядові організації, і представники малого та середнього бізнесу.
«Бюджет програми на 6 років становить 5,3 млрд євро. Отримувати фінансування на проєкти, покращення охорони здоров’я можуть органи державної влади, неурядові організації, малий та середній бізнес. Участь України у цій програмі - це ще один приклад того, як європейська інтеграція України буде покращувати якість життя наших громадян через доступ до відповідних фондів і фінансів Європейського союзу», - підкреслив Прем’єр.
Як повідомлялось, надання Україні статусу країни-кандидата на входження до Європейського Союзу містить низку позитивних для держави моментів. Серед них - доступ до європейських структур, а також фінансова допомога і підтримка у вигляді грантів, кредитів.