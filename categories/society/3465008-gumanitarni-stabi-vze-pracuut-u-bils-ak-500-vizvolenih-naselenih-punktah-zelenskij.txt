Триває повернення нормального життя на території, визволені від окупантів, - у більш як 500 населених пунктах уже працюють гуманітарні штаби.

Про це у вечірньому відеозверненні сказав Президент Володимир Зеленський, передає Укрінформ.
"Гуманітарні штаби працюють на території вже понад 500 деокупованих населених пунктів. Щодобово додаються майже по 100 населених пунктів, куди ми повертаємо медичні та освітні послуги, роботу органів соціального захисту, фінансові установи", - сказав Зеленський.
Також триває розмінування визволених від ворога територій.
"Якщо на початок цього тижня розмінування відбулося в 70 населених пунктах, то станом на сьогодні розміновано 184 населених пункти. Звісно, потрібно зробити ще дуже багато. Але темп, я вважаю, непоганий", - зазначив глава держави.
Окрім того, швидкими темпами відновлюється транспортне сполучення. За добу автомобільне сполучення повернули в 96 населених пунктів, в 183 - відновили роботу АЗС, у 90 населених пунктах - відновили електропостачання. Також тривають роботи з відновлення водо-, газопостачання, зв'язку.
Фото: ОП