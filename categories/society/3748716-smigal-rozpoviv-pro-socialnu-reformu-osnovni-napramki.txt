Формування нової філософії соціальної політики здійснюється за трьома напрямками.

Про це повідомив Прем'єр-міністр Денис Шмигаль на засіданні уряду, передає Укрінформ.
«Перший напрямок – це якісні реєстри. Наразі активно впроваджуємо Реєстр надавачів та отримувачів соціальних послуг та формуємо відповідний дашборд. Це зменшить бюрократію та уніфікує процес надання різних видів соціальної підтримки. Кожен, хто потребує допомоги, зможе бачити, де і який вид підтримки від держави він може отримати», - сказав Шмигаль.

Відео: Телеграм-канал Премʼєр-міністра України
За його словами, другий напрямок соціальної реформи – принцип «гроші ходять за людиною». Він передбачає, що держава сплачує кошти за конкретно надану людині послугу, що дає ефективність використання бюджетних коштів та підвищує якість всіх послуг.
Третім напрямком є цифровізація. Шмигаль зауважив, що з 30 видів соціальних допомог і послуг вісім уже оцифровані, решта перебуває в стадії підготовки до диджиталізації. "Через Дію можна отримати пакет послуг "єМалятко", отримати статус безробітного, здійснити призначення або перерахунок пенсії та багато іншого. Список можливостей постійно розширюється". - наголосив Прем'єр-міністр.
Як повідомлялося, Україна від початку повномасштабного вторгнення запустила в застосунку "Дія" понад 20 нових електронних послуг, в активній роботі - ще стільки ж проєктів на цей рік.