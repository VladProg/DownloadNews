В Естонії наразі перебуває від 50 до 60 тисяч українців, які були змушені залишити свої домівки через розв'язану росією війну.

Про це заявив посол Естонії в Україні Каймо Кууск на брифінгу тему: "Як Естонія підтримує Україну під час війни?" у Медіацентрі Україна - Укрінформ.

Дипломат розповів, що після початку повномасштабного вторгнення до Естонії приїхало понад 100 тис. українців, деякі з них були в країні транзитом і потім переїхали у Фінляндію або Швецію.
"На цей час, згідно з нашими підрахунками, наразі в Естонії залишаються від 50 до 60 тисяч українців. Це становить близько 3 відсотків населення Естонії", - сказав Кууск.
Він зазначив, що естонська сторона відразу після прибуття почала надавати допомогу українцям, які були змушені залишити Україну через війну.
Як повідомлялося, за даними Управління Верховного комісара ООН у справах біженців (УВКБ), кількість українців, які виїхали до країн Європи після початку повномасштабного вторгнення росії, станом на січень становила 7 915 287 осіб.