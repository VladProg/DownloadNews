У Києві Укрзалізниця відкрила виставку “Рятуючи майбутнє”, присвячену Дню захисту дітей.

Як передає Укрінформ, про це Укрзалізниця повідомляє у Телеграмі.
Експонати виставки розгорнулися між Центральним та Південним залізничними вокзалами Києва. Вона працюватиме щодня з 5:00 до 23:00.
У відкритті експозиції взяли участь голова правління акціонерного товариства “Укрзалізниця” Олександр Камишін, член правління компанії Олександр Перцовський, генеральний директор національного комітету товариства Червоного Хреста України Максим Доценко, генеральний директор Охматдиту Володимир Жовнір, керівники “Залізних вокзалів”, машиніст і стюард евакорейса-рекордсмена.






Виставка «Рятуючи майбутнє» на Центральному залізничному вокзалі Києва / Фото: Павло Багмут, Укрінформ











































“Діти — це наше майбутнє. З початку повномасштабної війни наше завдання було врятувати дітей. Так, з 24 лютого залізницею було перевезено у безпечні місця близько 1 млн маленьких пасажирів. Наступне наше завдання — повернути дітей до своїх домівок. Ця виставка присвячена саме дітям, які були врятовані залізницею. Вона триватиме на Київському вокзалі місяць, а потім буде перенесена до інших вокзалів країни”, — повідомив Камишін.
Експозиція виставки розділена на декілька зон.
Перша зона — “Залізні зміни до війни”, яка ілюструє зміни, впроваджені на залізниці для дітей. Це відкриття дитячого кінотеатру в поїздах, новий поштовх для розвитку футбольної школи “Локомотив”, дитяче меню у поїздах тощо.
Друга зона — “Залізниця рятує”, яка демонструє роботу залізничників для порятунку дітей. Так, на піку евакуації Укрзалізниця вивозила 192 тис. людей на добу, з них чверть — діти. У купе перевозили до 16 пасажирів, але діти та їхні матері завжди мали пріоритет при посадці. Вокзали приймали 70 тис. біженців на добу. Окремий фокус був зроблений на порятунку дітей з особливими потребами, онкохворих, “сонячних” дітей і сиріт.
Третя зона — “Залізниця їде далі”. Вона присвячена поверненню дітей додому.
Також на виставці з 1 по 3 червня триватиме майстерклас для дітей “Голуби миру”.
Як повідомляв Укрінформ, 1 червня відзначається Міжнародний день захисту дітей.
Свято було засноване у 1949 році за рішенням сесії Міжнародної демократичної федерації жінок. В Україні День захисту дітей відзначається згідно з указом Президента від 30 травня 1998 року.