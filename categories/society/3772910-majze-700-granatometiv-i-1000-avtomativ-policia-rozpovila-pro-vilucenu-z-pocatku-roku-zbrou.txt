З початку року українські поліцейські вилучили з незаконного обігу 4072 одиниці вогнепальної зброї, у тому числі понад 1000 автоматів.

Про це у Фейсбуці повідомив заступник голови Нацполіції Андрій Нєбитов, передає Укрінформ.
“Лише з початку цього року поліцейські вилучили з незаконного обігу 4072 одиниці вогнепальної зброї, а саме: більше 1000 автоматів, 800 пістолетів, 900 переробок, майже 700 гранатометів, близько 14 тисяч гранат, понад мільйон набоїв та майже 3 тонни вибухівки. Більшість вилученого вже передано ЗСУ та іншим силам безпеки і допомагає нашим захисникам нищити ворога”, - зазначив він.

Нєбитов наголосив, що поширення незаконної зброї й боєприпасів є серйозним викликом безпеці та створює значну загрозу для життя громадян.
“Війна триває, і для кримінальної поліції попереду ще багато роботи. Пам'ятайте, якщо ви виявили зброю, гранати або боєприпаси, інші небезпечні предмети, треба негайно повідомити про це правоохоронні органи. Краще не наражати себе і своїх близьких на небезпеку і, здавши нелегальну зброю, ділом допомогти нашим захисникам”, - указав заступник голови НПУ.
Нєбитов запевнив, що зі зростанням правосвідомості кожного українця “ми робимо наше суспільство безпечнішим та сприяємо правопорядку в державі”.
Як повідомлялося, правоохоронці викрили двох жителів Полтавської області, котрі намагалися продати ручний протитанковий гранатомет та боєприпаси.