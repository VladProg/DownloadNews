Київська міська прокуратура скерувала до суду обвинувальний акт щодо 53-річного уродженця Львова, колишнього священника УПЦ (МП), який виправдовував агресію РФі дякував загарбникам за виконання в Україні «брудної кривавої роботи».

Про це повідомила пресслужба столичної прокуратури у Телеграмі, передає Укрінформ.
Як зазначається, підозрюваний протягом 12 років служив у соборі УПЦ (МП) у Львові. З 2005 року проживав у Києві, а у 2014 році втік до Москви.
За даними слідства, після початку повномасштабного вторгнення РФ в Україну підозрюваний, використовуючи власний акаунт у соцмережах, поширював для необмеженого кола користувачів повідомлення та відеозаписи, у яких він виправдовував збройну агресію РФ проти України та публічно закликав до агресивної війни.
У своїх постах та відеоматеріалах підозрюваний підтримував та популяризував дії країни-окупанта у зв’язку із повномасштабним вторгненням в Україну, глорифікував військових РФ, поширював російські наративи про секретні біолабораторії в Україні та «укронацистів», стверджував, що «українці самі у всьому винні», зазначили у прокуратурі.
Священник намагався переконати, що Росія не починала війну, а навпаки – завершує її та перекладав вину за її початок на «Майдан» та українців.
Також, за даними прокуратури, він висловлював подяку російським військовим за виконання в Україні «брудної кривавої роботи».
Висновками судових лінгвістичних експертиз підтверджено, що тексти опублікованих матеріалів мають пропагандистський характер та спрямовані на виправдання, визнання правомірною збройної агресії РФ проти України та містять публічні заклики до агресивної війни проти України.
Як повідомляв Укрінформ, йдеться про російського священника-блогера Андрія Ткачова, якому СБУ у квітні заочно оголосила підозру.
За даними спецслужби, протоієрей РПЦ Ткачов є випускником факультету спецпропаганди військового інституту міністерства оборони СРСР у Москві. У 2013 році його призначили керівником місіонерського відділу київської єпархії УПЦ (МП) та ведучим на телеканалі "Київська Русь".
Саме тоді він розпочав активно поширювати через медіа прокремлівські наративи, де ставив "під сумнів" існування української державності. Згодом Ткачов переїхав до Москви, а на початку повномасштабного вторгнення публічно підтримав російських загарбників.
Ткачов є частим "гостем" в ефірах центральних каналів РФ, де активно виправдовує воєнні злочини Кремля.