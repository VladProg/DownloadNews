Під час повномасштабної війни українці стали приділяти менше часу активному дозвіллю, натомість віддають перевагу відпочинку вдома.

Про це свідчать дані результатів соціологічного дослідження “Культурні практики населення України в умовах війни”, презентація якого відбулась в Укрінформі.
Так, телефонне опитування українців, яке проводилося з червня до липня цього року показало, що порівняно з довоєнним періодом громадяни стали приділяти менше часу активному дозвіллю, зустрічам із друзями, відвідуванню кінотеатрів та екскурсій. Натомість українці почали більше переглядати фільми вдома, гортати сторінки у соціальних мережах, читати книжки та слухати музику.
Кількість людей, які читають книжки, зросла. Також збільшилась частка громадян, які читають новини в електронному форматі. 63% респондентів читають друковані книги, 29% – електронні, 5% – слухають аудіокниги, а 3% використовують обидва формати. Дослідження свідчить, що старші люди схильні черпати інформацію з паперових книжок, а молодь – з електронних.
Близько половини опитаних стверджують, що за останній рік почали читати більше книжок українських авторів.
Окрім того, порівняно з довоєнним періодом, значно зменшилась кількість людей, які відвідують музеї чи виставки. Усього 18% респондентів відвідували музеї. До повномасштабної війни їх було 39%.
Кінотеатри відвідували 39% респондентів, а до війни таких було 58%.
Упродовж минулого року театр відвідували 25% респондентів, до війни – 38%.
Лише 24% опитаних за останній рік відвідували концерти відомих співаків і музичних гуртів. До початку війни відвідувачів концертів було 42%.
Водночас, порівняно з довоєнним періодом, більше ніж у два рази зменшилась відвідуваність культурно-масових заходів. Лише третина опитаних хоча б один раз за минулий рік побували на таких заходах. До війни ця цифра становила більш ніж половину опитаних.
Соціологічне дослідження “Культурні практики населення України в умовах війни” проведено громадською організацією “Демократичні ініціативи молоді” за фінансової підтримки Українського культурного фонду.
Дослідження проводилося в три етапи – телефонні опитування, фокус-групові дискусії та експертні інтерв’ю. Кількість респондентів – більше тисячі. Під час дослідження здійснено аналіз кількісних та якісних характеристик культурних практик населення України під час повномасштабної війни. Проведено порівняльний аналіз культурних практик у мирний та воєнний часи, а також здійснено порівняння запитів на культурний контент регіонів по-різному уражених війною.