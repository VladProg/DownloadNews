Обмеження виїзду за кордон для чоловіків призовного віку (18-60 років) без військового досвіду буде знято після завершення строку дії воєнного стану на території України.

Про це йдеться у відповіді Президента України Володимира Зеленського на відповідну петицію №22/140908-еп, передає Укрінформ.
Так, зазначається, що у зв'язку зі збройною агресією російської федерації та з метою забезпечення оборони держави указом Президента Володимира Зеленського вiд 24 лютого в Україні введено воєнний стан. Цим указом визначено, що на період дії правового режиму воєнного стану конституційні права і свободи людини і громадянина, передбачені, у тому числі статтею 33 Конституції України, яка передбачає, зокрема, право вільно залишати країну, можуть обмежуватися.
"Скасування вказаних обмежень передбачається здійснити після завершення дії правового режиму воєнного стану", – наголошується у відповіді.
Окрім того, зауважується, що в Україні оголошена та проводиться загальна мобілізація. При цьому підкреслюється, що комплектування Збройних сил України та інших військових формувань здійснюється також і військовозобов’язаними, які не мають військового досвіду та раніше не проходили військову службу, але пройшли підготовку в навчальних військових частинах (навчальних центрах, полігонах, кафедрах підготовки та підвищення кваліфікації тощо).
Водночас констатується, що відповідно до статті 17 Конституції України захист суверенітету і територіальної цілісності держави є справою всього Українського народу.
Петиція №22/140908-еп "Зняття обмеження щодо виїзду за кордон для чоловіків 18-60 років без військового досвіду" зареєстрована 19 травня 2022 року. Автор: Юлія Булавіна. Петиція набрала 27 260 голосів із 25 000 необхідних.
Як повідомляв Укрінформ, від дня запровадження воєнного стану за спробу незаконного перетину кордону працівники Держприкордонслужби затримали близько 6,4 тис. військовозобов’язаних чоловіків.
Фото: Офіс президента