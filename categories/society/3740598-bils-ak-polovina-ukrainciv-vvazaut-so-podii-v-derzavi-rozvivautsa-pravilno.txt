В Україні 52% громадян вважають, що події в державі розвиваються у правильному напрямку.

Про це директор соціологічної служби Центру Разумкова Андрій Биченко повідомив на пресконференції щодо результатів проведеного соцопитування, передає кореспондент Укрінформу.
«Абсолютна більшість, а саме 52,3% опитаних, вважає, що події в Україні розвиваються в правильному напрямі», - зазначив Биченко.
Згідно з результатами дослідження, 26,8% респондентів вважають, що події в державі розвиваються у неправильному напрямі, а 21,1% сказали, що їм важко відповісти на це питання.
За словами Биченка, ситуація "досить оптимістична".
При цьому він зауважив, що у лютому частка тих, хто вважає, що події в державі розвиваються в правильному напрямі, становила 60,6%, а тих, хто дотримувався протилежної думки, - 21%.
«Тобто можемо стверджувати, що оптимізм громадян України дещо зменшився», - резюмував директор соціологічної служби.
Опитування проводилося соціологічною службою Центру Разумкова з 5 по 11 липня в межах проєкту Програми MATR, що фінансується посольством Королівства Нідерландів в Україні.
Загалом опитано 2017 респондентів віком від 18 років. Теоретична похибка вибірки не перевищує 2,3%.