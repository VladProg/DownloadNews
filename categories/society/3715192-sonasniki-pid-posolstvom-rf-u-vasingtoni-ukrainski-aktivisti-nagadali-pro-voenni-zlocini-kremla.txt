Представники українських громадських організацій, активісти й дипломати провели акцію під посольством Росії в Вашингтоні, висадивши на газонах соняшники – один із головних символів боротьби України за свободу.

Захід був відкритим для всіх та відбувся в суботу, 27 травня, передає власний кореспондент Укрінформу.
«Ми прийшли до російського посольства, щоби посадити соняшники, наші національні квіти, які стали символом боротьби України за волю й незалежність, а також нагадати Росії про її злочинну війну та наголосити, що Україна продовжить воювати, поки не буде звільнена вся її територія», - зауважила в коментарі Укрінформу організаторка акції президентка організації US Ukrainian Activists (USUA) Надія Шапоринська.






Українські активісти нагадали про воєнні злочини РФ під посольством у Вашингтоні / Фото: USUA



















Учасники заходу вшанували хвилиною мовчання українських борців за свободу, а також невинних громадян, які втратили життя впродовж останніх дев’яти років війни Путіна проти нашої держави. Активісти також скандували через гучномовець гасла до Росії з вимогами негайно припинити її війну та геноцид в Україні, а також вбивства мирних громадян й викрадення українських дітей.
У заході взяли участь дипломати Посольства України в США й прихильники України зі США, Білорусі, Туркменістану, Казахстану, Ізраїлю, Грузії та інших країн. Акцію організувала команда USUA, а також автор ідеї громадянин США Бенжамін Віттес.
Як повідомляв Укрінформ, це вже другий подібний захід за останній рік, який став уже традицією. Вперше соняшники під російським посольством були висаджені у квітні минулого року. Тоді Посол України в США Оксана Маркарова пояснила символізм заходу. По-перше, за її словами, це демонструє, що українська нація – непереборна. По-друге, це є символом того, що Україна відновлюється й перемагає. Й, по-третє, це нагадуватиме дипломатам «ворожої країни» правду на тлі їхньої брехливої пропаганди проти України.