Міністерство охорони здоров'я закликає українців здавати кров для допомоги військовим, які будуть задіяні у наступі.

Як передає Укрінформ, про це МОЗ повідомляє у Фейсбуці.
“Твоя кров може воювати, наступати. Готуємося разом! Для успішного наступу потрібно не тільки озброєння. Потрібна кров, аби рятувати героїв. Потрібні надійні і сталі запаси крові та її компонентів, аби кожен, хто потребує відповідної медичної допомоги, отримав її вчасно і достатньо”, - ідеться в повідомленні.
Долучитися до донорства та здати кров, можна вибравши для себе найбільш зручний варіант.
Так, якщо особа живе у великому місті, їй слід зателефонувати до центру крові свого міста і записатися на певний день і час. МОЗ опублікувало номери телефонів центрів крові.
Особі, яка живе у селі або невеликому містечку, а центри служби крові далеко, слід зателефонувати до центру крові або до найближчої районної лікарні. Так, особа з'ясує, коли виїзна бригада, яка проводить забір крові, працюватиме у регіоні. Телефони центрів крові опубліковано за посиланням.
“Якщо вам складно відірватися від роботи, а серед ваших колег є багато ваших однодумців, так само готових поділитися кров'ю з пораненими героями - можна організувати день донора у своєму офісі”, - повідомили в МОЗ.
Також МОЗ опублікувало алгоритм, як організувати день донора і запросити виїзну бригаду в офіс.
Як йдеться в повідомленні, при важких пораненнях життя бійця часто залежить від наявності крові зараз і поруч та в достатній кількості.
“Кров одного донора може врятувати трьох людей. Але буває так, що одному пораненому потрібна кров трьох донорів - щоб врятувати життя і довезти воїна до операційного блоку”, - пояснили в МОЗ.
Інформація про відповідальне донорство і відповіді на питання, які можуть виникати при підготовці до здачі крові і після, зібрано за посиланням.
Як повідомляв Укрінформ, у квітні співробітники Держприкордонслужби взяли участь у благодійній акції та здали кров для побратимів, які в складі Сил оборони захищають Україну та зазнали поранень.