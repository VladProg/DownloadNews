Українські журналісти провели біля посольства Грузії у Києві акцію на підтримку ув’язненого грузинського колеги колишнього гендиректора грузинського каналу «Руставі-2» та нинішнього очільника телекомпанії «Мтаварі» Ніколоза Гварамії.

Як повідомляє кореспондент Укрінформу, лист-звернення до президентки Грузії Саломе Зурабішвілі із закликом звільнити Гварамію учасникам акції зачитав, а потім передав працівникам грузинського посольства ведучий "Радіо NV", член Незалежної медійної ради і Медіаруху Дмитро Тузов.
"Я уповноважений великою спільнотою українських журналістів передати посольству Грузії для подальшої передачі грузинській владі наше звернення із закликом про звільнення грузинського журналіста Ніко Гварамії, який перебуває зараз у в'язниці... Є ряд відозв від міжнародних організацій, в тому числі від Європейського парламенту, що Ніко ув'язнили під дуже надуманим приводом. Це дуже схоже на розправу з незалежним журналістом і власником медіа. Ми звертаємося до грузинської влади і персонально до пані президентки Грузії Саломе Зурабішвілі, щоб вона використала своє конституційне право на помилування грузинського журналіста Ніко Гварамії", - сказав Тузов.

Він додав, що українська медіаспільнота розуміє парадоксальність такого прохання, оскільки йдеться про помилування, на її думку, невинної людини.
"Але зараз це, по суті, є дієвим інструментом і можливістю звільнити журналіста з в'язниці... Ми не маємо права допустити ситуації, коли людина помиратиме у грузинській в'язниці, як зараз це відбувається з громадянином України і третім президентом Грузії. Тому ми маємо діяти і виявити свою солідарність", - зазначив представник Медіаруху.

Після спілкування з представниками посольства Тузов повідомив учасникам акції, що звернення українських журналістів було "дуже чемно прийнято", а працівниця консульського відділу запевнила, що його обов'язково передадуть грузинській владі і пані президентці Грузії Саломе Зурабішвілі.
"Далі ми будемо в діалозі і в контакті з грузинськими медійниками. Звернення буде відкрите до підписання всіма бажаючими українськими журналістами і медійними організаціями", - поінформував він.
На завершення акції Тузов зазначив, що українські журналісти у такий спосіб долучилися до міжнародного челенджу з порятунку Ніко Гварамії, отриманого від грузинських журналістів. "Далі ми передамо його литовським колегам, які також звертатимуться до влади Грузії з приводу звільнення Ніко. Я сподіваюсь, що до цієї ініціативи доєднається багато країн і міжнародних організацій ", - зазначив представник Медіаруху.
Ніколоза Гварамію 16 травня 2022 року засудили до 3,5 років позбавлення волі. Його визнали винним за ст. 220 Кримінального кодексу Грузії (зловживання повноваженнями всупереч законним інтересам цієї організації, з метою отримання вигоди чи переваги, для себе чи інших осіб, що спричинило значні збитки).
Дружина журналіста Софія Гварамія у коментарі «Детектору медіа» зазначила, що її чоловіка ув'язнили за його професійну діяльність.

Медіарух — неформальне об'єднання українських медіа, журналістів та громадських організацій, що відстоює дотримання журналістських стандартів у засобах масової інформації.