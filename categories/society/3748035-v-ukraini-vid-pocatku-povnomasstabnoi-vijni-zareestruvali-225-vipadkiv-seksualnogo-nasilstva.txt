В Україні станом на 11 серпня 2023 року від початку повномасштабної війни зафіксовано 225 випадків сексуального насильства, скоєного російськими військовими злочинцями.

Про це Укрінформу повідомили в Офісі генерального прокурора.
За даними Офісу генпрокурора, щодо чоловіків скоєно 79 таких злочинів, щодо жінок – 146, щодо неповнолітніх – 13 (12 дівчат та 1 хлопець). Розкрито 64 факти злочинів.
Найбільшу кількість випадків сексуального насильства зафіксовано в Херсонській області – 68, у Київській – 52, у Донецькій – 55, у Харківській – 20, у Запорізькій – 15, у Чернігівській – 5, в Луганській – 3, у Миколаївській – 5, у Сумській області – 2.
Серед цих злочинів - зґвалтування, каліцтво або насильство над статевими органами, примусове оголення, погрози та спроби зґвалтування, примус дивитися на сексуальні знущання з близьких осіб.
Як повідомив Укрінформу генеральний прокурор Андрій Костін, у розслідуванні воєнних злочинів ОГП впроваджує "найкращі світові практики - це стосується як методів документування і переслідування злочинів війни, так і таких важливих напрямів, як правосуддя, дружнє до дитини, імплементація Кодексу Мурад (Кодекс Мурад - "Глобальний кодекс поведінки для осіб, які збирають та використовують інформацію про систематичне сексуальне насильство в умовах конфлікту". У ньому йдеться про права потерпілих на гідність, приватність, безпеку, доступ до правосуддя, на правду та ефективний юридичний захист тощо. Перше і найголовніше у ньому – до постраждалої особи необхідно ставитися з повагою. Його авторка – іракська правозахисниця, Нобелівська лауреатка миру 2018 року, жінка, яка пройшла через тортури, смерть рідних і сексуальне насильство ІДІЛ Надя Мурад - Ред.).
Костін нагадав: "Ще на початку вересня 2022 року я створив спецпідрозділ, який пройшов навчання, після чого ми спільно з нашими партнерами розробили стратегію розслідування цих злочинів. У чому головна історія. Не тільки те, що ми застосували принципи Кодексу Мурад - тобто розслідування проводиться так, щоб не допустити повторної травматизації, за згоди потерпілої або потерпілого. Головне - це зосередження усіх зусиль органів правопорядку саме на постраждалому або постраждалій".
За словами генпрокурора, восени 2022 року "було 43 чи 44 кримінальних провадження про сексуальні злочини на деокупованих територіях. Зараз - 215 (станом на 11 серпня 2023 року вже зафіксовано 225 випадків - Ред.)".
"І це не тільки тому, що на Харківщині їх було скоєно менше, а на Херсонщині - більше. Річ у тім, що ми змінили підхід. Ми розуміємо, - це дуже складний злочин, який є елементом тероризму, елементом пригнічення спротиву наших людей під час тимчасової окупації. Ми все це розуміємо. Але задля того, щоб люди - потерпілі - відчували себе в безпеці і почали довіряти правоохоронцям, ми не стали чекати, коли хтось прийде і звернеться до нас із заявою про злочин, а ми дещо змінили ситуацію”, - пояснив Костін.
Як повідомляв Укрінформ, в ОГП наголошують, що полонені російські військовослужбовці, які скоїли особливо тяжкі злочини, мають відбувати покарання в Україні та не підлягають обміну. Йдеться про вбивства, сексуальне насильство, катування.