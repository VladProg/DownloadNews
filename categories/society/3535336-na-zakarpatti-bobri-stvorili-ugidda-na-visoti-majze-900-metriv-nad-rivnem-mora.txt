На Закарпатті працівники Ужанського нацпарку знайшли угіддя бобрів на висоті майже 900 м над рівнем моря - майже на самому кордоні із Польщею.

Про це повідомив у Фейсбуці Ужанський національний парк, передає Укрінформ.
"Наполегливі бобри створили ось таке неймовірне водно-болотне угіддя на Ужоцькому перевалі на висоті майже 900 м над рівнем моря, на самому кордоні з Польщею на суміжній території з сусіднім Надсянським регіональним ландшафтним парком", - йдеться в повідомленні.

За словами науковців, долина гірського Сяну розділена державним кордоном і поділена між Закарпаттям і Львівщиною, стала надійним прихистком для бобрів, які дуже швидко обжили ці місця і навіть почали розселятись вниз по руслу річки Уж і його приток.

"Наш ось вже більш як десятирічний моніторинг цього унікального поселення гірської популяції бобра європейського показав, що завдяки їхнім інженерним здібностям і працьовитості збільшується не тільки його площа, а й різноманіття рослинного і тваринного світу", - наголошують в нацпарку.

Ці місця стають важливою життєвою територією для багатьох видів тварин, земноводних, плазунів, риб, а також безхребетних, існування яких пов'язане з водно-болотними біотопами. Поселення бобрів також сприяє розмноженню водяних рослин.