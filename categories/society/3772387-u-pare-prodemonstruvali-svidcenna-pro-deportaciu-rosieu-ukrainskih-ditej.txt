Президент ПАРЄ Тіні Кокс та численні депутати взяли участь у спільному українсько-латвійському заході «Uprouted children. Як Російська Федерація депортує українських дітей та стирає їхню національну ідентичність», на якому говорили про злочини, які вчиняє Росія, викрадаючи українських дітей.

Про це повідомляє кореспондент Укрінформу зі Страсбурга.
«Рада Європи співпрацює з українською владою, правозахисниками та громадськими організаціями щодо того, щоб усіма можливим шляхами повернути дітей до країни, до якої вони належать – до України. Один з наших пріоритетів - це розслідування цих злочинів, як воєнних та злочинів проти людяності», - зазначив президент ПАРЄ Тіні Кокс, підкресливши, що «шокований жахливістю цього воєнного злочину, того, що робить Росія».
Голова української делегації в ПАРЄ Марія Мезенцева наголосила, що на цій проблемі слід постійно акцентувати увагу.






Свідчення про депортацію українських дітей показали у ПАРЄ / Фото: Лідія Таран, Укрінформ


































«Потрібно проводити дискусії у парламентах, ухвалювати декларації, проводити національні розслідування, підтримувати зусилля України та поширювати правду. Допомога міжнародної спільноти є критично важливою».
На думку віцепрезидентки ПАРЄ Олени Хоменко, «парламенти країн-членів Ради Європи повинні продовжувати чинити тиск на Росію, що, своєю чергою, послабить її опір і сприятиме поверненню депортованих українських дітей. Цього можна досягти шляхом прийняття відповідних резолюцій, як це зробили Словаччина, Польща, Ісландія, Франція, Канада або Європейський парламент та інші члени Парламентської асамблеї ОБСЄ, визнання дій Росії злочином геноциду та забезпечення постійного інформування громадськості про ці злочини Росії».
Гостям в залі показали відеосвідчення українських дітей, яких вдалось повернути додому після депортації. Їх зібрала команда видання The Kyiv Independent у фільмі-розслідуванні "Діти для Путіна" (Uprooted). Олеся Біда – авторка картини - розповіла євродепутатам, як росіяни налагодили цілу систему депортації дітей в Росію під маскою евакуації та порятунку.
Саме так сталось із трьома дітьми Євгена Межевого з Маріуполя. Він виступав у якості свідка. Його, батька трьох дітей, розлучили з ними у таборі для фільтрації. Після 45 діб в Оленівській колонії Межевому таки вдалося вирватися, знайти та забрати вже вивезених до Росії дітей. Тоді ж до Російської Федерації вивезли з тимчасово окупованих територій близько тридцяти українських дітей. Серед них був і той самий хлопчик, якого «усиновила» російська уповноважена з прав дитини Марія Львова-Бєлова.
«Потрібно не здаватись, вірити в себе і свої сили та боротись, і тоді все вийде», - сказав Євген, якого з дітьми спеціально запросили на цей захід.
У дискусії про те, як не здаватись та боротись з кричущим порушенням Російською Федерацією норм міжнародного гуманітарного, правозахисного та кримінального права, взяла участь також Ірина Суслова - представник Уповноваженого Верховної Ради України з прав дитини.
Вона назвала офіційні цифри: за період 2022 - 2023 років Україна власними силами повернула 386 неповнолітніх. Росіяни усіляко перешкоджали цьому. Відомо про примус батьків до участі у зйомках пропагандистських відеороликів з метою подальшої легітимізації дій РФ, про примусове переведення до російського громадянства, і нарешті, про політику русифікації та мілітаризації, яку проводить Росія. Усе це спрямоване знищити українську ідентичність серед українських дітей та молоді.
"Міжнародна спільнота має рішуче протидіяти пропаганді та використанню дітей у військових діях, зупинити мілітаризацію та русифікацію освіти на тимчасово окупованих територіях", - каже Суслова.
Найбільшим викликом зараз є захист дітей, які досі проживають на тимчасово окупованих територіях, чиї батьки або законні опікуни загинули або зникли безвісти внаслідок бойових дій. Цю тему підняла Дар'я Касьянова – національний програмний директор «СОС Дитячі містечка» та голова правління «Української мережі за права дитини». Евакуація цих дітей на безпечні території практично неможлива, підкреслила вона. «Тому діти постійно перебувають під загрозою примусового переміщення в інтернатні заклади десь на території Росії. Через війну в них не залишається жодної сім'ї, з якою ця дитина могла б возз'єднатися. У відповідь на цю критичну проблему Україна наразі переглядає свою стратегію захисту дітей та піклування про них, вводячи нову категорію, спеціально призначену для незаконно переміщених і примусово вивезених дітей».
Як повідомлялось у квітні 2023 року ПАРЄ ухвалила резолюцію, у якій визнала, що примусове переміщення українських дітей відповідає ознакам геноциду.