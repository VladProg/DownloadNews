З початку додаткового періоду реєстрації на національний мультипредметний тест абітурієнти створили понад 5 тис. реєстраційних карток.

Про це у Телеграмі повідомив міністр освіти та науки Сергій Шкарлет, передає Укрінформ.
"Триває четверта доба додаткового періоду реєстрації для участі у НМТ. За даними УЦОЯО, від початку додаткового періоду створено понад 5 тис. реєстраційних карток", - написав міністр.
Він нагадав, що вступники, які мають бажання складати тест, але не встигли заповнити реєстраційну картку до 19 квітня, можуть зареєструватися до 20 червня на сайті УЦОЯО та взяти участь у додатковій сесії.
Тестування відбуватиметься 16-20 серпня.
Як повідомляв Укрінформ, додатковий період реєстрації на національний мультипредметний тест розпочався 10 червня, він триватиме до 20 червня. В основний період реєстрації на НМТ майже 230 тис. абітурієнтів підтвердили намір скласти НМТ, з них близько 28 тис. - за кордоном.