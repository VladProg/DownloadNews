В Україну вдалося повернути 308 дітей, яких загарбники примусово вивезли до росії.

Про це в коментарі кореспонденту Укрінформу в Гаазі сказала начальниця Департаменту захисту інтересів дітей та протидії насильству Офісу Генерального прокурора України Юлія Усенко.
“Наразі вдалося повернути додому 308 українських дітей. Коли ми говоримо про долю наших дітей, депортованих до рф, то важливо знати, що дітей передають на виховання у російські сім’ї. рф проводять цілеспрямовану політику щодо асиміляції українських дітей з росіянами, змінюючи для цього законодавство та створюючи умови для можливості передачі наших дітей під опіку в російські сім’ї та можливого усиновлення за російським законодавством”, - сказала вона.
За її словами, достеменно невідомо скільки українських дітей було вивезено в рф.
“Точної відповіді на це питання немає, бо російська влада не повідомляє жодну міжнародну організацію, у тому числі гуманітарну, щодо кількості умовно “евакуйованих” дітей, яких вони “рятують”, а не депортують. Саме такою є риторика вищих посадових осіб рф щодо очевидних фактів примусового переміщення та депортації дітей. На сьогоднішній день за інформацією ДП “Український національний центр розбудови миру”, яке виконує функції Національного інформаційного бюро, слідчі та прокурори в межах кримінального провадження перевіряють інформацію щодо 16 226 дітей з Донецької, Луганської, Запорізької, Херсонська та Харківської областей. Мова йде про території, які були або залишаються тимчасово окупованими рф”, - розповіла Усенко.
Вона наголосила, що ордери на арешт двох осіб - володимира володимировича путіна та марії олексіївни львової-бєлової означає, “що віднині, російський президент та його уповноважена з прав дитини не зможуть відвідати територію жодної країни, яка визнає юрисдикцію МКС (123 країн), адже будуть заарештовані. Крім того, видача ордерів на арешти фактично означає, що ці особи мають офіційний статус підозрюваних у вчиненні воєнних злочинів”.
За словами представниці ОГП, у межах розслідування зазначеного кримінального провадження Офіс генерального прокурора співпрацював зі слідчими та прокурорами Міжнародного кримінального суду.
“Ця співпраця триває давно. Важливо зазначити, що на підставі отриманої від прокурорів Офісу генерального прокурора інформації, слідчі та прокурори МКС самостійно проводили слідчі дії та збирали докази у цій справі. Їх діяльність є абсолютно незалежною та об’єктивною і для нас це дуже важливо”, - підкреслила вона.
Усенко також сказала, що наша держава та прокурори Офісу генерального прокурора, зокрема, повністю сприяли роботі Міжнародного кримінального суду на території України. Цьому передували і законодавчі зміни, і дипломатичні рішення, і наполегливість кожного і кожної, хто документував ці факти та тих, хто про них свідчив.
“Я не можу говорити про деталі нашої співпраці, але можу запевнити, що ювенальні прокурори ОГП продовжують працювати у взаємодії зі слідчими та прокурорами МКС у межах визначених норм та політик щодо випадків депортації українських дітей”, - наголосила вона.
Як повідомляв Укрінформ, 17 березня 2023 року, Палата попереднього провадження Міжнародного кримінального суду (МКС) видала ордери на арешт двох осіб - володимира володимировича путіна та марії олексіївни львової-бєлової.
Президента рф та уповноважену президента рф у справах дитини підозрюють у воєнних злочинах - незаконних депортації та переміщеннї населення, зокрема дітей, з окупованої території України, щонайменше з 24 лютого 2022 року.
Фото: freepik.com