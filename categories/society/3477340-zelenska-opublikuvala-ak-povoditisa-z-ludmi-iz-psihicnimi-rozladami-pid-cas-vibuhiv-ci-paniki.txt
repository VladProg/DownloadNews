Дружина Президента Олена Зеленська опублікувала поради фахівця, як допомогти людям із психічними порушеннями під час вибухів або масової паніки.

Як передає Укрінформ, про це Зеленська написала у Телеграмі.
За її словами, "усім нам важко зорієнтуватися в стресових ситуаціях. Однак для людей з психічними порушеннями вибухи або ж масова паніка можуть бути критичними для життя, бо, на жаль, вони можуть не реагувати на небезпеку".
В цій ситуації, зауважила перша леді, "потрібно дуже чітко пояснити, чому вам потрібно піти у безпечне місце. Робіть це спокійно, розкажіть, чому ви туди ідете і коли повернетесь".
Якщо ж у людини протилежна реакція на прохання, "можливо, у неї кататонічний синдром, характерна ознака якого – руховий розлад. Наприклад, ви просите пройти в укриття, а людина стоїть на місці. Або кажете стояти на місці, а вона навпаки – починає йти. Спробуйте “перехитрити” синдром та озвучуйте прохання навпаки", - порадила Зеленська.
За її словами, про ймовірну небезпеку для оточуючих такої людини можуть свідчити наступні прояви: вона "стверджує, що за нею стежать, готова напасти на на уявного переслідувача, чує голоси у голові, які змушують її зробити агресивні події. У будь-якому разі спробуйте налагодити контакт та заспокоїти людину, щоб відвести у безпечне місце. А вже потім спробуйте організувати огляд у профільного спеціаліста".
Дружина Президента повідомила, що ці поради складені на основі рекомендацій психіатра вищої категорії, психоаналітика Юрія Вольних.
Більше корисного для людей з інвалідністю, батьків та літніх людей у спеціальному “воєнному” розділі Довідника безбар’єрності.
Як повідомляв Укрінформ, дружина Президента з посиланням на дані дослідження Gradus Research поінформувала, що в Україні 75% дітей зазнали травматизації психіки на тлі війни, найбільш поширеними симптомами є «емоційні гойдалки».
Фото з відкритих джерел