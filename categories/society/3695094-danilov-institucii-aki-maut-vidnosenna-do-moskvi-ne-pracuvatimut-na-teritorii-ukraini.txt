Держава буде ставитися до всіх релігій та інституцій, зареєстрованих на території нашої країни, однаково, але інституції, котрі мають відношення до москви, не можуть і не будуть працювати в Україні.

Про це в ефірі телемарафону “Єдині новини” сказав секретар Ради національної безпеки та оборони України Олексій Данілов, відповідаючи на запитання ведучих щодо державної позиції відносно УПЦ МП, повідомляє кореспондент Укрінформу.
“Я хотів звернути увагу, що зараз в тих людей, які віруючі, страсний тиждень, і в цей тиждень я б не радив нікому робити якісь агресивні дії по відношенню до держави, по відношенню до інших громадян, і утриматися від будь-яких актів агресивної поведінки. Держава буде ставитися до всіх релігій, інституцій, які офіційно зареєстровані на території нашої країни, однаково. У нас не буде тих - когось ми любимо, або не любимо. Це не справа держави. Кожен може обрати собі церкву, куди він може ходити, але те, що стосується реєстраційних документів - усі інституції, і не має значення - це церковні або якісь інші, які мають відношення до москви, мають якісь з ними зв’язки - не можуть працювати на території нашої країни. Більш того - не будуть вони тут працювати”, - наголосив Данілов.
Він уточнив, що “це не відноситься до вірян, які вірують у Бога, які моляться Богу, це до них відношення не має”.
“А ті люди, які мають відношення до москви і мають з ними спільні документи або перебувають у спільних інституціях, до них безпосередньо відноситься. Їм треба припинити ці спільні контакти, у відповідність привести нормативно-правові документи, уставні, які є в інституціях, і тоді до них питань від держави не буде. Але до цього часу вони не хочуть це робити. Побачимо як все це буде. Ще раз наголошую - держава буде спокійно виконувати функції держави, закони нашої країни на території нашої країни будуть обов’язкові для всіх громадян нашої країни”, - наголосив секретар РНБО.
Як повідомляв Укрінформ, Національний заповідник "Києво-Печерська Лавра" оголосив про розрив договору про оренду з Українською православною церквою московського патріархату з 29 березня 2023 року, проте тривалий час прибічники УПЦ (МП) перешкоджали початку діяльності комісії з інвентаризації майна.