Правоохоронці затримали чотирьох осіб і повідомили їм про підозру у хуліганстві на території Національного заповідника «Києво-Печерська лавра».

Про це повідомляє пресслужба Київської міської прокуратури.
Згідно з матеріалами слідства, 19 квітня 2023 року група осіб, діючи узгоджено між собою, намагалися потрапити до одного з корпусів Національного заповідника «Києво-Печерська лавра».

Порушники, ігноруючи зауваження представників органів правопорядку, влаштували з ними штовханину, зламали захисні ролети та двері, після чого протиправно проникли в приміщення.
Правоохоронцям вдалося встановити та затримати чотирьох осіб, причетних до вчинення протиправних дій.
Вирішується питання про обрання підозрюваним запобіжних заходів. Тривають слідчі дії для встановлення всіх обставин кримінального правопорушення. Досудове розслідування здійснюють працівники Печерського управління поліції ГУ НП в м. Києві.
Як повідомляв Укрінформ, на території Національного заповідника "Києво-Печерська лавра" група осіб пошкодила захисні ролети та зайшла до опечатаного приміщення, правоохоронцями розпочате кримінальне провадження за фактом хуліганства.