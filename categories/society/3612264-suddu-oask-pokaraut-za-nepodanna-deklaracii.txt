Суддю Київського окружного адміністративного суду судитимуть за неподання декларації.

Як передає Укрінформ, про це Спеціалізована антикорупційна прокуратура повідомляє у Телеграмі.
11 листопада прокурор САП за матеріалами Національного антикорупційного бюро скерувала до антикорупційного суду обвинувальний акт стосовно судді за умисне неподання декларації особи, уповноваженої на виконання функцій держави або місцевого самоврядування, передбаченої Законом України «Про запобігання корупції».
Попри можливість подати декларацію за 2020 рік в порядку, визначеному законом, вона цього не зробила.
Дії судді кваліфіковані за ст. 366-3 (неподання суб'єктом декларування декларації особи, уповноваженої на виконання функцій держави або місцевого самоврядування) Кримінального кодексу України.
Санкція статті передбачає покарання у вигляді штрафу або громадських робіт до 240 годин, з позбавленням права обіймати певні посади чи займатися певною діяльністю на строк до 3 років.
Як повідомляв Укрінформ, за держзраду судитимуть дев'ятьох кримських суддів.