Президент Володимир Зеленський звернувся до низки військових вищих навчальних закладів із нагоди випуску офіцерів.

Відеозвернення оприлюднене на офіційній сторінці глави держави у Телеграмі, повідомляє Укрінформ.
«Сьогодні до офіцерського корпусу Збройних сил України прямує гідне поповнення офіцерів, які закінчують ваші навчальні заклади. І я хочу згадати кожен. Подякувати кожному. Висловити побажання кожному», – сказав Президент.
Зокрема, він привітав із випуском офіцерів Національний університет Повітряних сил імені Івана Кожедуба. Президент зазначив, що під час навчання десятки офіцерів і курсантів вишу опанували нові зразки озброєння, серед яких Bayraktar, IRIS-T, NASAMS, Patriot і багато інших. «Впевнені, що в майбутньому серед них будуть і F-16. Впевнені, що українські бойові соколи успішно закриватимуть наше небо. Впевнені, що наша ППО надійно захищатиме від ворожих ракет і БПЛА», – зауважив глава держави.


Він також привітав Військовий інститут танкових військ, офіцери, сержанти і курсанти якого з перших годин повномасштабної війни захищали Харків, виконували завдання з посилення підрозділів ЗСУ і Національної гвардії, знищували загарбників у складі танкових, механізованих і стрілецьких підрозділів, спільно з іншими силами оборони Харкова не допустили прориву окупантів до міста, а згодом брали участь у визволенні населених пунктів Харківщини.
Президент згадав і Військовий інститут телекомунікацій та інформатизації імені Героїв Крут, військовослужбовці якого брали участь в обороні Києва, зокрема урядового кварталу. «Не один рік ви готуєте кваліфікованих фахівців з інформаційних технологій, електронних комунікацій, інших воєнних наук. Одразу після початку війни ви організували підготовку операторів БПЛА різних типів, освоєння новітніх засобів зв’язку, а незабаром було відкрито кіберлабораторію і розгорнуто навчально-тренувальний комплекс із кіберрозвідки», – констатував глава держави та побажав військовослужбовцям успіхів.
Українську військово-медичну академію Зеленський привітав з випуском офіцерів і 30-річним ювілеєм. «Увесь цей час ви професійно та якісно готуєте військових лікарів для потреб усіх видів та окремих родів Збройних сил України – з-поміж осіб офіцерського складу. Ви бережете життя тих, хто береже життя країни. Береже свободу й незалежність. Я дякую вам за вашу важливу й непросту справу», – зауважив Президент.
Він також привітав викладачів і слухачів кафедри військової підготовки Національного університету біоресурсів і природокористування, на кафедрі якого навчають висококваліфікованих фахівців за напрямом ветеринарної медицини для ЗСУ та інших формувань.
Окрім того, Зеленський привітав Військовий інститут Київського національного університету. «З 24 лютого минулого року військовослужбовці інституту були на захисті суверенітету, територіальної цілісності й недоторканності у складі сил оборони міста Києва, і попри постійні ракетно-бомбові удари та артилерійські обстріли ворога боронили стратегічно важливі об’єкти», – підкреслив Президент.
Глава держави подякував викладачам і працівникам кожного військового навчального закладу за підготовку, досвід, знання, які здобули й здобувають їхні вихованці. «Вас усіх об’єднує не лише спільний вибір і висока відповідальність. Вас усіх об’єднує відвага, рішучість, патріотизм. Вас об’єднує вірність Україні, готовність її захищати, прагнення її визволяти. У майбутньому нас усіх об’єднає перемога. І нехай на шляху до неї вас об’єднує Україна, її сучасність, її пам’ять», – резюмував Зеленський.
Разом із випускниками військових вищих навчальних він ушанував хвилиною мовчання пам’ять про всіх, хто віддав життя за Україну.
Фото: Офіс Президента