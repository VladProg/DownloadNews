Загальний рівень злочинності в Україні упродовж першого півріччя 2022-го зменшився на 25% у порівнянні з попереднім періодом.

Про це на брифінгу в Укрінформі заявив начальник Департаменту карного розшуку Національної поліції Вадим Дзюбинський.
За його словами, з початку повномасштабного вторгнення рф упродовж перших двох місяців спостерігалося зниження майже за всіма видами злочинів.
А з травня почала спостерігатися інша тенденція - зростання злочинності у порівнянні з початком військової агресії рф, а також збільшення рівня окремих видів злочинів і в порівнянні з минулими роками.
«Щодо загальної злочинності, то вона за пів року зменшилася на 25% (у порівнянні з минулим періодом – ред.). При цьому рівень злочинності тяжких і особливо тяжких злочинів залишився майже на рівні минулого року. Кількість навмисних вбивств у нас збільшилася за пів року на 9,1% у порівнянні з 2021 роком – це і через військову агресію, і вбивства, які були вчинені на окупованих і деокупованих територіях», - заявив Дзюбинський.
Правоохоронці також спостерігають тенденцію до зниження рівня майнових злочинів, таких як квартирні крадіжки. Представник НПУ зазначив, що цьому сприяють комендантська година, посилені патрулі, блокпости.
Водночас, поінформував начальник Департаменту карного розшуку Нацполіції, не менш важливим чинником є й те, що дуже багато людей лише починають повертатися до своїх домівок і фактично ще не заявляли про можливі крадіжки.
«Щодо розбійних нападів та пограбувань - також маємо зниження. Немале - у два рази, ніж у минулих роках, саме завдяки великій кількості представників правоохоронних і військових органів на вулицях міст і сіл, що унеможливлює скоєння цього типу злочинів» - сказав він.
Але при цьому правоохоронці спостерігають стабільну тенденцію до збільшення незаконних заволодінь транспортними засобами - майже на 86 % у порівнянні з аналогічним періодом минулого року.
Дзюбинський уточнив, що на мирних територіях - там, де не відбувалися активні бойові дії, - поліція майже не зафіксувала незаконних заволодінь транспортними засобами.
Як повідомлялося, 12 липня перший заступник міністра внутрішніх справ Євгеній Єнін заявив, що правоохоронці системи МВС фіксують збільшення кількості правопорушень, пов’язаних з незаконним поводженням зі зброєю, а також автоугонів.
Фото: Shutterstock