Служба безпеки України викрила у Києві та Луцьку двох організаторів незаконного переправлення чоловіків за кордон.

Як передає Укрінформ, про це повідомляє СБУ.
Одним з організаторів нелегальної схеми виявився депутат Чернігівської районної ради від забороненої партії ОПЗЖ.
«Він пропонував потенційним призовникам незаконно виїжджати за межі України під виглядом багатодітних батьків. Для цього за гроші обіцяв надати фальшиві свідоцтва про народження дітей, а також забезпечити безперешкодний «супровід» через пропускні пункти держкордону», - ідеться в повідомленні.

Зазначається, що вартість таких «послуг» депутата становила від 3 тис. доларів. Сума залежала від терміновості виїзду і соціального статусу клієнта.
Для реалізації схеми зловмисник залучив свого знайомого з Волині як посередника при передачі грошей.
Співробітники СБУ затримали зловмисників під час передачі частини неправомірної вигоди.
Ще один канал нелегальної міграції ліквідували у Києві. Встановлено, що незаконну діяльність організував директор відділення одного зі столичних банків.
«За 16 тис. доларів він «гарантував» ухилянтам своє сприяння у нелегальному перетині держкордону через підроблені документи щодо непридатності до військової служби», - ідеться в повідомленні.
Правоохоронці задокументували факти злочинної діяльності й затримали фігуранта поблизу його місця роботи після передачі всієї суми грошової «винагороди».
Усім затриманим повідомлено про підозру за ч. 3 ст. 332 КК (Незаконне переправлення осіб через державний кордон України). Суд ухвалив тримати їх під вартою.
Як повідомляв Укрінформ, у жовтні на Буковині правоохоронці викрили жительку Чернівецького району, яка намагалася вивезти військовозобов’язаного через кордон у багажнику свого автомобіля.