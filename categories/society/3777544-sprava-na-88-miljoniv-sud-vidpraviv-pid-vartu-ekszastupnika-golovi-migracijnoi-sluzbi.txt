Вищий антикорупційний суд обрав запобіжний захід у вигляді тримання під вартою колишньому заступнику голови Державної міграційної служби України та підприємцю, які підозрюються у заволодінні понад 88 млн грн під час реконструкції.

Як передає Укрінформ, про це Спеціалізована антикорупційна прокуратура повідомляє у Фейсбуці.
Слідчий суддя ВАКС підтримав позицію прокурора САП та обрав запобіжні заходи ще двом підозрюваним у справі щодо заволодіння понад 88 млн грн під час реконструкції адміністративної будівлі Державної міграційної служби України. Мова йде про колишнього заступника голови Державної міграційної служби та підприємця.
Суд задовольнив клопотання детективів НАБУ, погоджені прокурором САП, та обрав підозрюваним запобіжний захід у вигляді тримання під вартою.
Після затримання осіб та доставки їх до місця проведення досудового розслідування слідчий суддя вирішить питання про застосування цього запобіжного заходу.
Як повідомлялось, 21 вересня 2023 року за процесуального керівництва прокурорів САП детективи НАБУ за оперативного супроводу Департаменту внутрішньої безпеки Нацполіції повідомили про підозру у заволодінні понад 88 млн грн під час реконструкції адміністративної будівлі Державної міграційної служби України колишньому заступнику голови Державної міграційної служби, ексначальнику Управління ресурсно-господарського забезпечення та капітального будівництва ДМС, а також підприємцю – громадянину РФ.
Як зазначили в САП, у 2015 році ДМС отримала будівлю у центрі столиці для облаштування центрального офісу. У межах досудового розслідування встановлено, що вказані особи тривалий час розкрадали кошти, виділені на облаштування офісу.