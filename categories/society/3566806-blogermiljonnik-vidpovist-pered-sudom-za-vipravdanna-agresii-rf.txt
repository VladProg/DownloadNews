В Україні до суду передали справу блогера, який у російських соцмережах виправдовує збройну агресію рф, називаючи себе «головним спікером війни».

Як передає Укрінформ, про це повідомляє Офіс генерального прокурора.
"Сумська обласна прокуратура направила до суду обвинувальний акт стосовно блогера-мільйонника, який поширює інформацію, що містить виправдовування збройної агресії рф проти України (ч. 3 ст. 436-2 Кримінального кодексу України)", - йдеться у повідомленні.

Слідством установлено, що чоловік, який народився та мешкав у Сумах, у 2014 році виїхав до рф. У російських соцмережах, де він має мільйонну аудиторію, блогер називає себе "головним спікером війни", поширюючи відповідну інформацію.
За словами фігуранта, вказують в ОГП, він допомагає росіянам “мобілізуватися та тримати інформаційний удар”. Виправдовуючи поразки військових рф, підозрюваний розповсюджує класичні фейки російської пропаганди.
Як повідомляв Укрінформ, правоохоронці викрили двох киян, які виправдовували збройну агресію рф проти України та глорифікували її учасників.