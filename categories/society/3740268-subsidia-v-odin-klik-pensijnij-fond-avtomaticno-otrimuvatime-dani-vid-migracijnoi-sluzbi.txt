Кабінет Міністрів запровадив автоматичний обмін інформацією між Пенсійним фондом та Державною міграційною службою для ухвалення рішення щодо надання житлових субсидій.

Про це повідомив Прем’єр-міністр Денис Шмигаль на засіданні уряду у вівторок, передає кореспондент Укрінформу.
“Минулого місяця уряд встановив порядок, за яким уже не треба збирати численні довідки, достатньо подати спрощену заяву для отримання субсидії. Зокрема, через Дію, сайт або додаток Пенсійного фонду. Після цього органи ПФУ самостійно збирають необхідні дані з офіційних джерел. Сьогодні окремою постановою забезпечуємо автоматичний обмін інформацією між Пенсійним фондом та Державною міграційною службою”, - сказав Шмигаль.
Як повідомляв Укрінформ, Кабінет Міністрів у червні схвалив постанову, яка запроваджує експериментальний проєкт з удосконалення порядку надання населенню субсидій для відшкодування витрат на оплату житлово-комунальних послуг.
Зокрема, передбачена можливість подання заяви та декларації на житлову субсидію "в один клік" в онлайн-кабінеті на вебпорталі Пенсійного фонду України або на порталі "Дія" (при збереженні чинних шляхів та способів звернення за житловою субсидією).