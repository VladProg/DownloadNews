Відсьогодні повноваження приймати звернення на призначення житлових субсидій мають органи Пенсійного фонду України.

Про це повідомила директор департаменту пенсійного забезпечення Пенсійного фонду України Олена Охріменко, передає Укрінформ з посиланням на сторінку ПФУ у Фейсбуці.
«Із 1 жовтня органи Пенсійного фонду вже виплачують субсидії і пільги нашим громадянам. З 1 грудня ці органі здійснюватимуть прийом та опрацювання документів для призначення пільг та субсидій», - повідомила Охріменко.

Вона зазначила, що звертатися за призначенням субсидій та пільг на оплату житлово-комунальних послуг, придбання твердого та рідкого пічного побутового палива і скрапленого газу можна до будь-якого сервісного центру органів ПФУ, незалежно від реєстрації або місця проживання заявника.
Крім цього, заяви на призначення субсидій можна, як і раніше, подавати через особистий електронний кабінет на вебпорталі ПФУ або через портал «Дія».
«Так само продовжують брати зазначені заяви ЦНАПи, керівні органи тергромад та старостатів. Після чого ці заяви будуть передані до органів Пенсійного фонду», - сказала Охріменко.
Вона підкреслила, що наразі всі звернення на призначення субсидій та пільг опрацьовуються централізовано.
«Тобто, як тільки-но заява поступила, її можуть обробити наші спеціалісти у будь-якому територіальному органі Фонду, без прив'язки до місця проживання заявника. У нинішніх умовах з електропостачанням це дуже актуально. Немає світла в Чернігові – вашу заяву опрацюють фахівці в Житомирі, немає світла у Житомирі – опрацюють в Києві», - зазначила вона.
Як повідомлялося, наразі майже 2,5 млн українських домогосподарств отримують субсидії. Їх прогнозований середній розмір становитиме близько 1800 грн на місяць.