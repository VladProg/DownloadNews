Статтю про Одесу в англомовній Вікіпедії перейменували, і віднині її назва базується на україномовній транслітерації - Odesa.

Про це повідомляє у Фейсбуці пресслужба ГО «Вікімедіа Україна», передає Укрінформ.
«Статтю про місто Одесу в англомовній Вікіпедії перейменували із «Odessa» на «Odesa», - йдеться у повідомленні.
Як зазначається, цю статтю було започатковано у червні 2002 року, і тривалий час вона мала назву «Odessa», адже саме такий варіант домінував у англомовних джерелах, на які спирається Вікіпедія.
Проте згодом значно більше джерел почали використовувати варіант «Odesa», тож у липні 2022 року за результатами обговорення волонтери-редактори англійської Вікіпедії вирішили перейменувати статтю.
«Такі зміни є проявом того, що сприйняття України суспільствами та медіа англомовних країн починає змінюватись, адже без цього спільнота англійської Вікіпедії не зважилась би на такий крок», - вважає редактор української Вікіпедії та член правління ГО «Вікімедіа Україна» Антон Обожин.
Англомовний розділ Вікіпедії містить понад 6,5 мільйона статей.