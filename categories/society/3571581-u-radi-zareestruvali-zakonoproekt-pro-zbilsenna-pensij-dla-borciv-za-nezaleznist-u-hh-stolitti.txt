У Верховній Раді зареєстровано проєкт закону щодо збільшення пенсій для борців за незалежність України, які були ув'язнені радянською владою.

Про це Укрінформу повідомив ініціатор законопроєкту, народний депутат Володимир В'ятрович.

"Люди, завдяки яким постала незалежна українська держава, мають отримати від цієї держави гідні пенсії. Але досі типовою є ситуація, коли борці за незалежність, які пережили роки комуністичних таборів, живуть у бідності. Їхні пенсії значно нижчі за пенсії їхніх катів - колишніх суддів, прокурорів, працівників КДБ, МВС тощо”, — пояснив він.

Ця ініціатива передбачає встановлення пенсій за особливі заслуги реабілітованим борцям за незалежність України у ХХ столітті, які в часи СРСР були позбавлені волі.
Водночас зазначається, що ініціаторами проєкту закону №8032 "Про внесення змін до Закону України "Про пенсії за особливі заслуги перед Україною" (щодо борців за незалежність України у ХХ столітті)" є 39 депутатів із різних фракцій, окрім представників колишньої ОПЗЖ.
Підкреслюється, що законопроєкт є продовженням заходів у межах реформ із декомунізації.
Як повідомлялося, у 2015 році було ухвалено Закон "Про правовий статус та вшанування пам’яті борців за незалежність України у XX столітті", однак він оминув питання соціальних гарантій. У 2018 році парламент оновив процедуру реабілітації жертв політичних репресій - було вилучено застарілі норми закону, завдяки чому репресовані отримали право на реабілітацію.