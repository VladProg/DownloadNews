Директорка Інституту масової інформації (ІМІ) Оксана Романюк наголошує, що при оновленні рекламного законодавства в Україні потрібно змінити положення, які стосуються розміщення реклами в медіа.

Про це вона сказала у коментарі Укрінформу.
"У нас є побоювання щодо цього документа, адже виникає не дуже зрозуміла ситуація про розміщення реклами регіональними медіа. Річ у тім, що регіональні медіа часто функціонують як ФОП, а в цьому законопроєкті (Про внесення змін до Закону України "Про рекламу" — ред.) прописано, що поширення реклами дозволяється, лише якщо за це сплачено юридичній особі. Виходить колізія, яка може призвести до того, що випаде дуже велика кількість регіональних медіа. Ми закликаємо замінити в цій статті (статті 13 – ред.) визначення “юридичні особи України” на “резиденти України” або взагалі прибрати цю норму", – зазначила директор ІМІ.
На її думку, якщо законопроєкт ухвалять у нинішньому вигляді, це негативно вплине на медійний ринок, адже регіональні медіа не зможуть заробляти на рекламі.
Як повідомляв Укрінформ, Верховна Рада 2 травня ухвалила в першому читанні законопроєкт "Про внесення змін до Закону України "Про рекламу" щодо імплементації норм європейського законодавства у національне законодавство України шляхом імплементації окремих положень acquis ЄС у сфері аудіовізуальної реклами (Європейської конвенції про транскордонне телебачення, Директиви Європейського парламенту та Ради 2010/13/ЄС про аудіовізуальні медіа послуги від 10 березня 2010 року зі змінами, внесеними Директивою (ЄС) 2018/1808 від 14 листопада 2018 року) та до деяких інших законів" (№9206).
Законопроєкт, зокрема, передбачає доповнення статті 13 Закону "Про рекламу" положенням, відповідно до якого трансляція (ретрансляція) рекламних роликів та телепродажу, які містяться у програмах аудіальних чи аудіовізуальних медіа, що транслюються (ретранслюються) на територію України, дозволяється лише у разі, якщо за їх трансляцію (ретрансляцію) та телепродажу сплачено юридичній особі України, незалежно від способу здійснення трансляції (ретрансляції).