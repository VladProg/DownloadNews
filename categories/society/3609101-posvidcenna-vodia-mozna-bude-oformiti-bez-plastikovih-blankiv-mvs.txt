В Україні 14 грудня набудуть чинності зміни, згідно з якими здійснити реєстрацію автомобіля чи оформити посвідчення водія можна буде без використання пластикових бланків.

Як передає Укрінформ, про це повідомляє МВС.
«Кабінет Міністрів України прийняв зміни до двох постанов, які регулюють отримання посвідчення водія та свідоцтва про реєстрацію транспортних засобів. Відповідно до змін, у найближчій перспективі більше не буде обов’язковим отримувати пластикові бланки документів про право керування транспортними засобами та про реєстрацію транспортних засобів», - ідеться в повідомленні.
Таким чином, громадяни зможуть вибрати одну з послуг: оформлення лише електронного варіанту документів, які дають право керувати транспортними засобами, або оформлення традиційних пластикових бланків посвідчення водія та свідоцтва про реєстрацію транспортного засобу, наприклад, у сервісному центрі МВС.
За словами заступника міністра внутрішніх справ Богдана Драп’ятого, Кабмін прийняв фінальний підзаконний акт (всього три постанови й один закон), спрямований на правове врегулювання процедури отримання електронного посвідчення водія та свідоцтва про реєстрацію транспортного засобу.
Згідно з ухваленим актом, електронні варіанти документів, тобто е-посвідчення водія та е-свідоцтво про реєстрацію транспортних засобів, можуть стати єдиними документами, що дають право громадянину керувати транспортними засобами.
Так, якщо раніше під час реєстрації автомобіля або отриманні посвідчення водія обов’язковим було оформлення бланків цих документів, то від середини грудня від бланків можливо буде зовсім відмовитися.
«Посвідчення водія або свідоцтво про реєстрацію транспортного засобу в Електронному кабінеті водія чи в застосунку «Дія» не просто стає рівнозначним до фізичних документів, а може повністю їх замінювати», - уточнив начальник Головного сервісного центру МВС Микола Рудик.
Діджиталізація послуг передбачає, що самостійно в кілька кліків можна буде оформляти обмін посвідчення водія, проводити реєстраційні дії з транспортними засобами в тих випадках, де огляд фахівців експертної служби МВС не є обов’язковим. Громадяни зможуть зекономити не сплачуючи за бланкову продукцію.
Зазначається, що всі згадані зміни щодо е-посвідчення водія та е-свідоцтва про реєстрацію транспортних засобів набудуть чинності 14 грудня цього року.
Як повідомляв Укрінформ, в Україні знову можна замовити обмін посвідчення водія онлайн з доставкою в будь-яке відділення Укрпошти.