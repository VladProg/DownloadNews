Верховна Рада не планує законодавчо обмежувати жінкам-медикам виїзд за кордон після обов’язкової постановки на військовий облік з 1 жовтня 2023 року.

Про це у коментарях Укрінформу розповіли секретар Комітету ВР з питань національної безпеки, оборони і розвідки Роман Костенко (парламентська фракція "Голос") і перший заступник голови Комітету ВР з питань правоохоронної діяльності Андрій Осадчук (парламентська фракція "Голос").
"Нічого такого не готується", – зазначив Костенко, говорячи про законодавче обмеження виїзду за кордон жінок-медиків.
Своєю чергою Осадчук також наголосив, що Комітет Верховної Ради з питань правоохоронної діяльності не розглядає це питання. "На рівні правоохоронного парламентського комітету таких розмов немає", – підкреслив народний депутат.
При цьому він висловив думку, що обмеження на виїзд жінок-медиків після постановки на військовий облік не мають запроваджуватися.
Як повідомлялося, із 1 жовтня 2023 року всі жінки-медики (лікарі, медсестри, стоматологи, акушерки, фармацевти) віком від 18 до 60 років мають стати на військовий облік. Спеціальність враховується і за дипломом, і за фактичним місцем роботи.