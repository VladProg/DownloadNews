Працівники Державного бюро розслідувань передали на потреби однієї із бригад Збройних сил України 17 автомобілів, арештованих у родичів обвинувачених у державній зраді колишніх народних депутатів Віктора Медведчука і Тараса Козака.

Як передає Укрінформ, про це повідомляє ДБР.
«Вартість транспортних засобів складає 1,1 млн доларів США. Зокрема передано 12 вантажівок, автокран, мікроавтобус, фургон та два позашляховики», - йдеться в повідомленні.

Ці транспортні засоби належали підприємству родичів Медведчука та Козака, причетних до фінансування збройної агресії Росії проти України. Вони також є суб’єктами кримінального провадження щодо незаконного видобутку піску на двох кар'єрах у Львівські області.

За клопотанням ДБР у квітні 2022 року на ці автомобілі було накладено арешт у межах розслідування кримінального провадження за підозрою у зловживанні владою та порушенні правил охорони або використання надр (ст. 364, ст. 240 Кримінального кодексу України).

Як повідомляв Укрінформ, суд за матеріалами СБУ наклав арешт на акції Оксани Марченко - дружини Медведчука - у семи підприємствах припортової інфраструктури в Одеській області.