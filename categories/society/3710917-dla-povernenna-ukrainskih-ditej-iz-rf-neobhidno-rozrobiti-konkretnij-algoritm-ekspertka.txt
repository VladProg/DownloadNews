Україна потребує розробки конкретного алгоритму для повернення українських дітей, депортованих у Російську Федерацію.

Таку думку висловила правова аналітикиня Центру прав людини ZMINA Онисія Синюк під час брифінгу «Радянський злочинний досвід, або як Росія продовжує депортувати українців: звіт правозахисників» під час брифінгу в Медіацентрі «Україна - Укрінформ».
Вона зауважила, що за примусову депортацію всіх українців влада РФ має понести відповідальність.

При цьому Синюк наголосила на необхідності працювати щодо повернення депортованих українських дітей до України або на територію третіх країн.
Правозахисниця підкреслила, що українська влада разом із громадськими організаціями та міжнародними партнерами працюють над створенням алгоритму, який допоможе тиснути на Росію з метою повернення депортованих дітей.
«Нам потрібен конкретний алгоритм, який допоможе повернути більшість дітей, тому що, чим довше вони перебувають на території Російської Федерації, тим більше загроза порушення їхніх прав», - наголосила експертка.
Як повідомляв Президент України Володимир Зеленський під час спільного брифінгу в Римі із прем’єр-міністеркою Італії Джорджею Мелоні, достеменно відомо про 19 тисяч 393 дітей, незаконно вивезених із тимчасово окупованих територій України до Росії.