Міністерство оборони перерахує загалом 65,2 мільярда гривень на виплати українським військовослужбовцям за травень.

Про це сказала заступниця міністра оборони Ганна Маляр на брифінгу у Медіацентрі Україна - Укрінформ.
"Станом на 8 червня Міністерство оборони профінансувало військовим частинам 16,1 мільярд гривень грошового забезпечення... Загалом за травень будуть виплачені у червні військовослужбовцям 65,2 мільярда гривень - це грошове забезпечення", - сказала вона.
Вона підкреслила, що грошові виплати у сфері оборони здійснюються у поточному місяці за попередній.
Також Маляр зазначила, що з 2 по 8 червня для забезпечення підрозділів ЗСУ Міністерство оборони передало: більше ніж 21 тис. одиниць бронежилетів, більше ніж 7 тис. шоломів, більше ніж 10 тис. комплектів форми, більше ніж 5 тис. пар взуття.
Маляр також повідомила, що Міноборони вже запустило процес підготовки до зими і вже отримує зимову форму.
Вона також зазначила, що потреби Збройних сил України динамічно змінюються і Міноборони на це реагує, укладаючи нові контракти для закупівлі.
"У травні запит Збройних сил на бронежилети, у порівнянні з квітнем, зріс на 82%, запит на шоломи збільшився на 55%, потреби в літніх черевиках збільшено на 60%", - сказала Маляр та додала, що Міноборони намагається забезпечити регулярне та постійне постачання.
Вона зауважила, що у Медсил ЗСУ функціонує школа тактичної медицини і вже відповідні курси пройшли близько 600 бойових медиків і вони розподілені у прифронтові мобільні стаціонарні шпиталі та надають кваліфіковану допомогу пораненим.
Як повідомлялося, за даними Міноборони, військовослужбовцю, який бере безпосередню участь у бойових діях, на день держава сплачує 3 тисячі гривень. Небойовий день оплачується у розмірі одна тисяча грн.