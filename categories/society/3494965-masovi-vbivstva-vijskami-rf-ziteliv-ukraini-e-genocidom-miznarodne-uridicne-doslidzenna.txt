Масові вбивства російськими військами цивільних громадян України є геноцидом.

Про це ідеться у доповіді "Незалежний правовий аналіз порушення російською федерацією Конвенції про геноцид в Україні та обов'язку запобігти", стислий виклад якої опублікував Укрінформ.
Як підкреслюють міжнародні дослідники геноцидів, російські військові збирали мирних жителів України для масових розстрілів на тимчасово захоплених територіях, з використанням типових методів вбивства: зв’язані руки, катування, страта пострілом у голову з близької відстані.
Згідно з міжнародним юридичним дослідженням, ретельно задокументована розправа над українцями у Бучі Київської області може вказувати на послідовну тактику, яку застосовують російські війська у наразі недоступних, захоплених регіонах.
Кількість братських могил у тимчасово загарбаних росією районах України швидко збільшується, як задокументували слідчі та супутникові знімки, хоча повний масштаб вбивств не буде відомий, доки не буде отримано доступ до зон, контрольованих російськими силами, ідеться у звіті.
Як наголошують експерти, російські війська систематично та прицільно атакують укриття та шляхи евакуації людей. Це, схоже, є частиною воєнної стратегії, вбиваючи цивільних жителів на українських територіях під облогою або там, де ведуться бойові дії, зазначається у міжнародному юридичному дослідженні.
Як повідомляв Укрінформ, звіт "Незалежний правовий аналіз порушення російською федерацією Конвенції про геноцид в Україні та обов'язку запобігти" є першим, в якому розглядається одне з найбільш спірних і значущих питань російського вторгнення в Україну: чи має ця війна характеристики геноциду.
Дослідження є проєктом Інституту New lines і Центру Рауля Валленберга, які об’єднали три групи експертів. До них належать команда вчених-правознавців й експертів з питання геноциду, група дослідників, які опрацьовували інформацію з відкритих джерел, а також група лінгвістів, які скористалися широким переліком першоджерел, що вже є доступними – перехоплені повідомлення і свідчення. Інститут New lines і Центр Рауля Валленберга вивчали геноциди рохінджа та уйгурів, зокрема підготували перший звіт, який засвідчив факт геноциду у Сіньцзяні у розумінні Конвенції про геноцид 1948 року.