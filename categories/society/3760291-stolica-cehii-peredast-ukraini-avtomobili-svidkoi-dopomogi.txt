Чеська столиця Прага дарує Україні чотири автомобілі швидкої допомоги загальною вартістю близько мільйона крон (близько 40 тис. євро).

Таке рішення ухвалили члени міської ради, передає Укрінформ із посиланням на Radio Prague International.
Як зазначається, раніше Прага вже відправляла в Україну медикаменти, дизельні обігрівачі та електростанції.
Крім того, члени ради схвалили проєкт, згідно з яким Прага приєднається до міжнародної мережі міст ICORN (The International Cities of Refuge Network), яка пропонує довгострокове тимчасове житло тим, хто зазнає переслідувань за свою творчу діяльність, повідомляє інформагентство ČTK.
"Зазвичай термін перебування становить два роки. З 2006 року до програми приєдналося понад 70 міст, і за її допомогою притулок знайшли понад 200 письменників та художників. Таким чином вони, принаймні тимчасово, вирвалися із середовища, яке становить для них загрозу", – йдеться у документі, затвердженому радою Праги.
Як повідомляв Укрінформ, Міністерство закордонних справ Чехії засудило організацію Росією незаконних виборів на тимчасово окупованих територіях України, назвавши їх порушенням міжнародного права.