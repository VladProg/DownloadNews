В Україні з грудня запрацює закупівельна агенція «Державний оператор тилу», яка забезпечуватиме українських військових харчуванням.

Як повідомляє кореспондент Укрінформу, про це під час брифінгу розповів заступник міністра оборони України Дмитро Кліменков.
“У правилах торгів ми впровадили деякі зміни, щоб не було перебоїв в постачанні їжі і головне — унеможливити корупцію. По-перше, з грудня цього року всіма закупівлями Міноборони буде займатись агенція «Державний оператор тилу», це наш новий інструмент в закупівлях, який повністю візьме на себе весь функціонал. Його працівники будуть аналізувати ринок, дивитись ціни, будуть спілкуватись з виробниками, постачальниками безпосередньо, будуть їх оцінювати, дивитись на їх історію, аналізувати роботу і приймати відповідальні рішення щодо роботи і провадження тендерних закупівель”, - наголосив Кліменков.
Він зазначив, що наразі команда вивчає ринок, формує команду, а на повну потужність агенція закупівель запрацює з 1 грудня.
За словами заступника міністра, для повноцінного старту роботи нової агенції очікується прийняття ще двох урядових постанов, одну з яких розглянуть на найближчому засіданні Кабміну, іншу — ухвалять до 15 листопада.
У перехідний період запроваджуються тимчасові зміни в порядку закупівель, сказав він.
“До грудня ми запровадили тимчасові зміни в порядку закупівель. Разом з громадськістю, з Антикорупційною радою, з антикорупційною системою і аудитом Міноборони ми розробили, проаналізували і запровадили деякі запобіжники. Цього разу ми оголошуємо торги на їжу не на півроку, а на 3 місяці 2024 року, тобто з січня до березня включно”, - зазначив Кліменков і додав, що іншим запобіжником стануть вимоги, які стосуватимуться цінової стелі.
Урядовець закликав громадськість стежити за закупівлями, відслідковувати всі процеси і надавати інформацію в Міноборони у разі проблем, аби там могли оперативно реагувати.
Як повідомив генеральний директор Державного підприємства “Державний оператор тилу” Арсен Жумаділов, новостворена агенція стане єдиною інституцією, на відміну від кількох різних департаментів при Міноборони, яка цілісно відповідатиме за закупівлі харчових продуктів для ЗСУ.
За його словами, з 1 грудня стартують закупівлі, аби в квітні 2024 року вже почались поставки продуктів для підрозділів Сил оборони.
“Ми готуємо закупівлі. Це певний процес, це дуже великий обсяг роботи, і ми запустимо наші закупівлі в грудні, ми оголосимо перші процедури, по яких вони у нас дійдуть до того, що всі контракти ми підпишемо десь в другій половині січня - в лютому, з тим, щоб виконання контрактів стартувало в квітні”, - повідомив Жумаділов.
Він запевнив, що ціна, за якою Міноборони закуповуватиме товари, точно не буде вищою, ніж ціна на таку ж продукцію у рітейлових мережах.
Також Жумаділов зазначив, що контрактувати на рік наперед ніхто не буде, адже в цьому випадку всі постачальники закладають цінові ризики у свою ціну і відповідно пропонують товари по найвищій ціні, яка теоретично можлива у цьому році.
Він відзначив, що всі аспекти роботи в нових умовах і за новими правилами будуть обговорюватись з виробниками.
“По кожній категорії товарів щонайменше 4-5 виробників, тобто ми отримуємо десь 120-150 виробників. Це мають бути безпосередні зустрічі, вони мають почути, що те як ми будемо торгувати — це точно, із розумінням, що тут немає корупції, що всі абсолютно відкриті, і що навпаки, якщо хтось буде намагатись на них тиснути у межах цих процедур, то ми точно будемо захищати всю цю історію”, - повідомив Жумаділов.
Він також зазначив, що агенція контрактуватиме провайдерів логістичних послуг з приймання, вхідного контролю якості, формування партії і розвезення по військових частинах, аби ситуація була зрозумілою та керованою.
Як повідомляв Укрінформ, 2 вересня Господарський суд Києва задовольнив позов Міністерства оборони про стягнення понад 456 млн грн з недобросовісного постачальника сухпаїв для Збройних сил України.
Фото: Міноборони