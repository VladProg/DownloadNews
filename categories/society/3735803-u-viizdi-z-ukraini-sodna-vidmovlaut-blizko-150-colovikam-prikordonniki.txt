Щоденно у перетині кордону відмовляють щонайменше 150 чоловікам, які намагаються виїхати за межі України через пункти пропуску.

Про це на брифінгу в Медіацентрі Україна-Укрінформ сказав речник Державної прикордонної служби Андрій Демченко.
"Щоденно в середньому біля 150 осіб, переважно чоловіки-українці у віці від 18 до 60 отримують відмову у перетині кордону, оскільки не підпадають під ту категорію, якій дозволено перетинати кордон", - сказав Демченко.
Водночас, як зауважив речник ДПСУ, не фіксується зменшення спроб незаконного перетину кордону. Такі спроби фіксуються як у пунктах пропуску, коли громадяни намагаються використати підробні документи, так і поза межами пунктів пропуску.
"Таких спроб найбільше фіксується на кордоні з Румунією та Молдовою. Хоча у червні все таки певне зменшення таких спроб у порівнянні із травнем фіксувалося на 28%. В пунктах пропуску з підробними документами було виявлено від початку повномасштабного вторгнення біля 6 тис. осіб, а на зеленій ділянці кордону вже затримано понад 13 тис. громадян, які намагалися у незаконний спосіб потрапити за межі України", - сказав Демченко.
Як повідомляв Укрінформ, Державна прикордонна служба фіксує зростання пасажиропотоку через кордони України, починаючи з початку червня. Загалом за червень кордони в обидві сторони перетнуло 3,2 млн осіб, що на 14% більше, ніж у травні, з початку липня - 1,6 млн осіб.