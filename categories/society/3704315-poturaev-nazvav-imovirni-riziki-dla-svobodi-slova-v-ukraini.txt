Головними ризиками, які гіпотетично можуть становити загрозу для свободи слова в Україні, є теоретична втрата територій, економічні проблеми та перебудова медійного простору.

Про це заявив голова Комітету Верховної Ради з питань гуманітарної та інформаційної політики Микита Потураєв під час брифінгу в Медіацентрі Україна — Укрінформ.
Парламентарій нагадав, що у Всесвітньому рейтингу свободи медіа Україна перемістилася на 79 позицію зі 109. За його словами, українська влада забезпечила право на свободу слова в умовах повномасштабного вторгнення, зокрема немає воєнної цензури: "Ми її не ввели жодним чином, жодним відсотком”.
Якщо ж говорити про ризики, які могли б гіпотетично загрожувати свободі слова в Україні, то першим із них, на думку Потураєва, є воєнний програш, втрата територій. "Ми розуміємо, що на окупованих територіях немає жодної свободи слова, немає жодної безпеки для журналістів, як професійних, так і громадянських”, – сказав він.
Другий ризик, за словами депутата, – економічні проблеми. Попри важку економічну ситуацію, українські медіа гідно проходять цей період, але "подальше погіршення економічної ситуації, безперечно, є ризиком, оскільки ... медіа мають заробляти", заявив він.
“Ми постійно в розмовах з міжнародними партнерами порушуємо питання про можливе збільшення цільової допомоги саме на підтримку українських медіа, журналістів. Ми вважаємо, що зараз, на жаль, ця допомога не є достатньою”, – підкреслив Потураєв.
Окрім того, голова парламентського комітету висловив думку, що третім ризиком, особливо для традиційних лінійних ЗМІ, є серйозна перебудова українського медіапростору.
“Це пов'язано з об'єктивними причинами. Зростає роль українського Ютубу, тому що дуже багато наших громадян за кордоном України. Багато українських відеоблогерів створили повноцінні медіа, і таким чином українські громадяни в будь-якій частині світу отримують доступ до якісної українськомовної інформації. Ризик у тому, що буде зниження ролі традиційних лінійних медіа. Це вже відбувається, і потрібно розуміти, що це вже назавжди. Треба вчитися працювати в нових умовах”, – підсумував він.
Як повідомлялося, 3 травня відзначається Всесвітній день свободи преси.
За даними Національної спілки журналістів, від початку повномасштабного вторгнення в Україні загинули 56 журналістів.