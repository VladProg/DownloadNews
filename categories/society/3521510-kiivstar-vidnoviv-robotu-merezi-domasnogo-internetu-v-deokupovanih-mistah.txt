Компанія «Київстар» завершила роботи з відновлення мережі фіксованого інтернету у звільнених від російських загарбників містах Чернігів, Ніжин, Ірпінь, Охтирка.

Про це Укрінформу повідомили у пресслужбі національного мобільного оператора.
Таким чином, 29 тис. абонентів знову мають доступ до швидкісного домашнього інтернету.
Зазначається, що вартість відновлення мережі склала понад 4,26 млн гривень.
Також, за даними компанії, зараз ведуться активні роботи над відновлення мережі в Харкові, Миколаєві та околицях. Вже 750 будинків знову мають доступ до фіксованого інтернету від Київстар. А загалом сервіс доступний у 44 тис. багатоквартирних будинків 125 міст України.
«Наші технічні спеціалісти докладають всіх зусиль, щоб якомога швидше відновити пошкоджену мережу та повернути інтернет в домівки наших абонентів. Незважаючи на значні збитки, які завдають загарбники нашій інфраструктурі, ми продовжимо інвестувати в мережу стільки, скільки потрібно, аби кожен наш користувач мав доступ до інтернету та телекомсервісів» - прокоментував керівник департаменту фіксованого зв’язку Київстар Сергій Сухорук.
Загалом станом на зараз Київстар продовжує контролювати 92% мережі фіксованого інтернету та 90% мережі мобільного зв’язку, поінформували в пресслужбі.
Окрім відновлення пошкодженої інфраструктури, компанія модернізує мережу. Зокрема, в містах Львів, Київ та Дніпро став доступний інтернет на швидкості до 1Гбіт/сек. До кінця року така можливість з’явиться ще в 14 містах України. Також компанія активно реалізовує соціальні проєкти і безкоштовно забезпечує інтернетом бомбосховища по всій країні, а також модульні містечка для вимушено переселених осіб, підкреслили в Київстар.
Як повідомлялося, Київстар – найбільший український оператор електронних комунікацій, що станом на кінець 2021 року обслуговував 26,2 млн абонентів мобільного зв’язку та понад 1,2 млн абонентів «Домашнього інтернету». На сьогодні понад 90% населення України проживає у зоні мережі LTE. Київстар.
Фото: Київстар