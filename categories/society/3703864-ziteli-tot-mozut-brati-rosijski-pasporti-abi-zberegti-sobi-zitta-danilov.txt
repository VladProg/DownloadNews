Секретар РНБО Олексій Данілов радить жителям тимчасово захоплених територій брати російські паспорти, аби уникнути небезпеки для життя.

Про це Данілов сказав в ефірі телемарафону «Єдині новини», передає Укрінформ.
«Найцінніше в людини – це її життя. І якщо загрожує небезпека, якщо можуть позбавити життя, то людина має прийняти для себе непросте рішення, але вижити обов’язково, за будь-яких умов», - наголосив він.
За словами секретаря РНБО, це не є провиною громадян України, які опинилися на тимчасово захоплених територіях і які дуже потрібні для розбудови держави.
Водночас Данілов попередив, що інакшою є ситуація з тими, хто працює з окупантами, допомагає їм та виконує їхні вказівки: «Ми точно зможемо розібратись після звільнення наших територій - у кого були які життєві обставини».
Як повідомляв Укрінформ, Уповноважений Верховної Ради з прав людини Дмитро Лубінець сказав, що українці, які перебувають на ТОТ, задля збереження власного життя мають брати російський паспорт або в будь-який спосіб виїжджати з таких територій.
Своєю чергою віцепрем’єр - міністр з питань реінтеграції тимчасово окупованих територій Ірина Верещук рекомендувала жителям ТОТ не брати російські паспорти та по змозі виїжджати звідти.