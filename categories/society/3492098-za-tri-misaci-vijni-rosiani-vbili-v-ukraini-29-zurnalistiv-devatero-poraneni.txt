За три місяці повномасштабної війни росія скоїла 280 злочинів проти журналістів та медіа в Україні.

Як передає Укрінформ, про це ідеться у моніторингу Інституту масової інформації.
«Станом на 24 травня загалом росіяни вбили 29 журналістів, з них сім журналістів убито під час виконання професійних обов'язків. Дев'ять журналістів були поранені і щонайменше 15 журналістів зникли безвісти. Зокрема, журналіст Дмитро Хилюк зник на Київщині під час російської окупації. Хоча цю територію з березня вже звільнено, ІМІ досі не вдалося його знайти», - ідеться в повідомленні.

Також російські військові продовжують викрадати та брати в полон представників медіа. Зафіксовано дев’ять випадків захоплення та викрадення журналістів росіянами.
Продовжують закриватися медіа внаслідок російської агресії на території України. Так, щонайменше 113 регіональних медіа змушені були припинити роботу через погрози з боку російських загарбників, захоплення редакцій, неможливість працювати в умовах тимчасової окупації та друкувати газети тощо.
Також зростає кількість погроз і кібератак, вчинених проти журналістів та медіа. Так, за три місяці повномасштабної війни ІМІ зафіксував 50 випадків погроз та переслідувань журналістів і медіа.
«Якщо спочатку окупанти фізично погрожували (приходили додому до журналістів чи до їхніх батьків), то зараз це перемістилося більше в інтернет-простір. Зокрема, з початку березня спостерігається стабільна тенденція до залякування журналістів через розсилання на їхні пошти, особисті чи редакційні, погроз ув'язненням у Сибіру, тортурами, допитами. У квітні журналістам почали надсилати віршовані погрози. Хоча в травні це все продовжилося, але вперше було зафіксовано випадок погроз застосуванням ядерної зброї. Зокрема, такого листа отримала редакція центру журналістських розслідувань «Сила правди». Погрози отримували редакції як центральних медіа, так і регіональних», - ідеться в повідомленні.
Також сайти українських медіа стабільно потерпають від постійних кібератак, які вчиняють росіяни. За цей період ІМІ зафіксував 32 таких випадки. Унаслідок атак сайти медіа перестають працювати на певний час узагалі чи частково працюють. Хакери змінюють матеріали, розміщують російській прапор, свої символи Z та V тощо.
Крім того, російські загарбники продовжують знищувати українське мовлення на тимчасово захоплених територіях. Так, у Маріуполі російські військові поширюють пропаганду, використовуючи назву та логотип газети «Приазовский рабочий».
Серед злочинів росіян обстріли журналістів, телевеж, офісів медіа, блокування доступу до сайтів українських медіа в рф та в тимчасово окупованому Криму тощо.
Як повідомляв Укрінформ, Інститут масової інформації повідомляє про погрози українській активістці Ірині Земляній, яка облила штучною кров’ю посла російської федерації в Польщі Сергія Андрєєва під час акції до 9 травня у Варшаві.