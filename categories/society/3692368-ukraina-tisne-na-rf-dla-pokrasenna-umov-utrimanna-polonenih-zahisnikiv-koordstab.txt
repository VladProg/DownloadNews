Україна тисне на російську федерацію для покращення умов утримання та найшвидшого повернення з полону своїх захисників.

Про це повідомив представник Координаційного штабу з питань поводження з військовополоненими Богдан Охріменко, передає Укрінформ із посиланням на штаб у Телеграмі.
Так, у Координаційному штабі пройшла зустріч із родинами оборонців 57-ї окремої мотопіхотної бригади імені кошового отамана Костя Гордієнка.
Захід відбувся з ініціативи громадської організації "Знайти і повернути героїв 57 бригади 34 батальйону".
Як зауважив Охріменко, не всю інформацію, якою володіє Координаційний штаб та використовує для переговорних процесів, можна розголошувати. Це стосується, зокрема, інформації оперативного характеру.
Він наголосив на важливості допомоги родичів, які самотужки шукають, збирають та передають до штабу певні відомості про полоненого.
Окрему увагу учасники зустрічі приділили висвітленню проблем, пов’язаних із умовами утримання, наданням медичної допомоги та дотриманням прав військовополонених.
"Ми працюємо й на міжнародному рівні. Тиснемо на росію для покращення умов утримання та для найшвидшого повернення наших захисників”, – зазначив Охріменко.
Представник штабу нагадав також про важливість пильності і критичного ставлення до інформації з неперевірених джерел, якої дуже багато в медіапросторі.
У Коордштабі закликають уникати передачі й оприлюднення персональної інформації (як військовослужбовця, так і його родичів), щоб не стати жертвами шахраїв та не зашкодити процесам обміну.
Як повідомляв Укрінформ, від початку повномасштабного вторгнення росії Україна повернула з полону 2005 громадян.
Фото: Коордштаб