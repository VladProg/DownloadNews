У Польщі, на паркінгу біля Корчової, помер 56-річний український водій, який чекав на перетин кордону.

Про це кореспондентові Укрінформу повідомив голова ГО «Міжнародні автомобільні перевізники України» Володимир Михалевич.
«Сьогодні мені повідомили, що вночі на паркінгу біля Корчової помер наш водій ADR (небезпечні вантажі – ред.), який майже три дні стояв в черзі, щоб перетнути кордон. Чоловік був 1967 року народження. Польська поліція заявляє, що це природна смерть, але обставини ще з’ясовуються», - сказав Михалевич.
Як повідомляв Укрінформ, 11 листопада 54-річний водій вантажівки з України помер у Польщі на паркуванні неподалік пункту пропуску "Дорогуськ – Ягодин", де очікував на перетин кордону.
Як повідомлялося, польські перевізники розпочали безстроковий протест 6 листопада. Серед основних вимог до Уряду України – повернення практики дозволів для українських перевізників, скасованої угодою з Європейським Союзом до 30 червня 2024 року. Протестувальники хочуть, щоб угода була розірвана, а дозвільний режим перетину кордону відновили з 1 січня.
Страйк призвів до повної зупинки руху на трьох прикордонних пунктах пропуску між Польщею та Україною: «Дорогуськ - Ягодин», «Корчова - Краківець», «Гребенне - Рава-Руська». На кордоні утворилися величезні черги з українських вантажівок. Подекуди вони сягають по 40 км в обидва боки, а польські паркінги для багатьох водіїв стали місцем тимчасового проживання.