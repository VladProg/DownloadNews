Понад 80% громадян України хочуть заборонити УПЦ МП, тож треба переконати політиків, що вони зобов’язані це зробити.

Таку думку в коментарі кореспонденту Укрінформу в Івано-Франківську висловив народний депутат України, голова підкомітету з питань культурної політики Комітету Верховної Ради України з питань гуманітарної та інформаційної політики Микола Княжицький, відповідаючи на запитання, чому досі парламент не проголосував за заборону російської церкви.
«Я абсолютно переконаний, що ми маємо заборонити діяльність російської церкви (УПЦ МП - ред.) в Україні. Понад 80% громадян України хочуть заборонити російську церкву, і треба зробити все для того, щоб це було проголосовано (у Верховній Раді - ред.). Є дуже багато політиків, які насправді не усвідомлюють, яку загрозу для національної безпеки несе російська церква. Треба щоб ці люди, які не хочуть голосувати, переконались, що вони зобов’язані це зробити і виконати волю народу», - зазначив Княжицький.
Він зауважив, що йдеться про УПЦ (московський патріархат).
«Оскільки московський патріархат, фактично, є частиною російської церкви, то в них є вибір, якщо вони розірвуть всі зв’язки, то зможуть нормально працювати. Але якщо вони не розірвуть цих зв’язків, то, очевидно, що їх діяльність як філії РПЦ має бути заборонена», - переконаний Княжицький.
Відомо, що в Івано-Франківську в рамках форуму Via Carpatia відбудеться презентація документального фільму «Церква без Христа». Діяльність російської православної церкви має бути заборонена» та дискусія «Значення Церкви в деколонізації України».
Раніше депутати Івано-Франківської облради звернулись до керівництва держави з вимогою заборонити Українську православну церкву (московського патріархату) в країні, ініціювати розслідування її діяльності та покарати винних за колабораціонізм.
Як повідомляв Укрінформ, 13-15 жовтня в Івано-Франківську проходить Міжнародний форум Via Carpatia. У програмі - десятки заходів: університетські лекції, публічні дискусії, зустрічі з військовими письменниками, вручення премії Станіслава Вінценза, перегляд вистави «Нація» та кінофільмів, мистецькі виставки та дитяча книжкова програма.