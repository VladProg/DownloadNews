Національне агентство з питань запобігання корупції у співпраці з Асоціацією юридичних клінік України та за підтримки Антикорупційної ініціативи Європейського Союзу (EUACI) розробили чатбот для протидії корупційними ризикам під час цьогорічної вступної кампанії.

Як передає Укрінформ, про це НАЗК повідомляє в Телеграмі.

"НАЗК разом з партнерами створили чатбот "Вступ без хабарів": @VstupBezHabarivBot. Це зручний інструмент, який допоможе протидіяти корупційними ризикам під час вступної кампанії 2022", – ідеться в повідомленні.
За допомогою чатботу абітурієнти та їхні батьки зможуть розібратися з можливими корупційними ризиками, а також дізнатися, як швидко та легко повідомити про корупцію. Стане в нагоді він також антикорупційним уповноваженим закладів вищої освіти, зокрема дозволить знайти детальний опис корупційних ризиків і заходи для їх мінімізації.
Як повідомляв Укрінформ, відповіді на запитання щодо вступу до закладів фахової передвищої та вищої освіти можна отримати за допомогою чатботу від Міністерства освіти і науки України.