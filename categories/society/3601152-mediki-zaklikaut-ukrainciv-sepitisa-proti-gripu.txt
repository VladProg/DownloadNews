Минулого епідемічного сезону на грип та ГРВІ, включно з COVID-19, перехворіли майже 6 млн українців, при цьому найкращою профілактикою грипу залишається щорічна вакцинація.

Про це у Фейсбуці повідомляє Центр громадського здоров'я, передає Укрінформ.
"В Україні за епідемічний сезон 2021/2022 років офіційно зареєстрували 5,9 млн випадків захворювання на грип та ГРВІ, включно з COVID-19", – ідеться у повідомленні.
Медики нагадують, що грип – це вірусне захворювання, яке може спричиняти тяжкі ускладнення і смерть. Головна небезпека полягає в тому, що він постійно мутує. Однак, як зазначають у ЦГЗ, захиститися від грипу цілком можливо. Найкраща профілактика хвороби – щорічна вакцинація, вона захищає від усіх найбільш розповсюджених і небезпечних штамів.
Найкращий час для щеплення – на початку епідемічного сезону. Утім, вакцинуватися можна впродовж усього цього періоду.
Ефективність вакцини настає через 14 днів. Особливо важливо щепитися тим, хто належить до груп ризику – вагітним, людям віком за 60 років, дітям від 6 місяців.
У ЦГЗ уточнили, що придбати вакцини можна в аптеках і зробити щеплення у сімейного лікаря або у приватному медзакладі.