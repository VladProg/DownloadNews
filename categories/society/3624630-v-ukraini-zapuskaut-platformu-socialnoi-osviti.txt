Працівників місцевої влади навчатимуть соціальної роботи та організації соціальних послуг на онлайн-майданчику «Платформа соціальної освіти».

Про це повідомляє Міністерство соціальної політики України у Фейсбуці, передає Укрінформ.
«Міністерство соціальної політики за підтримки проєкту SURGe, Support to Ukraine’s Reforms for Governance анонсує 7 грудня 2022 р. презентацію «Платформи соціальної освіти» - першого державного онлайн-майданчика для навчання представників органів місцевого самоврядування, надавачів соціальних послуг та організацій, діяльність яких пов’язана із соціальною сферою у територіальних громадах», - йдеться в повідомленні.

У Мінсоцполітики інформують, що на платформі будуть розміщені навчальні матеріали з питань здійснення соціальної роботи та організації соціальних послуг в територіальних громадах, забезпечення і захисту прав дитини, протидії домашньому насильству та торгівлі людьми тощо.
За результатами проходження онлайн-курсів надаватимуться сертифікати про успішне завершення навчання.
Як зазначають у міністерстві, наразі формується база навчальних матеріалів для наповнення сайту. Всі дотичні до соціальної роботи організації запрошуються до співпраці. До 5 грудня можна надсилати для розміщення на платформі розроблені посібники, навчальні програми, методичні рекомендації, записи вебінарів, подкастів, результати досліджень та інші навчальні продукти на електронну скриньку irinasemenko2@gmail.com.
Як повідомлялося, Міністерство соціальної політики разом з ЮНІСЕФ впровадять додаткові виплати працівникам соціальної сфери. Наразі в соціальній сфері задіяно близько 250 тис. осіб по всій Україні.