Кількість загиблих українців в Ізраїлі зросла до семи осіб.

Про це повідомив у Фейсбуці речник МЗС Олег Ніколенко, передає Укрінформ.
«Кількість загиблих українців в Ізраїлі зросла до семи людей. Консули встановили їхні особисті дані, підтримують зв'язок із родичами та вживають заходів задля репатріації тіл», - поінформував Ніколенко.
За його даними, дев’ятеро громадян України дістали поранення різного ступеня тяжкості, ще дев’ятеро українців вважаються зниклими безвісти.
«Українське посольство взаємодіє з ізраїльськими службами безпеки в контексті пошуку зниклих», - запевнив речник МЗС.
Станом на 11 жовтня було підтверджено загибель трьох українців.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару.
На цей час відомо про 1300 загиблих, близько 3300 осіб зазнали поранень. Доля 150 людей, викрадених і вивезених у сектор Гази, невідома.
Ізраїль офіційно оголосив стан війни та мобілізував 300 тис. резервістів для відповіді на терористичну атаку.
США, ЄС, Україна та низка інших держав засудили атаки по Ізраїлю.
Фото ілюстративне: Ilia Yefimovich/picture alliance/Getty Images