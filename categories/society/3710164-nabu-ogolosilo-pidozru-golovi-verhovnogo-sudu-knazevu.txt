Голові Верховного Суду Всеволоду Князєву та адвокату, викритим на отриманні 2, 7 млн доларів США неправомірної вигоди, повідомили про підозру.

Як передає Укрінформ, про це інформує НАБУ в Телеграмі.
“Голові Верховного Суду та адвокату, викритим на отриманні 2,7 млн дол. США неправомірної вигоди, повідомили про підозру. Кваліфікація: ч. 4 ст. 368 КК України”, - ідеться в повідомленні.
Зазначається, що напередодні НАБУ і САП викрили підозрюваних «на гарячому». Гроші передавали Голові ВС в обмін на рішення на користь одного з українських бізнесменів. Виявити схему вдалося завдяки проникненню детективу НАБУ під прикриттям всередину злочинного угруповання. А епізод із «винагородою» для Голови Верховного Суду пов’язаний з ухваленням судом рішення в інтересах власника групи «Фінанси і кредит».
Як повідомлялося, напередодні 15 травня НАБУ і САП заявили про викриття схеми одержання неправомірної вигоди керівництвом та суддями Верховного Суду.
Правоохоронці затримали чинного голову ВС Князєва та вилучили 2,7 млн дол.
16 травня 2023 року під час пленуму Верховного Суду 140 суддів віддали голоси за висловлення недовіри чинному голові ВС Всеволоду Князєву. Після цього судді проголосували за постанову пленуму ВС про припинення повноважень голови ВС Князєва. Цю постанову підтримали 137 суддів.
Відповідно до законодавства, у випадку відсутності голови ВС його повноваження виконує заступник голови. Однак у ВС відсутній заступник голови, тому обов'язки очільника суду виконуватиме суддя, який найдовше працює у ВС. Наразі таким суддею є секретар пленуму ВС Дмитро Луспеник.