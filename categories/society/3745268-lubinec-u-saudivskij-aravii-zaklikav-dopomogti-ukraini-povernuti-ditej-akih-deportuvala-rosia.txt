Україні необхідна допомога третіх країн у питанні повернення на батьківщину українських дітей.

Про це у Телеграмі за результатами роботи у складі української делегації на чолі з керівником Офісу Президента Андрієм Єрмаком у Джидді поінформував уповноважений ВР із прав людини Дмитро Лубінець, передає Укрінформ.
«Особисто я під час візиту в Джидді акцентував увагу на гуманітарних питаннях і жахливому злочині РФ — депортації українських дітей. Наразі нам необхідне сприяння й допомога третіх країн у їх поверненні», - заявив він.
Омбудсман нагадав, що з початком повномасштабного вторгнення Україна розірвала дипломатичні відносини з РФ, тому українська влада пропонує використати механізм залучення третьої сторони.
Окремо Лубінець розповів, що під час перебування у Саудівській Аравії відбулася важлива зустріч дипломатичних радників з національної безпеки й політичних директорів зовнішньополітичних відомств провідних країн світу щодо ключових принципів відновлення сталого і справедливого миру для України.
«До Джидди приїхали представники понад 40 держав, зокрема ЄС, Саудівської Аравії, Великої Британії, ОАЕ, ПАР та інші. Щиро радий, що серед них були ті, хто незмінно підтримує Україну в питаннях нашої територіальної цілісності, незалежності й суверенітету», - зазначив уповноважений із прав людини.
За його словами, на зустрічі кожна з держав мала можливість висловити свою позицію, і всі погодилися із відданістю принципам Статуту ООН.
«Додам: саме на них побудована Формула миру Президента України Володимира Зеленського. А українська формула миру – це відновлення справедливості, забезпечення дотримання прав людини й основоположних цінностей демократичного світу», - поінформував він.
Омбудсман заявив, що нині боротьба на міжнародному фронті продовжується, і це важлива робота, яка спрямована на те, щоб показати світу: агресор – РФ, а Україна – готова працювати заради миру.
За його словами, Україна закликала і закликає лідерів країн і міжнародних організацій засудити злочини РФ та усебічно сприяти в дотриманні прав українських громадян, що їх щоденно порушує Росія.
«РФ – ворог не тільки України, це ворог демократичного світу. І те, що на цю зустріч приїхала велика кількість країн, говорить одне — все більше держав розуміють справжню загрозу агресора й наслідки війни в Україні для всього світу», - вважає Лубінець.
Як повідомлялося, у Саудівській Аравії керівник Офісу Президента України Андрій Єрмак обговорив українську Формулу миру із очільниками понад 30 делегацій.
У Джидді (Саудівська Аравія) 5-6 серпня проходила друга зустріч на рівні радників з національної безпеки та політичних директорів щодо ключових принципів миру на основі Формули миру Президента України Володимира Зеленського.
Фото: Омбудсман України