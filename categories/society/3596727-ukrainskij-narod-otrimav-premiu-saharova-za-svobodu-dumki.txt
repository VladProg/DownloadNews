Премія Європейського парламенту імені Андрія Сахарова "За свободу думки" присуджена мужньому народу України в особі Президента, обраних лідерів та громадянського суспільства.

Про це під час засідання Європейського парламенту у Страсбурзі повідомила президентка Європарламенту Роберта Мацола, передає кореспондент Укрінформу.

Вона зазначила, що це велика честь для неї оголосити переможцем мужній український народ. Євродепутати стоячи оплесками привітали переможця.
Мацола наголосила, що це рішення ухвалене консенсусом президентської конференції Європарламенту.
Вона акцентувала на героїзмі, з яким вже дев’ять місяців українці захищають свою країну. “Вони також захищають весь наш континент, наші цінності, свободу, верховенство права і демократію”, - наголосила президентка Європарламенту.
Мужній народ України в особі Президента, обраних лідерів та громадянського суспільства був обраний лауреатом Премії керівниками політичних груп Європарламенту з “шорт-листу” трьох фіналістів, серед яких також були активіст WikiLeaks Джуліан Ассандж та Колумбійська комісія правди.
Згідно з номінацією, український народ протистоїть загарбницькій війні росії, розпочатій у лютому 2022 року, зазнаючи колосальних втрат у вигляді втрачених життів та зруйнованих міст і сіл. Він бореться за захист свого дому, свого суверенітету, своєї незалежності та територіальної цілісності. Але щодня він також бореться за свободу, демократію, верховенство права та європейські цінності.
Номінація відзначає Президента України Володимира Зеленського за його мужність, витримку та відданість своєму народу.
Вона також згадує про роль окремих людей, представників ініціатив громадянського суспільства та державних і громадських інституцій, таких як:

Державна служба України з надзвичайних ситуацій,
Юлія Паєвська (засновниця медичної евакуації «Ангели Тайра»),
Олександра Матвійчук (правозахисниця і активістка),
Рух громадянського опору окупації «Жовта стрічка»,
Іван Федоров (мер українського міста Мелітополь, наразі захопленого російськими військами).

Як відомо, Премія Сахарова за свободу думки — це щорічна відзнака Європейського парламенту, започаткована 1988 року. Нагорода вручається за досягнення в таких сферах: захист прав людини та її основних свобод; розвиток демократії і відстоювання верховенства права; повага до міжнародного законодавства; захист прав меншин.
Фото: Радіо Свобода