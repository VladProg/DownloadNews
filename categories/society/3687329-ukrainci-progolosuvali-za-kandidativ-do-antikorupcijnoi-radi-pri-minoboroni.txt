На платформі Національного агентства з питань запобігання корупції відбулося загальнонаціональне онлайн-голосування за кандидатів до Громадської антикорупційної ради при Міністерстві оборони України.

Про це Міноборони повідомило у Фейсбуці, передає Укрінформ.
Голосування за членів антикорупційної ради пройшло вчора, 24 березня.
Участь у ньому взяли 41 тисяча 684 особи. Українці обирали з-поміж 29 кандидатів.
Після опрацювання масиву отриманих даних комісія із забезпечення проведення конкурсу оприлюднить список із 15 осіб, які набрали найбільшу кількість голосів та які ввійдуть до складу ради.
Як повідомляв Укрінформ, антикорупційна рада при Міноборони створюється для активнішої участі громадськості в забезпеченні оцінки корупційних ризиків у міністерстві та формування відповідних антикорупційних заходів.
За результатами голосування з-поміж 29 кандидатів будуть обрані 15 членів. Термін їхніх повноважень становитиме один рік.