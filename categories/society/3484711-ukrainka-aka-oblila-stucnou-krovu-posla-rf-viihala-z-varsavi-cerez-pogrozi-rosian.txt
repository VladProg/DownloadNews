Українська активістка Ірина Земляна, яка облила штучною кров’ю посла російської федерації у Польщі Сергія Андрєєва на акції до 9 травня, через погрози змушена виїхати з Варшави.

Як передає Укрінформ, про це сама Земляна повідомила у Фейсбуці.
"росіяни виявилися дуже "нєжними" і готові вбивати за те, що їх посол трохи заляпався польським борщем, бо близько біля мене стояв. Мені надходять тисячі повідомлень з погрозами. Такої масованої атаки я не бачила ніколи в своєму житті", - заявила Земляна.
За її словами, у перші години після акції всі її дані включно з номером паспорта, телефона, адресою в Україні, е-мейлом, всіма акаунтами у соцмережах були викладені у російські телеграм-канали із закликом її "знищити". Земляну внесли до російської бази "військових злочинців".
"Повідомлення надходять з погрозами мене вбити, покалічити, зґвалтувати, а також купа образ. Абсолютно всі мої месенджери завалені повідомленнями. На мій телефон раз в три хвилини дзвонить невідомий номер, на е-мейл приходить лист кожну хвилину, вся пошта завалена вщент (поки не розумію, як працювати), телефоном неможливо користуватися. В Інстаграмі за пару годин підписалося 25 тис. ботів", - зазначила активістка.
Разом зі своїм адвокатом Земляна повідомила про погрози польську поліцію.
"Там вважають, що ситуація серйозна. Я була змушена під охороною покинути Варшаву, адже перебувати там небезпечно", - зауважила вона.
На думку Земляної, ця ситуація також розділила польське суспільство.
"Багато дискусій і обговорень точаться навколо. Я прочитала про себе багато речей, які ніколи не знала: хто мене спонсорує, на кого я можу працювати, з ким з польських організацій я співпрацюю, які погляди сповідую тощо. Після того як росія розпочала повномаштабну війну та безжально вбиває дітей та жінок, для мене стало відкриттям, що частина польського суспільства наївно вважає, що з росією все ще можна зберегти добрі відносини, та вірить в "хороших руських", - зазначила Земляна і додала, що за наполяганням тих, хто займається її безпекою, вона не може давати жодних коментарів на цю тему.
Як повідомлялось, 9 травня українські активісти у Варшаві завадили російському послу в Польщі Андрєєву покласти вінок на цвинтарі радянських воїнів: його облили штучною кров’ю.
Пізніше український Інститут масової інформації повідомив про погрози українській активістці Ірині Земляній.
В свою чергу, польські урядовці і політики назвали дії посла Андрєєва, який намагався покласти вінок до монумента радянським солдатам, “провокативними”, а реакцію українців і українок на це - “зрозумілою”.
Фото: Фейсбук Ірини Земляної