Правоохоронці викрили учасників двох злочинних організацій у привласненні 10 млн грн з банківських карток громадян.

Як передає Укрінформ, про це повідомляє Офіс генерального прокурора.
За даними слідства, учасники злочинних організацій розповсюджували фішингові посилання під виглядом соціальних виплат від Європейського фонду, Президента України, є-підтримки.






Шахраї привласнили 10 мільйонів гривень із банківських карток / Фото: Офіс Генерального прокурора

























«Для отримання обіцяних соціальних виплат громадяни вводили за фішинговими посиланнями свої персональні дані та дані банківських карток. Учасники злочинної організації, отримуючи доступ до рахунків потерпілих, здійснювали із них перерахування коштів, в тому числі кредитних», - ідеться в повідомленні.
На теперішній час встановлено майже 150 потерпілих та суму збитків у розмірі 10 млн грн.
Крім цього, одне із злочинних угруповань заволоділо коштами громадян під час закупівлі військового спорядження, яке планувалось передати військовослужбовцям ЗСУ.
Правоохоронці провели понад 40 обшуків по всій території України. Наразі затримали дев’ятьох учасників злочинної організації.
Їм повідомили про підозру у створенні та участі у злочинній організації, а також шахрайстві (за ч. 1, ч. 2 ст. 255, ч. 3, ч. 4 ст. 190 Кримінального кодексу України). Вирішується питання про обрання підозрюваним запобіжних заходів.
З метою відшкодування збитків завданих потерпілим накладено арешти на майно учасників злочинних організацій.
Як повідомляв Укрінформ, у Запоріжжі викрили зловмисника, який під приводом надання соціальних виплат привласнив понад мільйон грн громадян.