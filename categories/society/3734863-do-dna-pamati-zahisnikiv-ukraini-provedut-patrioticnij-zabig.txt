До Дня пам'яті захисників, які загинули в боротьбі за незалежність, суверенітет і територіальну цілісність України, 26 серпня проведуть щорічний патріотичний забіг «Шаную воїнів, біжу за Героїв України».

Про це під час брифінгу в Укрінформі щодо проведення шостого Всеукраїнського забігу «Шаную воїнів, біжу за Героїв України» повідомила головний тренер Національної ради спортивної реабілітації захисників України, головний суддя забігу Наталя Крушинська, передає Укрінформ.
«Забіг буде проходити онлайн. Дата забігу - 26 серпня. Відсьогодні розпочинається реєстрація, яка триватиме до 20 серпня», - сказала Крушинська.
Зареєструватися учасники можуть на забіги 2, 5 та 10 кілометрів.






Брифінг в Укрінформі щодо проведення шостого Всеукраїнського забігу «Шаную воїнів, біжу за Героїв України» / Фото: Євген Котенко, Укрінформ


























































Організатори забігу: Міністерство у справах ветеранів України, ГО «Славетні епохи України», ГС «Національна рада спортивної реабілітації захисників України», Національний меморіальний комплекс Героїв Небесної Сотні – Музей Революції Гідності, Департамент молоді та спорту КМДА, Центр реабілітації та реадаптації учасників АТО та ООС «ЯРМІЗ» ГО «Асоціація медиків Революції Гідності», Сили спеціальних операцій ЗСУ, ГС «Труханів острів» за сприяння уповноваженого Президента України з питань реабілітації учасників бойових дій Вадима Свириденка.
Реєстрація проходитиме в групах забігу у Фейсбуці – «Щорічний забіг - Шаную воїнів, біжу за Героїв України», «Відкриті тренування до забігів «Ветеранська десятка». Також реєстрація проходитиме на співорганізаторських сторінках.
Проведення забігу закладає щорічну традицію вшанування пам’яті захисників, що віддали своє життя у боротьбі за незалежність та територіальну цілісність України.
На спортивному заході кожен учасник має пробігти обрану ним дистанцію із закріпленим на футболці іменем знайомої або незнайомої людини, яка віддала життя в боротьбі за територіальну цілісність України. Можна повідомити ім’я родича чи друга або ж номер з іменем і прізвищем воїна, який буде присвоєно бігунові при реєстрації.
«У 2021 році це був перший захід, під час проведення якого ми перекривали рух містом. Провели цей захід на Хрещатику. Головною метою була комунікація між людьми, які брали участь у забігу. Вони роздруковували портрети воїнів, які загинули, і вже в самому забігу ділились тим, хто цей воїн, де і за яких обставин загинув, яка в нього родина. Ми маємо пам'ятати ці історії», - наголосила директор Департаменту молоді та спорту виконавчого органу КМДА Юлія Хан.
Вона навела дані Мінмолодьспорту, згідно з якими від початку повномасштабного вторгнення Росії в Україну загинуло понад 300 спортсменів і тренерів. «Я хочу, щоб ми пам'ятали і шанували наших воїнів, згадували їхні прізвища, читали їхні історії, щоб ми про них не забували», - підкреслила Хан.
Символ марафону - воїн-янгол, який перетинає в русі жовто-блакитну стрічку, яка є символом нашої держави, за яку воїн віддає найдорожче - своє життя.
«Ми нагадуємо, що це не спортивні змагання. Основна ціль забігу - вшанування пам'яті», - підкреслила Крушинська.
Для кращої підготовки організатори запрошують усіх бажаючих до відкритих тренувань до забігу «Ветеранська десятка».
Як повідомлялося, забіг «Шаную воїнів, біжу за Героїв України» відбуватиметься вшосте. Перший пройшов у 2018 році. Міністерство у справах ветеранів приєднається до нього вже втретє.
У 2021 році забіг стартував на Майдані Незалежності та пройшов Хрещатиком. Вже у 2021 році головною вулицею Києва та іншими центральними вулицями всіх областей України пробігли майже тисяча осіб.
У 2022 році захід набув міжнародної підтримки. За наших героїв бігли в США, Фінляндії, Грузії, Канаді тощо. Вже у 2022 році до заходу долучилося більше семи тисяч осіб.