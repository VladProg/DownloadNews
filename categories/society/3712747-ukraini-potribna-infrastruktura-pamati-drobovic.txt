В Україні необхідно створювати інфраструктуру пам'яті.

Про це сказав голова Українського інституту національної пам’яті Антон Дробович під час тематичної зустрічі, присвяченої Дню героїв, повідомляє кореспондент Укрінформу.
"Всі великі країни, у яких тяглі традиції, по 1000 років, які цінують свої державні інституції, цінують своїх діячів минулого, у них усіх існують свої місця, які зберігають пам'ять про важливі події і важливі постаті: Пантеон героїв, цвинтарі, собори, пам'ятники, великі площі, названі на честь видатних людей. Ця інфраструктура пам'яті допомагає відчувати наступним поколінням реальність цих героїв... Зараз в Україні неймовірний попит на ці речі. Нам потрібна ця інфраструктура пам'яті, і частина цієї інфраструктури стосується фіксації пам'яті про видатних постатей минулого", - сказав Дробович.
Він зазначив, що сила і приклад цих людей матиме визначальне значення для майбутніх поколінь.
"Переважна більшість тих, хто зараз воює в Україні, вони дійсно були перед великим вибором в лютому 2022 року. Багато в чому країна була не готова до такої атаки. Власне, весь світ не був готовий до такого рівня агресії. І багато українців інтуїтивно, раціонально, з різних мотивів зробили цей крок... І я вважаю, що тут вистрілила оця тисячолітня пам'ять про видатних постатей. І нам просто пощастило, що це спрацювало так. Але може не пощастити наступного разу. Тому ми маємо берегти цю пам'ять", - наголосив Дробович.
Як повідомлялося, у травні 2022 року Верховна Рада ухвалила закон, яким передбачається створення Національного військового меморіального кладовища. Закон передбачає розміщення меморіального архітектурного комплексу на спеціально відведеній земельній ділянці, включно з військовим кладовищем, музейним комплексом, ритуальною будівлею та спорудою для почесних поховань.