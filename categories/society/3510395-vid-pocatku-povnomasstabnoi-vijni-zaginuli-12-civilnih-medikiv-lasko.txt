Від початку повномасштабного вторгнення російської федерації в Україні загинули 12 цивільних медичних працівників.

Про це повідомив міністр охорони здоров’я Віктор Ляшко в ефірі телемарафону, передає кореспондент Укрінформу.
“Сьогодні ми маємо цифру - 12 загиблих цивільних медичних працівників. Це ті (випадки - ред.), які вже підтверджені офіційною статистикою”, - сказав Ляшко.
За його словами, є також загиблі медичні працівники, які пішли до лав Збройних сил та допомагали на передовій рятувати військовослужбовців.
Міністр поінформував, що на сьогодні понад 350 іноземних лікарів працюють в Україні, а більш як 2 тисячі лікарів та медпрацівників сформовані у медичні бригади та “готові за першим покликом приїхати в Україну для допомоги”.
Унаслідок збройної агресії російської федерації в Україні пошкоджено понад 700 об’єктів закладів охорони здоров'я, понад 100 повністю знищені, зазначив глава МОЗ.
Як повідомлялося, професійне свято працівників галузі охорони здоров'я України відзначається щороку у третю неділю червня. Цього року День медичного працівника припадає на 19 червня.