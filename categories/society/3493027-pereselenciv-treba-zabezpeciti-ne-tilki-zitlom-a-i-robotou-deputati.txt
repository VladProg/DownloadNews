Держава має допомогти регіонам, що приймають внутрішньо переміщених осіб, а переселенців треба забезпечити не тільки житлом, а і роботою.

Про це заявили під час круглого столу в Укрінформі народні депутати Лариса Білозір і Олег Дунда.
“З семи мільйонів переміщених осіб всередині країни тільки 2,5 мільйона зареєструвались як ВПО. Є чоловіки, які не хочуть реєструватися, щоб не бути мобілізованими, є люди, які не хочуть отримувати цю невелику підтримку 2-3 тисячі гривень, бо вони вважають, що справляться і самі, інші психологічно не готові. Але так само багато є труднощів з реєстрацією. На жаль, не приймалися документи фізично, а електронна система не витримувала і давала збої. І досі тільки половина зареєстрованих отримала виплати по 2-3 тисячі гривень”, - сказала Білозір.

Вона наголосила, що притулки, що надали прихисток для ВПО (гуртожитки, санаторії, училища) і прийняли по 200-300 людей, потребують розбудови вбиралень, закупівлі техніки. Є громади, які мають перевиконання бюджету і могли б готувати такі гуртожитки, тож, владі слід посприяти, щоб це можна було зробити на місцях.
"Також держава і наші міжнародні партнери мають звернути увагу на тилові області, які прийняли найбільше переселенців — Львівська, Закарпатська, Київська, Дніпропетровська, треба розбудовувати міста в цих регіонах”, - додала депутатка.
Дунда акцентував увагу, що основна проблема для більшості ВПО - психологічно-емоційний стан, пов’язаний з тим, що люди не знають свого майбутнього, що буде через місяць чи два.
“Це найбільше на них тисне. Держава має дати їм надію і можливості знайти роботу. Нам потрібно створювати життєвий простір для них. Це не тільки житло, а ще інфраструктура навколо них, робочі місця. Країни Європи, США, Велика Британія це розуміють, і я маю надію, що за 1-2 місяці ми затвердимо програму, яким чином вони будуть надавати фінансування для створення житла для таких осіб і створення нових секторів в економіці," - заявив він.
24 лютого росія розпочала новий етап восьмирічної війни проти України – повномасштабний наступ. Ворог здійснює масовані обстріли та бомбардування мирних українських міст і сіл.