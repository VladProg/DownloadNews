Заступниця міністра внутрішніх справ Катерина Павліченко перевірила умови лікування та реабілітації нещодавно звільнених з полону захисників та захисниць.

Про це йдеться у повідомленні МВС, передає Укрінформ
«За дорученням міністра внутрішніх справ України ми поспілкувалися з хлопцями і дівчатами, які були повернуті з полону. Вони наразі перебувають у безпеці, отримують всю необхідну допомогу та реабілітацію. З ними працюють психологи, по кожному буде складений індивідуальний план лікування в залежності від тих поранень, травм, які були зафіксовані лікарями», - розповіла Павліченко.
Також наразі проводяться заходи, щоб якомога швидше була готова медична документація, яка при потребі буде надана пацієнтам.
«Серед травм у нещодавно звільнених з полону - гематоми та переломи. Є пацієнти, які потребують оперативного втручання. Проводяться додаткові обстеження для того, щоб виключити основні інфекційні хвороби, наприклад, гепатити, СНІД тощо», - зазначив директор Департаменту охорони здоров'я та реабілітації МВС України Анатолій Смик.
У разі необхідності залучаються фахівці з інших державних установ, науково-дослідних інститутів для прийняття розширених рішень щодо лікування.
«Спілкувалася з дівчатами, які вже пройшли, певне, обстеження, спланували лікування та на наступному тижні також поїдуть на реабілітацію. У деяких випадках проходять таку реабілітацію з членами родини. Це також передбачається програмою», - зазначила заступниця міністра МВС.
Як повідомляв Укрінформ, 17 жовтня відбувся черговий масштабний обмін полоненими. Із російського полону звільнили 108 жінок. Українки, нещодавно звільнені з полону, отримають грошову допомогу від уряду у сумі 100 тисяч гривень і по 80 тисяч гривень від Фонду Шептицького.