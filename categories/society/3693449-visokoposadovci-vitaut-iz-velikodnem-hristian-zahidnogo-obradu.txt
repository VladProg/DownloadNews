Прем'єр-міністр України Денис Шмигаль привітав зі святом усіх, хто відзначає в неділю, 9 квітня, Воскресіння Христове.

Як передає Укрінформ, про це він написав у Телеграмі.
"Хай це світле свято принесе натхнення та сили нашому народові в боротьбі проти російського агресора", - побажав очільник уряду.
Також Шмигаль наголосив: "Бажаю тихого та благословенного Великодня, перемоги та миру на рідній землі, незламної віри в наших захисників. Хай світло Воскреслого Христа розвіє темряву над Україною".
Своєю чергою Голова Верховної Ради України Руслан Стефанчук нагадав, що Великдень - свято перемоги добра над злом, світла над темрявою, життя над смертю.
"У цей день наші серця особливо сповнені найміцнішої віри та найсильнішої надії у перемогу над абсолютним злом, обличчя якого нам довелося побачити і з яким нам довелося боротися”, - зазначив Стефанчук.
За його словами, у молитвах українці передусім просять сили й захисту для тих, хто щодня боронить їх – захисників та захисниць.
“Ми просимо мужності та витримки всьому незламному українському народові! Ми просимо про мир та спокій у кожній родині, у кожному куточку нашої України. І ми - на світлій стороні. А тому неодмінно переможемо!”, - підкреслив Голова ВР.
Київський міський голова Віталій Кличко підкреслив, що Великдень символізує торжество істини та справедливості, перемогу життя над смертю. Це свято, яке зміцнює віру, спонукає до добра і милосердя.
"Переконаний, що в ці складні часи християнські цінності об'єднали українців у бажанні боротися за справедливість і волю своєї держави та творити щасливе майбутнє”, - заявив він.
Мер Києва побажав, щоб Великодні свята відродили найсвітліші мрії, подарували надію на нове життя і стали початком нових звершень та досягнень.
“Бажаю всім непохитної віри та довгоочікуваної перемоги! Христос Воскрес! Воістину Воскрес!”, - зазначив Кличко.
Міністр культури та інформаційної політики України Олександр Ткаченко також привітав християн із Великоднем та Вербною неділею.
“Вітаю християн західного обряду, які сьогодні святкують Великдень, і православних християн, які відзначають Вербну неділю. Не важливо, що ми відзначаємо святі свята в різні дати, у нас всіх сильна віра та єдине бажання - миру на нашій землі, свободи, світлого майбутнього нашим дітям та єдності наших родин”, - заявив очільник МКІП.
Як зазначив Ткаченка, він вірить, що Господь чує кожного та всіх разом.
Як повідомляв Укрінформ, християни західного обряду цього року святкують Великдень 9 квітня, за григоріанським календарем.