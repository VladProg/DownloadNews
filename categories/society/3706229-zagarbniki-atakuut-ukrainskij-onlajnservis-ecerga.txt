росіяни атакують український онлайн-сервіс бронювання місця для перетину кордону вантажівками єЧерга.

Про це повідомляє Укрінформ із посиланням на Міністерство розвитку громад, територій та інфраструктури у Фейсбуці.
«Увага росіян до єЧерги означає те, що ми рухаємось у правильному напрямку та робимо інноваційні продукти. Станом на 11-ту годину дня ми вже почали фіксувати атаки на наш сервіс. Наразі фахівці забезпечують необхідні технічні рішення для того, щоб завадити росіянам впливати на роботу єЧерги», – заявив заступник міністра з питань цифрового розвитку, цифрових трансформацій і цифровізації Анатолій Комірний.
Зараз система працює без збоїв, у випадку змін водії та перевізники будуть оперативно проінформовані, наголосили в міністерстві. Персональні дані водіїв та дані транспортних засобів, що зареєстровані у системі, захищені, сторонні особи не можуть отримати до них доступу внаслідок кібератак.
Як повідомлялось, 8 травня на 16 пунктах пропуску стартувала послуга запису до електронної черги для перетину кордону водіями вантажівок. Зареєструватись можна на сайті echerha.gov.ua або в мобільному застосунку «єЧерга».
Із середини травня перетин кордону для вантажівок буде можливим лише за записом в електронній черзі.