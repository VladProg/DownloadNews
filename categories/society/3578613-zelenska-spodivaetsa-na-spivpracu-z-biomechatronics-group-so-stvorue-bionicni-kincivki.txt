Дружина Президента Олена Зеленська висловила сподівання на співпрацю з командою голови MIT Media Lab’s Biomechatronics group при Массачусетському технологічному інституті Г’ю Герром, яка створює біонічні кінцівки.

Як передає Укрінформ, про це вона повідомила у Фейсбуці.

За її словами, Герр 30 років тому відморозив і втратив обидві ноги під час гірського сходження і згодом присвятив себе створенню біонічних кінцівок – роботичних протезів, якими керують за допомогою думки.
"Завдяки їм знову ходить у гори сам. Завдяки їм ходять, бігають і навіть танцюють його пацієнти. Голова MIT Media Lab’s Biomechatronics group при Массачусетському технологічному інституті Г’ю Герр – уже легенда. Він – той, хто дарує надію – не на диво! – на реальну допомогу й повноцінне життя", - заявила перша леді.
Зеленська зауважила, що рада можливості поспілкуватися з цією надзвичайною особистістю під час візиту до Нью-Йорка, адже українським дітям і дорослим, які втрачають кінцівки через російські обстріли, дуже потрібні такі підходи до протезування.
Вона нагадала, що в Україні стартує проєкт Superhumans – створення спеціалізованої клініки із протезування і реконструкції понівечених частин тіла, "тож досвід Biomechatronics group там особливо знадобиться".
Дружина Президента висловила сподівання, що "ця наша зустріч стане початком співпраці з командою професора Герра, а їхні розробки повернуть нашим співвітчизникам здоров’я та можливості".
"А ще, спілкуючись із професором Герром, відчула: його має побачити й почути якомога більше українців. Тож запросила його відвідати Україну. Бо саме такі люди, котрі особисто пройшли через фізичний та психологічний біль, подолали його і знають, як це зробити, є живим доказом того, що суперсила є в кожному з нас за будь-яких обставин", - зазначила Зеленська.