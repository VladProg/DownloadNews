Ухвалення Верховною Радою урядового законопроєкту щодо розширення доступу до препаратів медичного канабісу дозволить пацієнтам обирати, який медпрепарат використовувати при лікуванні, та може полегшити лікування і терапію деяких захворювань і станів.

Про це йшлося на круглому столі щодо легалізації медичного канабісу в Україні, який відбувся в Укрінформі.
“Ще коли ми тільки подавали законопроєкт, то рахували, що мінімальна кількість людей, які потребуватимуть допомоги саме за рахунок медичного канабісу, 2-3 млн осіб. Після початку збройної агресії це вже 5-7 млн. Після перемоги до 50% громадян України потребуватимуть допомоги і медичного канабісу так само”, - сказав народний депутат, голова Комітету ВР з питань здоров’я нації Михайло Радуцький.
Він зазначив, що програми, які передбачають використання медичного канабісу, є в багатьох країнах, зокрема в Ізраїлі.
“Ми маємо розуміти, що 80% спроб протистояти легалізації медичного канабісу - це популізм і радянський рудимент, коли люди звикли (вважати — ред.), що канабіс це наркотик, навіть не розуміючи, що таке наркотична чи психотропна речовина”, - сказав Радуцький.
За його словами, в законопроєкті, який наразі є у ВР, удосконалюється роль Національної поліції, пропонується створити реєстр препаратів на основі канабісу, дозволити ввезення на територію України медпрепаратів на його основі, але винятково за рецептом.
Народний депутат наголосив, що проблема не тільки в популізмі окремих депутатів, а й у ставленні суспільства, яке вважає канабіс суто наркотиком, тоді коли в усьому світі його використовують у медичних цілях для лікування та терапії багатьох захворювань, серед яких епілепсія, ПТРС, деменція, хвороба Альцгеймера, онкологічні захворювання.
Як додав під час круглого столу перший заступник міністра охорони здоров’я Олександр Комаріда, в Україні існує певне викривлення суспільної думки і острах стосовно подібних лікарських засобів, втім лікарських препаратів, які містять наркотичні речовини і якими користуються давно, доволі багато.
“Водночас усі чудово розуміють, що у нас є лікарські засоби, які містять у своєму складі наркотичні речовини, їх відпуск регулюється. З 1 листопада ми запроваджуємо відпуск таких препаратів за електронним рецептом, що дасть можливість побачити в електронній системі будь-яке відхилення чи маніпуляції. Лікарські засоби на основі канабісу не відрізняються від них нічим. Є усталені правила обігу, потрібно просто за цими правилами, використовуючи сучасні інструменти, дозволити обіг таких препаратів”, - сказав Комаріда.
Він зауважив, що, звичайно, препарати на основі канабісу не є панацеєю від усіх хвороб.
“Вони лише є як один із препаратів вибору. І чому пацієнт в Україні не має такого вибору, а пацієнт в США чи Ізраїлі має? Нам потрібно зробити так, щоб пацієнт мав доступ до всіх видів лікування, зокрема і до лікарських засобів, які містять у своєму складі тетрагідроканабінол”, - сказав Комаріда.
Заступник міністра вчергове нагадав, що в законопроєкті і взагалі при дискусії про препарати на основі медичного канабісу йдеться виключно про лікарські засоби, які можна отримати за рецептом в аптечному закладі з відповідною ліцензією. Водночас законопроєктом дозволяються наукові розробки, дослідження з речовинами, що входять у склад канабісу.
Як розповів лікар-анестезіолог Віталій Усенко, медичний канабіс використовується в понад 50 країнах світу. Досвід застосування у кожної свій. Але європейський досвід вважає лікарським засобом і рослинний засіб.
“Це не означає, що немає ніякої доказової бази, просто доказова база робиться на основі клінічних випробувань, але це лікарський засіб, він не для паління, це можуть бути розчини, спреї для слизової, це можуть бути і традиційні форми — пігулки, капсули, свічки”, - сказав Усенко.
Як зазначають експерти, з продовженням бойових дій в Україні зростатиме кількість людей з різними психологічними, психіатричними проблемами, і їх потрібно буде вирішувати.
Завідувач відділу загальної та молекулярної патофізіології Інституту фізіології імені О. О. Богомольця НАН України Віктор Досенко зауважив, що дві третини ветеранів матимуть посттравматичний синдром, до його розвитку дуже схильні жінки.
За даними досліджень, які навів Досенко, в США щороку 17 ветеранів накладають на себе руки, ще більша кількість робить такі спроби. Після війни у В’єтнамі, яку вели США, втрат від самогубств серед ветеранів більше, ніж на полі бою. Дані досліджень свідчать, що медпрепарати на основі канабісу дозволяють знизити тривожність, збудливість, депресію, панічні атаки, перепади настрою.
Водночас, як зауважив доцент кафедри військової фармації Української військово-медичної академії Іларіон Ярошенко, в Україні вже є своя статистика наслідків ПТРС.
"Ми маємо таку статистику: серед ветеранів 2014-2015 року понад три тисячі самогубств. Яка кількість буде зараз?" - запитав Ярошенко.
Як зазначають експерти, через відсутність законодавства Україна навіть не може проводити клінічні дослідження в цьому напрямку, а враховуючи кількість людей, які потребуватимуть допомоги, це дозволило б надати терапію широкому колу людей.
Як повідомлялося, законопроєкт № 7457 про регулювання обігу рослин роду коноплі (Cannabis) в медичних, промислових цілях, науковій та науково-технічній діяльності був зареєстрований у Верховній Раді 10 червня 2022 року. У разі його ухвалення українці зможуть купувати, зберігати та вживати ліки на основі медичних конопель, а лікарі отримають право їх призначати.