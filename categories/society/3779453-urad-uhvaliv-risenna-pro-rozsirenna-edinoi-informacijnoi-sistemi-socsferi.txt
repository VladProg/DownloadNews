Кабінет міністрів ухвалив рішення, яке дозволить розширити Єдину інформаційну систему соціальної сфери завдяки включенню до неї низки реєстрів та баз даних.

Як передає Укрінформ, про це заявив Прем’єр-міністр Денис Шмигаль, інформує Урядовий портал.
«Уряд продовжує роботу над підвищенням ефективності соціальної допомоги населенню. Наша мета — допомогти саме тим, хто цього найбільше потребує. Ми формуємо нову соціальну політику за принципами цифровізації, адресності, універсальності, справедливості та безбар’єрності», — сказав Шмигаль.
Крім того, буде визначено порядок обміну інформацією з іншими інформаційними системами. За словами Прем’єр-міністра, все це дасть змогу уряду впроваджувати нові соціальні послуги онлайн, покращувати наявну систему соціального забезпечення.
Шмигаль підкреслив, що впровадження Єдиної інформаційної системи соціальної сфери необхідне для того, щоб усі послуги та допомога громадянам надавалися без черг, без довідок та без корупції.
Як повідомляв Укрінформ, восени 2021 року в Україні почали впровадження Єдиної інформаційної системи соціальної сфери (ЄІССС), спрямованої на усунення корупційних ризиків.