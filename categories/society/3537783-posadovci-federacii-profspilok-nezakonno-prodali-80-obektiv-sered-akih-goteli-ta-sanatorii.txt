Посадовці Федерації профспілок незаконно продали 80 майнових комплексів, серед яких - готелі «Турист» і «Дружба» у Києві.

Про це інформує пресслужба Державного бюро розслідувань, передає Укрінформ.

“Спільно з працівниками СБУ задокументовано, що з 1992 року по тепер посадовці Федерації професійних спілок України та підконтрольних Федерації приватних акціонерних товариств, за попередньою змовою групою осіб, оформлювали відчуження курортно-оздоровчих, спортивних та інших державних комплексів”, - йдеться у повідомленні.

Як зазначається, наразі суди наклали арешт на 80 об’єктів нерухомості.
Майно передали АРМА. Всі доходи від експлуатації повернутого бюро майна будуть спрямовані у бюджет держави, зазначили у відомстві.
Серед переданих до АРМА об’єктів: готелі «Турист» та «Дружба» у Києві; санаторії «Жовтень» у Конча-Заспі, «Куяльник» у Одесі, «Моршинський» у Львівській області та «Поляна» на Закарпатті; спортивні комплекси, зокрема будівля, в якій розташований Kyiv Sport Club.
Триває досудове розслідування за ч. 5 ст. 191(привласнення, розтрата майна або заволодіння ним шляхом зловживання службовим становищем), ч. 2 ст. 364 (зловживання владою або службовим становищем), ч. 2 ст. 367ККУ (службова недбалість).
Санкції статей передбачають покарання у вигляді позбавлення волі до 12 років.
Як повідомляв Укрінформ, накладено арешт на частину столичного торгово-розважального центру вартістю понад 1,2 мільярда гривень, власниками якого є члени уряду рф.