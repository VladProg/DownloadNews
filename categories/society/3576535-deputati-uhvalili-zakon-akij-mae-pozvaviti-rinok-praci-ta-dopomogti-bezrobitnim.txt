Верховна Рада ухвалила в другому читанні та в цілому закон, що сприятиме активізації ринку праці та зростанню зайнятості серед населення.

Як передає Укрінформ, за відповідний законопроєкт №6067 щодо реформування служби зайнятості, соціального страхування на випадок безробіття, сприяння продуктивній зайнятості населення, у тому числі молоді, та впровадження нових активних програм на ринку праці проголосували 238 народних депутатів.
Документ запроваджує низку новацій, що дозволять удосконалити роботу служби зайнятості, створити нові робочі місця, знизити рівень безробіття.
Зокрема, для роботодавців, які працевлаштовуватимуть молодь (на перше робоче місце), учасників бойових дій, одиноких батьків, батьків дітей з інвалідністю, осіб передпенсійного віку та інші категорії вразливих громадян, передбачена компенсація єдиного соціального внеску або частини заробітної плати.
Крім того, змінюються застарілі підходи щодо допомоги безробітним в пошуку роботи, впроваджується європейський метод до виплати допомоги по безробіттю відповідно до страхових принципів: що більший страховий стаж, то більша тривалість та розмір виплат.
Також пропонується залучати більше безробітних до громадських робіт з відновлення країни, за що вони отримуватимуть вищий дохід, ніж допомога по безробіттю.
Як повідомлялося, станом на 16 вересня держава компенсувала роботодавцям 122 млн грн за працевлаштування понад 11 тис. внутрішньо переміщених осіб.