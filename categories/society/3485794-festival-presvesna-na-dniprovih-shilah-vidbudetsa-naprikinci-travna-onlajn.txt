ХХ Міжнародний фестиваль-конкурс дитячо-юнацької журналістики «Пресвесна на Дніпрових схилах» відбудеться онлайн 29 травня.

Про це Укрінформу повідомили в Інформаційно-творчому агентстві «Юн-прес», яке є одним з організаторів фестивалю.

«Усі учасники фестивалю-конкурсу творитимуть на тему «Світ у новому форматі». Нагородою для переможців буде можливість вступити до профільних ЗВО на пільгових умовах», – зазначили організатори.

Важливою складовою цьогорічного фестивалю є проєкт «Щоденники війни», ініційований педагогами та вихованцями агентства «Юн-прес».

«Біда, яка торкнулася українців, для кожного створила свою історію й власні переживання. Ми збираємо (не)дитячі історії: тих, чиї плани та мрії змінила війна; тих, хто засинав у холодних підвалах і метро; тих, хто під авіаударами втратив свою домівку чи рідних; тих, хто вмістивши все життя у рюкзак, знайшов прихисток за кордоном; тих, хто розділяв довгі години евакуації в електричках і чужих оселях; тих, хто вмить подорослішав і поруч з іншими людьми за велінням совісті став волонтером», – додали організатори.

Реалізація проєкту відбуватиметься на різних платформах: Фейсбук, Інстаграм, сайт Київського палацу дітей та юнацтва тощо.

Учасники фестивалю змагаються у 10 номінаціях: «Літературна робота», «Газета», «Журналістська робота», «Фоторобота», «Медіапроєкт», «Інтернет-журналістика», «Відеоробота», «Радіоробота», «Голос нового покоління», «Традиції та новаторство» (педагоги з медіадисциплін).

Цьогоріч географія учасників розширилася. До оргкомітету фестивалю надійшло понад 500 робіт від учасників із різних областей України та багатьох країн світу (Азербайджану, Польщі, Нідерландів, Швеції, Данії, Узбекистану, Казахстану, Словаччини, Словенїї та Чехії).
Упродовж травня організатори проводять професійний журналістський марафон #ПресвеснаПеремоги: на учасників чекають цікаві зустрічі з лідерами думок, майстер-класи від експертів, медіатренерів, журналістів, режисерів, акторів, блогерів, зустрічі з викладачами профільних закладів вищої освіти, презентації медіапроєктів, відеотеки, тощо. Нагородження дипломантів відбудеться в онлайн-форматі.

Організаторами та співорганізаторами фестивалю дитячо-юнацької журналістики «Пресвесна на Дніпрових схилах» є Київський палац дітей та юнацтва, Департамент освіти і науки КМДА за підтримки Міністерства освіти і науки, Національної спілки журналістів, Національної ради з питань телебачення і радіомовлення, Державного комітету телебачення та радіомовлення, Академії української преси, Національної спілки письменників.