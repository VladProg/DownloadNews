Верховна Рада виділила 573 883,3 тисяч гривень на добудову Національного музею Голодомору-геноциду.

Про це народний депутат із парламентської фракції "Голос" Ярослав Железняк повідомив у Телеграмі, передає Укрінформ.
Він уточнив, що ухвалення відповідного закону "Про внесення змін до додатка No3 до Закону України “Про Державний бюджет України на 2023 рікˮ (№9437) підтримали 312 депутатів.
Згідно з пояснювальною запискою, гроші будуть спрямовані на реконструкцію першої черги та будівництва і введення в експлуатацію другої черги Національного музею Голодомору-геноциду.
Так, у 2023 році заплановано завершити реалізацію проєкту першої черги будівництва в повному обсязі (технологічний ствол з його гідроізоляцією, благоустрій та освітлення території внутрішнього двору, зведення пандусу в парку, внутрішні оздоблювальні роботи в офісній частині будівлі "Свіча пам’яті", монтаж обладнання відеонагляду та зовнішнього освітлення) та ввести об’єкт в експлуатацію; виконати зведення конструктивної частини будівлі музею; виконати роботи зі зведення стін та перегородок в будівлі, оздоблення фасадів будівлі гранітом, монтажу прозорих конструкцій, системи озеленення покрівлі, магістральних трубопроводів димовидалення та вентиляції, зовнішніх інженерних мереж; мощення гранітом пішохідного мосту-алеї та тераси; забезпечення благоустрою території, прилеглої до автостоянки музею з боку Дніпровського узвозу; звести підпірні стіни ПС-18, ПС-20, ПС-21 та виконати благоустрій території на пагорбі біля пішохідного мосту.
Як повідомляв Укрінформ, біля пам’ятника жертвам радянської окупації у столиці Литви напередодні Саміту НАТО відкрили унікальну банерну виставку «Голод як зброя: 1932 – 1933, 2022».