Віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров пояснив важливість законопроєкту про англійську мову.

Як передає Укрінформ, про це він заявив у Телеграмі.
"Від органів влади і закладів освіти до кінотеатрів і громадського транспорту — чому законопроєкт про англійську мову — справжній game changer", - зазначив Федоров.
По-перше, за його словами, це єПідтримка для вивчення англійської. "Кожен українець матиме можливість безоплатно підвищити рівень володіння мовою. Держава оплачуватиме спеціальні курси. Залучатимемо англомовних волонтерів у школи, проводитимемо розмовні клуби. Також запустимо окремий портал з безоплатними уроками та курсами. Робитимемо все, щоб кожен українець розмовляв англійською", - зауважив Федоров.
Крім того, підкреслив віцепрем'єр, "англійська мова стане обов’язковою у всій системі освіти — від дитячих садочків до університетів, від дошкільнят до науковців. Держава підтримуватиме професійний розвиток освітян та бажання покращувати свої знання з англійської мови".
"Державна служба змінюється докорінно. Україна відкрита для світу, тож чиновники говоритимуть англійською", - наголосив Федоров.
Він також підкреслив, що англомовні фільми та телепрограми транслюватимуться на телебаченні мовою оригіналу, і це одна з найкращих практик від інших країн.
За словами Федорова, інформація та оголошення щодо транспорту дублюватимуться англійською. Іноземцям відповідатимуть англійською, коли вони звертатимуться до довідкових служб на вокзалах, в аеропортах, річкових портах тощо.
Володіння англійською мовою безпосередньо пов’язане з рівнем конкурентоспроможності та зарплатою на ринку праці для кожного громадянина, наголосив віцепрем'єр.
"Продовжуємо створювати революційні проєкти та ухвалювати закони для розвитку людського капіталу", - підкреслив Федоров.
Як повідомляв Укрніформ, 28 червня Президент Володимир Зеленський зареєстрував у Верховній Раді законопроєкт "Про застосування англійської мови в Україні" (№9432).