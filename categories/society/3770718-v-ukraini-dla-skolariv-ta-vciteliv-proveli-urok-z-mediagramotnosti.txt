Для школярів 5-11 класів, батьків та вчителів провели Всеукраїнський урок з медіаграмотності.

Про це повідомляє Укрінформ.
Глядачі змогли дізнатися, як протидіяти соціальним стереотипам, хто такі боти та тролі, як розумно споживати інформацію та не вестися на маніпуляції.
Урок також містив інтерактивну частину у вигляді тестів на перевірку засвоєних знань.
Крім того, під час Всеукраїнського уроку керівниця національного проєкту з медіаграмотності Міністерства культури та інформаційної політики «Фільтр» Валерія Ковтун оголосила про організацію другого дитячого конкурсу "Репортер". За її словами, цей конкурс для школярів 9-11 класів, які мріють стати журналістами.
"Ми намагаємось допомогти цим молодим українцям стати ближчими до журналістики та телебачення. Це можливість створити власний телесюжет і потім, якщо ви виграєте, поїхати у так званий camp (маленький короткий табір), який ми організовуємо спеціально для переможців. Звісно будуть призи", - сказала Ковтун.
Вона зауважила, що у цьому таборі переможці матимуть можливість 3 дні поспілкуватися з гуру журналістики, напрацювати контакти та, можливо, домовитись про майбутню співпрацю.
Урок можна переглянути за посиланням.
Всеукраїнський урок з медіаграмотності реалізовується національним проєктом з медіаграмотності «Фільтр» Міністерства культури та інформаційної політики та Суспільне мовлення за підтримки ПРООН в Україні та фінансування уряду Японії.
Як повідомлялося, перший Всеукраїнський урок з медіаграмотності організував національний проєкт з медіаграмотності "Фільтр" 16 лютого 2022 року.
Фото: teren.in.ua