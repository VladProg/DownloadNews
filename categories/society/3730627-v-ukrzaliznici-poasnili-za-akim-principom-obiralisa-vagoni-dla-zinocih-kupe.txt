Укрзалізниця запустила в пілотному режимі поїзди далекого сполучення з жіночими купе на чотирьох напрямках і ці рейси вже зробили повне коло за маршрутом.

Як передає Укрінформ, про це УЗ повідомляє в Телеграмі.
“Ініціативу прийняли дуже позитивно в усіх містах старту, а це Харків, Дніпро, Кривий Ріг, Київ, Ужгород, Ясіня, Трускавець і кількадесят міст на маршруті”, - йдеться в повідомленні.
В Укрзалізниці зауважили, що "вторгнень" і провокацій, які подекуди активно обіцяли, не зафіксовано”.
Декілька квитків до жіночих купе було помилково продано чоловікам, зауважили в компанії. Фахівці вже знайшли причину й усунули її, а хлопців та дівчат за обопільною згодою розсадили по окремих купе.
Також в УЗ нагадали, що ціна квитків у жіночі купе ніяк не вища, і якісно ці купе не мають відмінностей. “Ми навмисне не обирали для "пілоту" найкращі (або найгірші) вагони, щоб не створювати відчуття штучних привілеїв”, - додали в компанії, нагадавши, що квитки в жіночі купе можна придбати тільки у мобільному застосунку Укрзалізниці.
Як повідомляв Укрінформ, Укрзалізниця в пілотному режимі відкрила продаж квитків до жіночих купе чотирьох потягів далекого сполучення.
Фото з відкритих джерел