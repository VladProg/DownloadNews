Поліцейські упродовж тижня затримали ДРГ і 31 особу, які можуть бути причетні до співпраці з ворогом.

Про це заявив перший заступник міністра внутрішніх справ Євгеній Єнін, інформує пресслужба МВС, передає Укрінформ.
За його словами, за останній тиждень поліцейські перевірили близько 6 тисяч осіб, і з цієї кількості сотні людей було передано до підрозділів СБУ для подальшого супроводження.
«Безпосередньо департаментами стратегічних розслідувань та карного розшуку за вказаний період викрито одну ДРГ та затримано 31 особу, які можуть бути причетні до співпраці з ворогом. Взагалі від початку війни на території держави викрито 102 ДРГ і затримано 1669 осіб», - уточнив Єнін.
Він заявив, що за фактами співпраці українців з рф було розпочато більше 1200 кримінальних проваджень, 204 – отримали повідомлення про підозру, до суду скеровано 100 кримінальних проваджень.
При цьому посадовець поінформував, що напередодні Дня незалежності у нашій державі можлива активізація диверсійних груп для впливу на внутрішню безпеку держави, спроби сіяти паніку серед населення. Зі свого боку поліція продовжує працювати в посиленому режимі, і продовжує щодня затримувати людей, які навчені працювати на рф, підкреслив він.
За словами Єніна, ці люди надають рф важливу для на інформацію, «їхні вуха та очі, які ховаються в нашому тилу, намагаються травити бойовий дух».
«Напередодні Дня незалежності, ми прогнозуємо можливу активізацію диверсійних груп для впливу на внутрішню безпеку держави, спроби сіяти паніку серед населення. Просто зараз, разом із СБУ, ми проводимо моніторинг і збір інформації про можливу підготовку окремими особами або ДРГ провокацій», - утчонив він.
Єнін заявив, що також було посилено заходи безпеки на автошляхах та у місцях відпочинку громадян.
За його інформацією, щодоби заступає на службу більше 6 тисяч нарядів поліції, а це понад 13 тисяч поліцейських.
Тому, на його думку, громадянам важливо дотримуватися правил воєнного стану і у тому числі - не нехтувати сигналами повітряна тривога, прямувати в укриття, і не забувати про комендантську годину.
«Наприклад, днями в місті Шостка поліція за порушення комендантської години зупинила автомобіль ВАЗ, водій був не в тверезому стані і під час спілкування з правоохоронцями кинув на узбіччя саморобний вибуховий пристрій, який вибухнув. На щастя, люди не постраждали, лише автомобіль поліції та порушника», - сказав Єнін.
Як повідомлялося, начальник дерпартаменту організаційно-аналітичного забезпечення та оперативного реагування Національної поліції України Олексій Сергєєв поінформував, що Нацполіція посилить патрулювання 23-24 серпня.