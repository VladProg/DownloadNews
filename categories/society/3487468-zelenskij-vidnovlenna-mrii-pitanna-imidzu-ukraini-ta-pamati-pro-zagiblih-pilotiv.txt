Президент України Володимир Зеленський вважає відновлення літака «Мрія» питанням іміджу нашої держави, а також знаком пошанування українських пілотів, які загинули на цій війні.

Про це він сказав під час онлайн-зустрічі зі студентами та ректорами українських ЗВО, повідомляє Укрінформ.
«Це складна історія з літаком «Мрія». Побудова другого, коли перший літак у нас був живий, то другий ми хотіли побудувати, і нам потрібно було в сучасних умовах 800 мільйонів доларів. Це дуже великі гроші. Я звертався і до президента Туреччини, і до деяких інших: давайте побудуємо другу «Мрію» і будемо разом користуватися. Це класна, амбітна позиція. Тим не менше, грошей ми не знайшли. Але в цьому випадку тут питання вже не тільки будівництва, тут питання амбіцій», - зазначив Зеленський.
Він повідомив, що до нього з цього питання зверталися Укроборонпром та колектив підприємства «Антонов».
«Це питання іміджу нашої держави та питання пам’яті про всіх прекрасних професійних льотчиків, які загинули на цій війні. Це дійсно героїчні люди, які скільки всього зробили. Сьогодні вже можна сказати, скільки тижнів вони берегли життя людям Маріуполя, особливо тим, хто були на «Азовсталі». Скільки таких льотчиків віддали своє життя, щоб довезти туди все – починаючи від зброї та закінчуючи водою, їжею, і скільки вони поранених звідти забрали. Але велика кількість цих льотчиків, велика кількість таких людей героїчно загинули. Тому побудувати «Мрію» заради пам’яті про наших героїв – це правильна державницька позиція», - наголосив Президент.
Як повідомлялося, 27 лютого російські окупанти знищили флагман української авіації – легендарний Ан-225 «Мрія». Це сталося на аеродромі «Антонов» у Гостомелі під Києвом, де перебував літак. Його відновлення коштуватиме більш як 3 млрд дол. і потребуватиме тривалого часу. ДП «Антонов» 24 березня розпочало збір коштів для відродження легендарного літака Ан-225 «Мрія».