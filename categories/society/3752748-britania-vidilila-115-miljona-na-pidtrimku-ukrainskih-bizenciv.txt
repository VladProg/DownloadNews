Міністерство у справах вирівнювання, житлового будівництва та громад Великої Британії у День Незалежності України оголосило про новий пакет підтримки українських біженців вартістю 11,5 мільйона фунтів стерлінгів.

Про це повідомляє пресслужба відомства, передає Укрінформ.
"11,5 мільйона фунтів стерлінгів ... надається для підтримки українців, які приїжджають до країни, щоб будувати своє життя", - йдеться у повідомленні.
Близько 10 тисяч українців зможуть скористатися допомогою у вивченні англійської мови, що сприятиме працевлаштуванню. Інтенсивна мовна програма передбачатиме близько 20 годин онлайн-навчання на тиждень впродовж 10 тижнів.
Також буде надано додаткову підтримку при працевлаштуванні протягом 12 тижнів, що включатиме поради щодо пошуку роботи, написання резюме та підтримку під час подачі заяв, а також індивідуальні консультації.
Наголошується, що половина дорослих українців, які прибули у Британію, вже знайшли роботу. Новий пакет має на меті допомогти більшій кількості людей працевлаштуватися, а тим, хто вже має роботу, – перейти на більш кваліфіковану та високооплачувану роботу, що своєю чергою "сприятиме зростанню робочої сили та економіки Великої Британії", вважають у міністерстві.
"Коли для біженців настане час повертатися в Україну, мовні навички, досвід роботи у Великій Британії та навчання на робочому місці також допоможуть у відбудові батьківщини", – зазначили в уряді Великої Британії.
Мовні курси та допомога у працевлаштуванні є частиною ширшого пакета підтримки українських біженців. Він передбачає виділення 150 мільйонів фунтів стерлінгів для місцевих органів влади, які надаватимуть українцям житло на тривалий термін, а також збільшення на понад 650 мільйонів фунтів стерлінгів виплат британцям, які беруть участь у програмі "Оселі для України".
Як повідомлялося, прем’єр-міністр Великої Британії Ріші Сунак заявив, що його країна надала Україні «безпрецедентний пакет дипломатичної, гуманітарної та економічної підтримки».