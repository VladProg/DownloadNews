Уряд ухвалив рішення про зміни до порядку виплати пенсій у разі неможливості доставити їх за місцем проживання одержувачів.

Про це повідомляє Урядовий портал, передає Укрінформ.
Рішенням уряду визначено, що у разі відсутності технічної можливості в Укрпошти доставляти пенсії одержувачам на територіях, на яких проводяться бойові дії, суми пенсій буде перераховано на рахунки в Ощадбанку.
Уклавши договір з Ощадбанком, кошти можна одержати в безпечному місці на підставі паспорта та ідентифікаційного податкового коду в обраному відділенні банку.
"Якщо особа не виявить бажання укладати договір з АТ “Ощадбанк” або виявить бажання відкрити рахунок в іншому банку чи отримувати пенсію з доставкою додому, пенсія зберігається та буде переведена на рахунок в іншому банку або доставлена за місцем проживання (після відновлення можливості доставки пенсій АТ “Укрпошта”)", - йдеться у повідомленні.
Письмове повідомлення про населені пункти, в яких немає технічної можливості доставляти пенсії додому, Укрпошта погоджує з відповідною військовою адміністрацією.
Як повідомлялося, в Україні вже розпочалося фінансування травневих пенсійних виплат, на це спрямовано перші 1,3 млрд гривень.