Медіагрупа «1+1 media» звертається до міжнародної професійної спільноти та правозахисних комʼюніті з проханням посприяти визволенню з російського полону журналіста інформаційного агентства УНІАН Дмитра Хилюка.

Відповідна заява опублікована на сайті УНІАН, повідомляє Укрінформ.
«Звертаємося до представників Міжнародного Комітету Червоного Хреста (МКЧХ), до організацій European Federation of Journalists та International Federation of Journalists, до Європейської комісії та особисто до президентки Єврокомісії пані Урсули фон дер Ляєн з проханням допомогти у визволенні Дмитра Хилюка та надати цій справі максимального розголосу», - ідеться в заяві.

Журналіст УНІАН, що входить до складу групи 1+1 media, Дмитро Хилюк понад рік перебуває в російському полоні. Він разом з батьком Василем Хилюком був викрадений російськими загарбниками 3 березня 2022 року. Через вісім днів батька звільнили з-під арешту, проте журналіст залишився в полоні.
За даними медіагрупи, станом на травень 2023 року у батьків Дмитра Хилюка є лише одна звістка про сина - лаконічний лист, написаний ним в квітні минулого року в одній з російських в’язниць.
"Офіційний статус Дмитра Хилюка - цивільний заручник. Відповідно до міжнародного права, таких людей повинні повертати поза спеціальними обмінами. Щоб не нашкодити процесу звільнення, впродовж року великої війни відповідні державні структури рекомендували не афішувати інформацію про цей випадок, проте наразі ці дані стали загальнодоступними та відкритими. Ми закликаємо міжнародну спільноту надати цій ситуації максимального розголосу та зробити все можливе для того, аби країна-агресорка відпустила Дмитра Хилюка, а також всіх цивільних, яких вона досі тримає в нелюдських умовах у полоні", - наголосили в 1+1 media.
Колеги полоненого журналіста нагадують, що факти, які підтверджують викрадення Дмитра Хилюка російськими силовиками 3 березня 2022 року та його утримання у російській в’язниці поблизу українського кордону, наведені у розслідуванні RSF, а деталі захоплення Дмитра також розміщені у статті УНІАН.
Як повідомлялося, російські загарбники викрали Дмитра Хилюка 3 березня 2022 року в його рідному селі Козаровичі на півночі Київської області. Понад рік український він незаконно утримується у російській в'язниці.
Національна спілка журналістів України вимагає від рф звільнити кореспондента інформаційного агентства УНІАН.
Голова офісу “Репортерів без кордонів” у Східній Європі та Центральній Азії Жанна Кавельє заявила, що "Репортери без кордонів" продовжать роботу щодо з'ясування місця перебування журналіста агентства УНІАН Дмитра Хилюка, який з березня 2022 року перебуває у російському полоні, та його визволення.