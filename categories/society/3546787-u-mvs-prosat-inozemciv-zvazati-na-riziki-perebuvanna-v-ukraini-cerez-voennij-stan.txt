У Міністерстві внутрішніх справ закликають іноземців, які збираються їхати в Україну, зважати на ризики перебування у нашій державі, оскільки рф продовжує обстрілювати цивільну інфраструктуру, і наразі, по суті, не є захищеним жодний регіон.

Про це під час брифінгу в Укрінформі заявила речник Міністерства внутрішніх справ України Альона Матвєєва, розповідаючи про загальні рекомендації від Департаменту комунікації МВС щодо правил перебування в Україні іноземців під час воєнних дій, передає Укрінформ.
«рф продовжує обстрілювати цивільну інфраструктуру України, і наразі, по суті, не є захищеним жодний регіон України. Тому надавати безпечне перебування для іноземців наразі вкрай важко. І ми просимо іноземців зважати на ці ризики», - сказала вона.
При цьому речниця МВС України уточнила, що кожна людина, у першу чергу, несе відповідальність сама за свою безпеку і, розуміючи всі ризики, вона сама вибирає, чи їхати на територію держави, на якій наразі діє воєнний стан, або ні.
Вона нагадала, що наразі в Україні обов’язковими є виконання, зокрема, низки обмежень для громадян, і серед них – щодо комендантської години, повітряної тривоги або ракетної небезпеки.
Серед іншого, говорячи про комендантську годину, представниця МВС зазначила, що під час неї заборонено перебувати у громадських місцях та переміщуватися вулично-дорожньою мережею.
За її інформацією комендантська година запроваджується військовими адміністраціями у взаємодії з військовим командуванням.
«Вона у різних регіонах працює по-різному, - це може бути різний час і різні умови. Тому радимо, коли ви збираєтеся у певне місто України, будь ласка, відслідкуйте це, щоб дізнатися, з якого по який час працює комендантська година і які відповідно її є умови», - сказала вона.
Окрім цього, Матвєєва поінформувала про те, що наразі в Україні існують причини для перевірки особистих документів громадян, і уточнила, що також відповідні посадові особи можуть проводити поверхневий огляд, і огляд авто.
З усіма цими рекомендаціями громадяни можуть ознайомитися на сайті МВС.
Як повідомлялося, Кабмін спростив умови перебування іноземних журналістів в Україні.