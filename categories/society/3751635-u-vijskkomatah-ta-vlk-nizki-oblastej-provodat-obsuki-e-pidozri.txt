Державне бюро розслідувань проводить обшуки у низці військкоматів та військово-лікарських комісій (ВЛК) у багатьох регіонах країни.

Як передає Укрінформ, про це повідомляє ДБР.
"На виконання рішення РНБО Державне бюро розслідувань спільно з іншими правоохоронними органами проводить низку процесуальних дій у Територіальних центрах комплектування та військово-лікарських комісіях у багатьох регіонах країни", - ідеться у повідомленні.

Сьогодні відбуваються обшуки у низці військово-лікарських комісій Вінницької, Черкаської та Київської областей.

Зазначається, що слідчі дії проходять у межах розслідування кримінального провадження за фактами незаконного збагачення військовослужбовців, які займають керівні посади в обласних та районних центрах комплектування та соціальної підтримки.

"Загалом встановлено 388 осіб відносно яких є сумніви щодо законності отримання ними постанов ВЛК про непридатність до військової служби. Вилучається медична документація, яка може підтвердити факти ухвалення протиправних рішень про непридатність до військової служби, особові справи тощо", - зазначили у ДБР.

Кримінальні провадження порушені за низками статей, у тому числі за ч. 5 ст. 426-1 (перевищення військовою службовою особою влади чи службових повноважень, вчинене в умовах воєнного стану) Кримінального кодексу України.

Наприкінці минулого тижня в Одеській та Миколаївській областях, а також Херсонському та Бериславському районних Територіальних центрах комплектування та соціальної підтримки працівники ДБР вже провели 15 обшуків.

"Заклади перевіряються на можливі корупційні дії персоналу під час проведення загальної мобілізації, незаконне "звільнення" від мобілізації офіцерів запасу та інших військовозобов’язаних осіб. Такі дії становлять пряму загрозу національній безпеці України та підривають довіру до державних інституцій", - підкреслили в ДБР.
В ході попередніх перевірок вже виявлено непоодинокі факти зловживань воєнкомів та безпідставного зняття з військового обліку офіцерів запасу на підставі фіктивних довідок військово-лікарняних комісій. Наразі за результатами перевірок трьом посадовим особам військкоматів повідомлено про підозри.
Як повідомляє Офіс генерального прокурора у Телеграмі, проводяться понад 200 одночасних обшуків.
Правоохоронці виявили масштабні корупційні схеми майже у всіх регіонах країни.
«Попередні дані свідчать про ймовірну причетність до них службових осіб військкоматів, ВЛК та МСЕК. Наразі проводяться понад 200 одночасних обшуків у всіх регіонах країни у приміщеннях ТЦК, МСЕК і ВЛК», - йдеться у повіломленні.

За даними слідства, за неправомірну вигоду службовці допомагали громадянам оформлювати інвалідність або визнавати їх тимчасово непридатними до служби. Це дозволяло відтерміновувати чи уникнути призову на військову службу.
Як повідомляв Укрінформ, у Києві повідомили про підозру голові ВЛК одного з районних ТЦК, який за 10 тис. дол складав і видавав фіктивні довідки про непридатність до військової служби.
Фото: ДБР