Верховна Рада ухвалила в першому читанні законопроєкт "Про застосування англійської мови в Україні".

Про це народний депутат із парламентської фракції "Голос" Ярослав Железняк повідомив у Телеграмі, передає Укрінформ.
Він уточнив, що ухвалення документа в першому читанні підтримали 278 депутатів.
Проєктом закону № 9432 пропонується офіційно закріпити статус англійської мови як однієї з мов міжнародного спілкування в Україні.
Серед іншого документ передбачає перелік посад, для зайняття яких громадяни зобов’язані володіти англійською мовою. До таких належать: державні службовці категорії "А"; державні службовці категорій "Б" і "В", перелік яких встановлюється урядом; голови місцевих державних адміністрацій, їхні перші заступники та заступники; військовослужбовці офіцерського складу, які проходять військову службу за контрактом; поліцейські середнього та вищого складу Національної поліції України, представники начальницького складу інших правоохоронних органів і начальницького складу служби цивільного захисту, перелік яких встановлюється урядом; прокурори; працівники податкових та митних органів, перелік яких встановлюється урядом; керівники суб'єктів господарювання державного сектору економіки, перелік яких встановлюється урядом.
Окрім того, вимога щодо володіння англійською мовою зможе встановлюватися суб'єктом призначення до кандидатів на посади в органах місцевого самоврядування, за винятком виборних посад, основні посадові обов'язки яких передбачають виконання функцій з міжнародного співробітництва.
При цьому уточнюється, що в разі оголошення мобілізації або запровадження воєнного стану в Україні (окремих її місцевостях) вимоги щодо володіння англійською мовою не застосовуються до військовослужбовців офіцерського складу, які проходять військову службу за контрактом, та поліцейських середнього і вищого складу НПУ, представників начальницького складу інших правоохоронних органів і начальницького складу служби цивільного захисту до завершення мобілізації або припинення чи скасування воєнного стану.
Вимоги щодо відповідного рівня володіння англійською мовою громадянами, які претендують на зайняття вищезазначених посад, порядок проведення іспиту на визначення рівня володіння англійською мовою, а також перелік документів, що засвідчуватимуть рівень володіння англійською мовою, у тому числі сертифікатів міжнародного зразка, встановлюватиметься Кабінетом міністрів. Вимоги до рівня володіння англійською мовою розробляються з урахуванням рекомендацій Ради Європи з мовної освіти (CEFR). Вимоги до рівня володіння англійською мовою для людей, які претендують на зайняття посад військовослужбовців офіцерського складу, які проходять військову службу за контрактом, розроблятиметься з урахуванням мовленнєвих рівнів стандарту НАТО STANAG 6001.
Передбачається, що іспити на визначення рівня володіння англійською мовою організовуватиме Міністерство освіти і науки. Цей іспит для українців буде безкоштовним. Людина зможе повторно складати іспит на визначення рівня володіння англійською мовою необмежену кількість разів, але не частіше одного разу на чотири місяці.
Особи, які претендують на зайняття вищезазначених посад подаватимуть документ, що засвідчує відповідний рівень володіння англійською мовою, до призначення на посаду.
Громадянам, які обійматимуть ці посади, за володіння англійською мовою на рівні не нижче В2 встановлюється надбавка у розмірі 10% посадового окладу в порядку, визначеному Кабінетом міністрів.
Водночас законопроєкт передбачає регулювання питання застосування англійської мови в діяльності органів державної влади Автономної Республіки Крим, у роботі підрозділів екстреної допомоги населенню, у сферах освіти, культури, транспорту, охорони здоров’я, а також під час перетину державного кордону.
Документ ухвалено в першому читанні без положення щодо кінодубляжу, відповідно до якого показ англомовних фільмів у кінотеатрах мав відбуватися мовою оригіналу з субтитруванням українською, що викликало неоднозначну реакцію у суспільстві.
Як повідомляв Укрінформ, Президент Володимир Зеленський 28 червня зареєстрував у Верховній Раді законопроєкт "Про застосування англійської мови в Україні" (№9432).