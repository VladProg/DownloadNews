Видані після 23 травня довіреності щодо виїзду дітей за кордон, які були викладені без використання спеціальних бланків нотаріальних документів на білих аркушах паперу та посвідчені нотаріусом, втрачають свою дійсність; такі довіреності, видані до 23 травня, будуть перевірятися прикордонниками.

Про це повідомляє Держприкордонслужба, передає Укрінформ.
Як зазначається, постановою КМУ № 469 передбачено, що нотаріально завірені довіреності на білому папері, видані після 23 травня, втрачають свою дійсність.
"Якщо ви, для прикладу, маєте подібну довіреність і плануєте відправити свою дитину за кордон на відпочинок та оздоровлення у супроводі третіх осіб, врахуйте, що вказані бланки, які видані після 23 травня, є недійсними. Також бланки, які отримані до 23 травня, у разі сумніву щодо їх дійсності можуть бути перевірені прикордонниками шляхом отримання довідки про підтвердження або спростування посвідчення нотаріусом такої довіреності, що в свою чергу передбачає відмову в перетинанні державного кордону до моменту отримання підтвердження від нотаріуса", - наголосили у ДПСУ.
Як повідомляв Укрінформ, за даними МВС, виїзд дитини до 16 років за межі України під час війни відбувається у супроводі одного з батьків або ж повнолітніх брата чи сестри, інших родичів чи осіб, яких уповноважив один із батьків письмовою заявою. Така заява має бути завірена органами опіки та піклування.