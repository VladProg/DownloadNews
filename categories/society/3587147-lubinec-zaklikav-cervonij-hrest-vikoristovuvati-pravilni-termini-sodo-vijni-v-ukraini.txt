Уповноважений Верховної Ради з прав людини Дмитро Лубінець під час зустрічі з представниками Міжнародного комітету Червоного Хреста в Женеві наголосив на необхідності використання правильних термінів щодо повномасштабного вторгнення росії в Україну.

Як передає Укрінформ, про це омбудсмен повідомив у Телеграмі.
Під час зустрічі Лубінець, зокрема, поінформував представників МКЧХ про українських військовополонених.
Як зауважив він, росія навмисно не допускає представників Червоного Хреста до всіх місць перебування військовополонених або показує лише те, що вважає за потрібне. За словами омбудсмена, таке ж може бути й у разі роботи МКЧХ у тимчасово окупованому Криму.
"Я особисто бачив, якими повернулися в Україну військовополонені, і знаю, що російською стороною нехтуються всі права, а застосування тортур є "візитівкою" росії стосовно наших громадян", – зазначив Лубінець.
Уповноважений Верховної Ради наголосив на важливості використання "правильного словника", який показує дійсність: не "українська криза", а російсько-українська війна, не "обидві сторони конфлікту", а Україна та держава-агресор рф.
"Це вкрай важливо для того, щоб у світі розуміли потребу в допомозі, найперше – для жертв порушень прав людини, і докладали зусилля для того, щоб зупинити агресію. А вже потім – думали про те, як не образити путіна. Про це поговоримо під час трибуналу", – додав він.
Як повідомляв Укрінформ, раніше уповноважений Верховної Ради з прав людини висловив переконання, що саме "м’яка" позиція МКЧХ є причиною застосування російською федерацією тортур до полонених. За його словами, Червоний Хрест мав публічно заявляти про порушення росією його мандату й недопущення до військовополонених.