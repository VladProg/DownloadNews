Експерти Програми «U-LEAD з Європою» роз’яснили представникам громад особливості функціонування медичної сфери в умовах воєнного стану.

Про це Укрінформу повідомили в U-LEAD.
Так, надання якісної, доступної та вчасної медичної допомоги жителям громади та переселенцям, функціонування закладів охорони здоров’я під час воєнного стану стали темою інформаційної сесії «Функціонування закладів охорони здоров’я в громадах в умовах воєнного стану».
«В інформаційній сесії взяли участь представники громад Запорізької та Кіровоградської областей. Основне завдання заходу - підвищити професійні компетенції та спроможність представників органів місцевого самоврядування та керівників закладів охорони здоров’я забезпечувати належне функціонування закладів і, тим самим, якісне надання первинної та вторинної медичної допомоги в умовах воєнного стану», - зазначила керівниця Регіонального офісу «U-LEAD з Європою» в Запорізькій області Тетяна Бордюг.
Експерт із підтримки медичної реформи в Україні Євген Мешко розповів про особливості управління персоналом та використання потенціалу ВПО для розвитку медичних закладів, укладання угод з Національною службою здоров’я України та про організацію надання медико-соціальної допомоги переселенцям.
Зокрема експерт пояснив особливості договірних відносин з НСЗУ на рівні первинної медицини та спеціалізованої медичної допомоги. Він зауважив, що на первинному рівні медичні послуги надаються без укладання декларацій про вибір лікаря. Пацієнти можуть звернутися до сімейного лікаря без декларації і отримати послугу, а також отримати рецепт, направлення тощо. Рівень фінансування за декларації зафіксований на рівні березня 2022 року на період дії воєнного стану. На рівні спеціалізованої медичної допомоги доступ пацієнтів до послуг без бар’єрів, місячна оплата за надані послуги визначена як 1/12 договору з НСЗУ, а за пріоритетні послуги є доплата.
При цьому експерт рекомендував не зловживати можливістю не вносити дані до електронних систем та працювати без декларацій. Відповідаючи на запитання учасників, експерт пояснив важливість організації медико-соціальної допомоги вимушеним переселенцям.
«У місцях зустрічі людей, евакуйованих з територій, які знаходяться в окупації або де тривають бойові дії, необхідно організувати чергування медичних і соціальних працівників. Завдання органів місцевого самоврядування - налагодити цю роботу. Внутрішні переселенці не повинні потрапити в умови, коли є бар’єри для отримання медичних послуг. Вони можуть потребувати невідкладної допомоги та консультацій, ліків або препаратів, які в них відсутні», - зазначив Мешко.
Щодо роботи соціальних працівників у пунктах зустрічі ВПО, то вони повинні відповідати за прийом соціально незахищених категорій: дітей без батьків, вихованців дитячих будинків та притулків, людей з інвалідністю тощо. Також важливою є психологічна підтримка людей, які змушені були виїхати через бойові дії.
Як повідомлялося, Програма для України з розширення прав і можливостей на місцевому рівні, підзвітності та розвитку «U-LEAD з Європою» спільно фінансується ЄС та його державами-членами Німеччиною, Польщею, Швецією, Данією, Естонією та Словенією для підтримки України на її шляху до зміцнення місцевого самоврядування. U-LEAD сприяє прозорому, підзвітному та багаторівневому управлінню в Україні, яке відповідає потребам громадян та розширює можливості громад.