Секретар Ради національної безпеки і оборони Олексій Данілов закликав українців не піддаватись на інформаційні маніпуляції ворога.

Як передає Укрінформ, про це Данілов написав у Фейсбуці.
"Українці й вся наша країна кожного дня знаходяться в ситуації постійних загроз рашистських наступів, ракетних обстрілів, руйнувань, повітряних тривог і, як наслідок, смертей та жертв. Але крім видимого ворога, є ворог не менш небезпечний – ворог інформаційний", - зазначив Данілов.
За його словами, саме через використання доступних каналів комунікації "перефарбований ворог, медійні гауляйтери путіна, колишня медійна обслуга януковича роблять спробу дезорганізувати, демотивувати і психологічно демобілізувати".
"Ворог майстерно маскується під патріотів, жонглюючи словами про Батьківщину, відданість, честь. Ті, хто ще недавно працювали на януковича, були постійними гостями московських студій або шанувальниками дугіна зараз нам розповідають про свій радикалізм і принциповість. Хтось із рашистської "інформаційної ДРГ" страхає наступом на Київ, розповідає про зраду й що "на фронті все погано", лякає падінням гривні й "майбутнім голодом", "невідворотним оточенням" і що "захід нас здав". Кажуть про неминучість угоди з московією й необхідність поступок цій недоімперії", - підкреслив Данілов.
Він додав, що не меншу небезпеку становить спроба заколисати заспокійливими новинами та вивести зі стану мобілізації, що війна, мовляв, "десь там далеко, що ми вже перемогли й можна розслабитися, не думати про фронт і ворожу загрозу".
"Пам’ятаємо! Ворог поруч, він може бути в окопі й на екрані телевізора, але він ніколи не зможе нас перемогти, якщо ми зберігатимемо єдність і пильність, будемо згуртованими й зосередженими, готовими взяти до рук зброю або працювати на економіку, будемо уважними та спокійними", - наголосив Данілов.
На його думку, без внутрішньої дестабілізації українців неможливо перемогти, і "не забуваємо, що зараз, коли на фронті йдуть запеклі бої, ворог максимально інтенсифікував свої спеціальні інформаційні заходи, але Україна – не росія, й українців не вести в оману".
"30 років Незалежності дали нам щеплення від брехні та спроб маніпулювати нами", - додав Данілов.
Як повідомляв Укрінформ, раніше Данілов в інтерв’ю Укрінформу заявив, що війна з росією не завершиться швидко, а для перемоги потрібна консолідація зусиль всієї держави.