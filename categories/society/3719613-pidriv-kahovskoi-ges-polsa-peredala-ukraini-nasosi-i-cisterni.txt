Варшава передала Києву 10 великих цистерн для води і 10 високопродуктивних насосів для відкачування води із затоплених районів унаслідок підриву росіянами Каховської ГЕС.

Про це повідомив у Твіттері міністр внутрішніх справ і адміністрації Польщі Маріуш Камінський, передає Укрінформ.
“Через драматичне становище цивільного населення після того, як Росія зруйнувала дамбу на річці Дніпро в Новій Каховці, ми з прем’єр-міністром Матеушем Моравецьким ухвалили рішення передати Україні 10 цистерн для води місткістю 18 тис. літрів і 10 високопродуктивних насосів”, - написав Камінський.
Він також подякував керівництву Пожежної служби Польщі, яка надала цю допомогу.
Як повідомлялося, російські окупаційні війська вночі 6 червня підірвали греблю Каховської гідроелектростанції. ГЕС відновленню не підлягає. Триває евакуація людей із затоплених населених пунктів.