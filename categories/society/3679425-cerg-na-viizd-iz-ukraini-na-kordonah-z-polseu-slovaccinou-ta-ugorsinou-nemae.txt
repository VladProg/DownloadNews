Технічні роботи в пунктах пропуску суміжних країн – Польщі, Словаччини та Угорщини – не вплинуть суттєво на роботу прикордонників. Наразі черги автотранспорту на виїзд із України не фіксуються.

Про це під час брифінгу в Медіацентрі Україна - Укрінформ повідомив речник ДПСУ Андрій Демченко, коментуючи інформацію про можливі ускладнення перетину кордону з Польщею, Словаччиною та Угорщиною.

«Вчора прикордонники суміжних країн повідомили нам, що сьогодні у період з 8.00 до 22.00 у них відбуватимуться заходи щодо переналаштування інформаційних систем, за допомогою яких відбувається прикордонний контроль у пунктах пропуску. Вони просто наголосили на тому, що варто людям зважати на цю інформацію, оскільки можуть бути певні ускладнення в перетині кордону. Але вони робитимуть усе можливе для того, щоб уникнути таких моментів. Якщо будуть затримки, то незначні. На даний момент ми не фіксуємо значних черг транспортних засобів на виїзд із України, що пов’язано з переналаштуванням інформаційних систем прикордонниками суміжних країн Європи», - повідомив Демченко.

Як повідомляв Укрінформ, напередодні ДПСУ поінформувала, що у вівторок, 7 березня, на кордоні України з країнами Європейського Союзу можливі технічні перерви в процесі пропуску пасажирів.