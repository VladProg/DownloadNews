Держбюро розслідувань (ДБР) здійснює досудове розслідування у 360 кримінальних провадженнях за фактами державної зради і колабораціонізму.

Про це на брифінгу сказала радниця з комунікацій ДБР Тетяна Сапьян, передає Укрінформ.
«ДБР продовжує досудові розслідування у кримінальних провадженнях за фактами держзради, колабораційної діяльності та інших злочинів, що знижують обороноздатність нашої держави в умовах воєнного стану. Станом на 5 травня вже зареєстровано більше 360 проваджень за держзраду та колабораціонізм», - сказала Сапьян.
За її словами, лише за минулу добу працівники ДБР порушили більше 10 таких проваджень, і у 3 провадженнях фігурантам уже оголошено про підозру.

Так, за фактами добровільного переходу на бік російсько-загарбницької влади та вчинення держзради про підозру було оголошено 2 співробітникам правоохоронних органів на Запоріжжі та одному співробітнику прокуратури на Луганщині.
«ДБР вчергове наголошує та застерігає усіх чиновників та правоохоронців від співпраці з російсько-окупаційними військами. Суворе покарання за такі злочини є невідворотнім. Коротка вигода від служіння окупантам перетвориться на ганебне та тривале ув’язнення», - уточнила Сапьян.
Як повідомлялося, на Одещині ДБР викрило організаторів незаконного переправлення чоловіків через кордон.