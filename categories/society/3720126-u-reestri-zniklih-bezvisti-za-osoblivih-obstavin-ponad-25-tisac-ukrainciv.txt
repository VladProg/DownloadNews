Наразі у Реєстрі зниклих безвісти за особливих обставин обліковано понад 25 тисяч громадян України.

Про це написав представник Уповноваженого з дотримання прав людини в системі органів сектору безпеки й оборони Олександр Кононенко у своєму блозі на “Цензор.нет”, передає Укрінформ.
“В Реєстрі зниклих безвісти за особливих обставин рахуються понад 25 тисяч наших громадян. Це цивільні, військові та діти. До Офісу Уповноваженого на сьогодні надійшло 11 тисяч звернень від людей, які розшукують своїх рідних з-поміж цивільних громадян. Звільнені лише 140 цивільних”, - йдеться в публікації.



Кононенко зазначив, що ці дані неостаточні, бо є розуміння того, що окупація українських населених пунктів ще триває, і повну інформацію щодо втрат можна буде оцінити тільки після повної деокупації українських земель.
“Тому з усією відповідальністю наголошую, що ситуація щодо повернення цивільних найбільш жахлива. Про цю (без перебільшення) біду ми говоримо на всіх майданчиках і закликаємо світ реагувати на викрадення та утримання росіянами наших цивільних громадян”, - уточнив Кононенко.
За словами представника Уповноваженого з прав людини, наразі є різні категорії громадян, яких безпідставно утримує РФ: затримані й засуджені до 24 лютого 2022 року; засуджені в Україні, які відбували покарання на тимчасово окупованих територіях, яких РФ після відбуття терміну покарання відмовляється повертати в Україну; цивільні особи, яких затримали після 24 лютого 2022 року (серед яких ще декілька категорій цивільних осіб, що звинувачуються у допомозі чи захисті України).
“Цими діями Росія порушує четверту Женевську конвенцію, третя стаття якої забороняє захоплювати цивільних заручників. Цивільна особа взагалі не має права бути затриманою, а в разі, якщо таке сталося, вона має одразу бути звільнена”, - переконаний він.
Кононенко поінформував, що "повернення можуть відбуватися виключно за умов репатріації військових на військових".
“Цивільних варто передавати на Батьківщину взагалі без будь-яких умов. Щодо дітей – то вони також повинні з'єднуватися з родиною без жодних умов! Це база! Не може бути жодних інших варіантів чи домовленостей для інших форматів повернення наших людей”, - поінформував представник Уповноваженого з прав людини.
За його словами, цивільні особи насамперед - це цивільні неозброєні громадяни, які розраховували і мають розраховувати на захист і допомогу від сектору безпеки та оборони країни.
Він уточнив, що саме для цього й сплачуються цивільними податки.
“Також цивільне населення після вимушеного тимчасового залишення деяких українських територій представниками сектору безпеки й оборони України висловлювало свою категоричну позицію проти незаконної окупації з боку РФ. Щонайменше згадаємо протести в Херсоні та Мелітополі. Саме за це цивільні надалі й постраждали”, - заявив Кононенко.
Тому, на його думку, питання звільнення та повернення цивільних до своїх родин має бути пріоритетним.
За його словами, у рамках боротьби з цим Україна звертається до Міжнародного комітету Червоного Хреста та до інших міжнародних організацій з вимогою, щоб ворожа сторона відповідала та підтверджувала наявність цих людей у неї.
“Ми робимо це публічно. І таким чином нам вдається отримати хоч якусь інформацію. Також Україна на всіх майданчиках говорить про цивільних заручників, просить, а подекуди й вимагає, щоб світ реагував на цей факт жорстоко, щоб здійснив тиск, щоб виключив РФ із організацій, де ця країна-терорист має свій голос. І поки вона не відповідатиме за свої злочини, то її мерзенний голос чутиме і бачитиме весь світ”, - вважає він.
Як повідомлялося, 7 червня заступник міністра внутрішніх справ Леонід Тимченко заявив, що у реєстрі зниклих безвісти за особливих обставин, який запрацював з 2 травня, є дані щодо 23 876 осіб.
Фото: Getty Images