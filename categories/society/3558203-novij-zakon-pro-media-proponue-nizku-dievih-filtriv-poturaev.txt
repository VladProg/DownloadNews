Новий закон про медіа пропонує низку «фільтрів» та дієвих механізмів контролю, які дозволять медіа нормально працювати.

На цьому наголосив голова Комітету ВР з питань гуманітарної та інформаційної політики Микита Потураєв в ефірі телемарафону, передає Укрінформ.

«Механізми фінансового контролю, тобто контролю за власністю та фінансуванням. Там прописані, і вони дієві, що дуже важливо», - сказав Потураєв.
Він прокоментував критику з боку представників деяких політичних сил, яка лунала на засіданні Комітету з питань гуманітарної та інформаційної політики 23 серпня. «У мене таке дивне відчуття склалося, що намагаються затягнути процес розгляду законопроєкту, бо посилання на те, що, начебто, не було достатньо часу (на ознайомлення – ред), точно не відповідає дійсності, бо текст закону був оприлюднений на сайті ще 27 липня, потім буде доповнена версія… часу для ознайомлення з усіма цими поправками, уведеннями було більш, ніж достатньо», - сказав Потураєв.
Він також відповів на закиди про те, що новий закон начебто створює режим сприяння російським медіа. «Ну це просто немає жодних підстав, оскільки закон достатньо жорстко визначає ставлення держави та суспільства до проросійських або афільованих з будь-якими російськими структурами медіа. Це робиться як через механізми фінансового контролю та контролю власності. Ці механізми жодним чином не послаблені у порівняні із версією 2020 року», - сказав Потураєв.
Він також зауважив, що парламентарії нині очікують на висновки експертів Європейської комісії та Ради Європи щодо деяких питань, закладених у законопроєкт. «Бо насправді захищаючи наш медіапростір від потенційного російського впливу, ми не те щоби суперечимо, а свою запроваджуємо точку зору на те, чи можна без обмежень у нас в Україні ретранслювати будь-які європейські медіа. Насправді є ситуація потенційно для нас ризикована та небезпечна, що в Європі існують медіа, які маскуються під європейські, а насправді вони контролюються з рф. Звичайно, що ми маємо на це зважити. І ми це робимо», - сказав Потураєв, зазначивши, що Україна розробила свій «фільтр» щодо контенту та контролю за тим, хто саме є власником того чи іншого медіа. « Ми вважаємо, що він достатньо надійно буде працювати. Але ми говоримо, що це право у нашого національного регулятора перевіряти ці відомості і тоді вже погоджуватися із тим, що таке медіа буде ретрансльовано в Україні. Ми поки що не є членами Євросоюзу. Коли будемо повноправними членами, то ми долучимося до загальноєвропейського механізму, який це питання вирішує. Зараз нам треба мати свій», - підкреслив парламентарій. Він також запевнив у тому, що новий закон про медіа не передбачає внесення змін до закону про забезпечення функціонування української мови як державної та жодним чином не послаблює його.
Як повідомляв Укрінформ, Комітет з питань гуманітарної та інформаційної політики 23 серпня на засіданні розглянув доопрацьований проєкт закону про медіа та рекомендував Верховній Раді України ухвалити його за основу. Цей законопроєкт є одним із ключових євроінтеграційних законів.