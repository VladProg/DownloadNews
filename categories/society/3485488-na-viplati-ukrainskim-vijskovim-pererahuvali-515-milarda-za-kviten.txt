Міністерство оборони перерахувало за квітень 51,5 мільярда гривень на виплати українським військовослужбовцям.

Про це сказала заступниця міністра оборони Ганна Маляр на брифінгу у Медіацентрі Україна - Укрінформ.
"Міноборони на підставі відповідних заявок від Збройних сил на отримання коштів перерахувало за квітень 51,5 мільярда. Орієнтовно до 20 травня військові частини мають зарахувати ці кошти військовослужбовцям", - сказала Маляр.
Вона підкреслила, що грошові виплати у сфері оборони здійснюються у поточному місяці за попередній.
Також Маляр зазначила, що з 9 по 16 травня за контрактами Міноборони до ЗСУ поставлено: більше 23 тисяч одиниць бронежилетів, більше 21 тис. шоломів, більше 19 тис. комплектів форменого одягу, більше 6 тис. пар взуття. Також сьогодні очікується надходження ще від 5 до 7 тис. бронежилетів.
За її словами, закуповуються не тільки готові бронежилети, а й окремо пластини й жилети, щоб максимально ефективно й швидко забезпечити індивідуальним захистом військових
"На жаль, російська армія намагається знищити наші запаси. І наші логістичні об'єкти піддаються, в тому числі, ракетним обстрілам, тому нами вживаються заходи щодо убезпечення ресурсів", - сказала Маляр.
Вона зауважила, що за останній місяць до Медичних сил ЗСУ надійшло шість броньованих автомобілів для транспортування поранених військовослужбовців. За її словами, ці автомобілі розподілені у військові частини Десантно-штурмових військ та Сухопутних військ.
Крім того, у Медсил ЗСУ функціонує школа тактичної медицини, і вже скоро близько 200 бойових медиків будуть готові укомплектувати бойові військові частини.
Як повідомлялося, за даними Міноборони, військовослужбовцю, який бере безпосередню участь у бойових діях, на день держава сплачує 3 тисячі гривень. Небойовий день оплачується у розмірі одна тисяча грн.