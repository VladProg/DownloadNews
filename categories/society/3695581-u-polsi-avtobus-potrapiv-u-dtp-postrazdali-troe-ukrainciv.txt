Пасажирський автобус, який здійснював перевезення за маршрутом Івано-Франківськ - Познань, у ніч на 13 квітня потрапив у ДТП в населеному пункті Eлжбецін на південному заході Польщі.

Автобус компанії Flixbus, в якому було 16 осіб, з’їхав у рів і перекинувся, в результаті чого троє громадян України зазнали травм і їх відвезли до лікарні, передає Укрінформ із посиланням на Wyborcza.pl.
Речник поліції у місті Буско-Здруй Томаш Півоварський зазначив, що інформацію про ДТП було отримано близько шостої ранку (за київським часом). Аварія сталася на дорозі національного значення №73 в Eлжбеціні.

Ймовірною причиною ДТП було бажання водія уникнути зіткнення із сарною, яка у той час перебігала дорогу. Але він з’їхав з дороги і перекинувся.
За даними поліції, автобусом, який їхав через Львів, Жешув, Кельце і Лодзь до Познані, подорожувало 16 осіб. Усі є громадянами України. В результаті декілька осіб отримали легкі травми, трьох осіб відвезли до лікарні.
Обидва водії автобусу були тверезими.
На деякий час рух на цьому відрізу дороги був обмежений.
Як повідомлялося, 11 квітня на півдні Польщі в районі міста Мисловіце зіткнулися два мікроавтобуси, в яких перебували українці. Двоє постраждали.
Фото: wyborcza.pl