У рамках програми «Самодопомога Плюс» в Україні вже залучено 25 спеціалістів, що згодом зможуть надавати допомогу громадянам в питаннях соціального захисту, навчання, безпеки та оборони.

Про це повідомив експерт штаб-квартири ВООЗ та співавтор курсу з управління стресом «Самодопомога Плюс» Кен Карсвел на брифінгу в Медіацентрі Україна – Укрінформ.
«Наразі ми маємо справу з широким спектром психологічних розладів та захворювань, але в будь-якій країні недостатньо спеціалістів, що можуть з цим боротися. Під час семінарів, які ми провели в Україні, було залучено 25 спеціалістів з МОЗ, державного сектору та недержавних організацій, які вчаться, як проводити психологічні інтервенції», - пояснив він.
Карсвел сказав, що такі спеціалісти зможуть надавати відповідну допомогу щодо соціального захисту, навчання, безпеки та оборони.
Він наголосив, що «Самодопомога Плюс» - це програма, яка охоплює різні семінари, настанови та інструкції.
«Ми навчаємо управляти своїми стресами під час військових та не військових конфліктів на основі трьох проєктів, над якими вже провели роботу. Наша мета - навчити тих, хто буде передавати цю корисну інформацію по всій країні, навчаючи майбутніх спеціалістів», - наголосив Карсвел.
Як повідомляв Укрінформ, Комітет з надзвичайних ситуацій ВООЗ має прийняти рішення щодо серйозності поновлення випадків віспи мавп та її кваліфікації як “надзвичайної ситуації у сфері охорони здоров’я міжнародного значення”.