В Україні відключати населення за несплату комунальних послуг на період дії воєнного стану заборонено.

Про це у Телеграмі повідомила пресслужба Міністерства з питань реінтеграції тимчасово окупованих територій України, передає Укрінформ.
Зазначається, що на гарячу лінію Мінреінтеграції надходить багато звернень від громадян щодо того, що люди отримують попередження від надавачів комунальних послуг і електропостачання про відключення за несплату.
Це, за даними міністерства, стосується електроенергії, газопостачання, гарячої води та централізованого водопостачання. Як уточнюється, є навіть випадки, коли громадян залякують виселенням із житла за комунальні борги.
«У період дії воєнного стану в Україні забороняється припинення/зупинення надання житлово-комунальних послуг населенню у разі їх несплати або оплати не в повному обсязі. Така вимога діє відповідно до постанови Кабінету Міністрів України від 05.03.2022 № 206», - заявили у міністерстві.
Також рішенням регулятора були припинені позапланові та планові перевірки суб’єктів господарювання, що провадять діяльність у сферах енергетики та комунальних послуг (постанова НКРЕКП від 01.03.2022 № 335).
«Закликаємо надавачів послуг не нехтувати законами України та з розумінням ставитися до тих, хто наразі не може оплачувати та погашати борги за надані послуги», - йдеться у повідомленні.
Разом з тим у міністерстві закликали співгромадян з розумінням і повагою ставитись до працівників комунальних служб.
«Перед ними, як і перед всією державою, в нинішній час постали великі виклики. За першої ж можливості підтримайте тих, хто дає нам тепло, світло, газ, воду. Оплата спожитих послуг для них сьогодні критично важлива. Цим ви зробите свій внесок в енергетичну стійкість України», - зазначили у Мінреінтеграції.