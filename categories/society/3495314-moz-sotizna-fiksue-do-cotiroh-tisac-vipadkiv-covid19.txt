Міністерство охорони здоров'я України наразі фіксує приблизно 4 тисячі випадків на тиждень захворювання на коронавірус.

Про це заступник міністра охорони здоров'я - головний санітарний лікар Ігор Кузін поінформував у інтерв'ю "Суспільному", яке транслювали українські телеканали, передає кореспондент Укрінформу.
Він уточнив, що із перших днів початку повноцінної війни із рф рівень тестування на коронавірус впав майже на 90 %, і така ситуація відбувалася по всій території України. За його словами, лише деякі області тоді показували приблизно такі ж самі тренди щодо цього, як і у довоєнний період.
"У цілому наразі у середньому ми проводимо біля 3, 5 тисяч тестів з використанням швидких методів діагностики, і 1100-1200 досліджень ПЛР. Щодо нових випадків - так, ми дійсно їх фіксуємо, але у значно меншій кількості, і сумарно упродовж тижня ми реєструємо біля 4 тисяч нових випадків інфікування Covid-19", - поінформував чиновник.
Головний санітарний лікар зазначив, що на жаль, також фіксуються і смертельні випадки, і випадки інфікування і захворювання на коронавірус серед медпрацівників. Але, як заявив Кузін, наразі загальна кількість випадків дійсно зменшилася.
Відповідаючи на питання щодо смертності від коронавірусу, заступник глави МОЗ сказав, що наразі вона знаходиться на доволі низьких показниках.
"Якщо ми подивимося у середньому за, наприклад, 1 тиждень, то це 20-30 випадків. Тобто, це набагато менше, аніж було під час пікових навантажень і пікових хвиль ковіду", - зазначив він.
Кузін поінформував, що наразі в Україні продовжується так званий молекулярний епідеміологічний нагляд.
"Це означає, що ми з кожної території, кожної області беремо зразки цього вірусу і розшифровуємо геном, дивимося, які штами циркулюють в Україні. Так ось, в Україні продовжує циркулювати "Омікрон", - сказав він.
Відповідаючи на питання, чи не можуть наші громадяни, коли вони повертатимуться в Україну, занести якийсь новий штам коронавірусу, Кузін уточнив, що, скоріше, тоді будуть завозитися ті штами, які уже наразі циркулюють у нашій державі.
"І те, що наразі відбувається у світі, і те, що ми спостерігаємо у світі - що коронавірусна хвороба дійсно змінює свою картину. Вона вже переходить ближче до звичайної гострої респіраторної вірусної інфекції", - сказав посадовець.
Як повідомлялося, Кузін заявив, що жодних причин для припинення вакцинації проти COVID-19 у відносно безпечних регіонах немає.