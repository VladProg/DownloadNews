Український закон про медіа відрізняється від європейських законів тим, що в ньому прописана окрема новела, присвячена російській агресії.

Про це сказав міністр культури та інформаційної політики Олександр Ткаченко на брифінгу у Медіацентрі Україна - Укрінформ.
"Там є важливе, що відрізняє цей закон від європейських законів, але відповідає також викликам часу. Це окрема новела, присвячена російській агресії. Ми вводимо норми, які дозволяють у законний спосіб, не через рішення судів, а користуючись законом, боронити український інформаційний простір від агресії варварів з росії. І найголовніше, що закон врешті-решт розблоковує всі ті латки вже перелатаних інших законів, які існують на сьогодні", - сказав міністр.
Він зазначив, що ухвалення закону вже давно на часі. За словами Ткаченка, там є багато новел новаторських з точки зору саморегуляції. "Ми залучаємо весь сектор медіа до саморегуляції спільно з Нацрадою. Цього ніколи не було, і моє прохання до колег: це унікальне вікно можливостей, щоб впливати на трансформацію сектору медіа, перед яким у нас є великі виклики через війну", - додав Ткаченко.
Як повідомлялося, ухвалення законодавства про медіа, яке враховує вимоги Директиви № 1808/2018/ЄС, упорядковує українське законодавство відповідно до рекомендацій експертів Ради Європи та наближає його до правової бази Євросоюзу, є одним із зобов’язань України в межах угоди про асоціацію з ЄС.
23 червня глави держав та урядів Європейського Союзу ухвалили рішення щодо надання Україні статусу країни-кандидата на входження до ЄС. Цей статус наданий без умов, проте має бути виконано деякі рекомендації Єврокомісії.
Голова Національної ради з питань телебачення і радіомовлення Ольга Герасим'юк вважає, що в Україні вистачить політичної волі для проведення реформи медійного законодавства в частині його адаптації до європейських норм.