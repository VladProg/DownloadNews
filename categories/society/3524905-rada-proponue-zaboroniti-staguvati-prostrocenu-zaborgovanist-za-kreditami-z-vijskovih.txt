Верховна Рада ухвалила за основу законопроєкт, який забороняє банкам, небанківським установам та колекторам стягувати з військових прострочені борги.

За цей проєкт закону № 7414 "Про внесення змін до Закону України "Про споживче кредитування" щодо врегулювання простроченої заборгованості на період дії воєнного, надзвичайного стану", проголосував 281 народний депутат, передає Укрінформ з посиланням на сайт ВР.
Запропоновані документом зміни передбачають встановлення тимчасової, на період дії в Україні воєнного стану та протягом шести місяців після дня його припинення або скасування, заборони на стягнення з військових простроченої заборгованості.
Йдеться, зокрема, про військових Збройних сил України та інших утворених військових формувань та правоохоронних органів спеціального призначення, Державної спеціальної служби транспорту, Державної служби спеціального зв’язку, які проходять військову службу на території України, а також українців, які виконують військовий обов'язок за межами України.
Крім того, запропоновані зміни стосуються військовослужбовців, які отримали інвалідність внаслідок захворювання, пов'язаного з проходженням військової служби та членів їхніх сімей; військовозобов'язаних та резервістів, призваних на навчальні та спеціальні збори; членів добровольчих формувань територіальних громад під час участі у підготовці формувань та виконання завдань територіальної оборони України.
Депутати переконані, що запропонований законодавчий акт дасть змогу покращити гарантії соціального захисту осіб, які беруть участь у відсічі збройної агресії російської федерації, членів їх сімей, їх спадкоємців та майнових поручителів.
Депутати також проголосували за спрощену процедуру підготовки цього законопроєкту до другого читання.
Як повідомлялося, 24 лютого рф розпочала новий етап війни проти України – повномасштабне вторгнення. Сили оборони України чинять опір російським військам. Станом на 8 липня українські захисники знищили близько 36 900 росіян.