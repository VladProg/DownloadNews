Через ажіотажний попит на квитки з Ізраїлю посольство України підготувало евакуаційний рейс до Румунії. Найбільшою проблемою лишається ситуація в секторі Газа, де підготували списки на евакуацію 160 українців.

Про це повідомив посол України в Ізраїлі Євген Корнійчук в ефірі національного телемарафону “Єдині новини”, передає Укрінформ.
Він пояснив, що аеропорт Бен Гуріон у Тель-Авіві працює майже в штатному режимі, лише деякі іноземні компанії відмовилися літати, але всі ізраїльські і більшість лоукостів продовжують рейси.
“Вилетіти зараз з Ізраїлю не проблема. Проблема полягає в тому, що через ажіотаж вартість квитків на виліт суттєво зросла – інколи в 3-4 рази. Зараз вартість квитків досягає до європейських країн до тисячі доларів в один кінець”, – сказав Корнійчук.
Дипломат зазначив, що зараз посольство надає допомогу найбільш вразливим верствам населення – це громадяни, які перебували на лікуванні, які приїхали з дітьми, або туристи, яким скасували рейси. За його словами, на перший евакуаційний рейс до Румунії в суботу посольство України розповсюдило по поміркованій ціні 200 квитків і допускає планування ще одного рейсу на неділю.
Корнійчук поінформував, що для допомоги тим, хто доводить відсутність засобів для існування, залучають спонсорів. Загальна кількість осіб, які звернулися до посольства з проханням про евакуацію – близько 1 000.
Водночас є велика проблема з громадянами України в секторі Газа через обстріли і те, що через єдиний пункт пропуску з Єгиптом евакуюються на день не більше 2 тисяч осіб. За даними посла, в анклаві проживає близько 300 наших громадян.
“Зараз ініціативна група зібрала списки, ми їх підготували до евакуації на приблизно 160 осіб, і ця кількість постійно зростає, із сектору Газа на Єгипет через Рафах і далі в якусь третю країну”, – повідомив дипломат.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару.
На цей час відомо про 1200 загиблих ізраїльтян, близько 3000 зазнали поранень. Доля 150 осіб, викрадених і вивезених в сектор Гази, невідома.
Ізраїль офіційно оголосив стан війни та мобілізував 300 тис. резервістів для відповіді на терористичну атаку.
США, ЄС, Україна та низка інших держав засудили атаки по Ізраїлю.