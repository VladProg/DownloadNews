Україна зараз боронить право на дитинство для наших дітей, щоб вони не бачили бомбардувань і не знали, що таке сирітство.

Про це дружина Президента Олена Зеленська написала у Фейсбуці, передає Укрінформ.
"Вчишся у школі, ходиш у спортивну секцію чи на танці, записуєш ролики для TikTok, хвилюєшся перед іспитами, радієш канікулам, граєш на піаніно чи у футбол, малюєш, вивчаєш робототехніку чи програмування, любиш маму й тата, кота й собаку, чекаєш дня народження та літа, мрієш про братика чи сестричку, просто мрієш… Коли падає перша бомба, ти не можеш у це повірити. «Навіщо нас хочуть убити?» – питаєш у мами в бомбосховищі. Мама плаче. Але найстрашніше, коли вона не відповідає", - написала Зеленська.



Вона зауважила, що сьогодні вперше День захисту дітей буквальний, зі зброєю в руках. "Ми народжували й ростили їх для миру. А тепер маємо врятувати дітей від війни", - написала дружина Президента.
За її словами, Україна зараз боронить саме дитинство, право на нього, право не бачити бомбардувань і не знати, що таке сирітство. "Бо Україна – це вони. Наші діти", - додала Зеленська.
1 червня відзначається Міжнародний день захисту дітей. Сьогодні від війни, яку розпочала проти України рф, страждають понад 7,5 млн українських дітей.