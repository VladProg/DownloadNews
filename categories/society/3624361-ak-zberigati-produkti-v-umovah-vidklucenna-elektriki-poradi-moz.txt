У Міністерстві охорони здоров’я дали поради, як безпечно зберігати продукти.

Як передає Укрінформ, про це Міністерство охорони здоров'я повідомляє у Фейсбуці.







"В умовах повномасштабної війни та збройної агресії росії в Україні тривають віялові та аварійні відключення електроенергії. Тож як ніколи стало актуальним питання, як зберігати харчові продукти у таких умовах", - ідеться у повідомленні.
В МОЗ дали декілька порад, які допоможуть зберегти їжу безпечною до вживання.
Зокрема, там нагадали, що у холодильнику має бути температура +4°С або нижче, у морозильній камері – не вище -4 °С.
"Заморозьте контейнери з водою, щоби мати змогу зберегти температуру вашої їжі за температури 4°С або нижче, якщо вам доведеться виймати продукти з холодильника. За можливості придбайте сухий або блоковий лід", - радять в МОЗ.
Якщо вже електроенергію відключили, потрібно тримати дверцята холодильника та морозильної камери закритими, адже в такому випадку продукти залишаються безпечними до 4 годин у холодильнику, 48 годин у повній морозилці, 24 годин у напівпорожній морозилці. Якщо електроенергія відключена більше ніж 4 години, до продуктів у холодильну камеру слід покласти лід.
"Ніколи не пробуйте їжу на смак, щоби перевірити її безпечність. Якщо маєте сумніви, викиньте її. Викидайте будь-яку їжу з незвичним запахом, кольором чи текстурою", - порадили в МОЗ.
Безпечно повторно заморозити або приготувати можна продукти, які все ще містять льодові кристали або мають температуру 4°С чи нижче.
"Також спробуйте заздалегідь підготуватися та зробити запас харчових продуктів, що не потребують особливих умов зберігання (хліб, печиво, бублики, консерви тощо). При цьому віддавайте перевагу харчовим продуктам з мінімальною кількістю солі (рекомендовано не більше 0,3 г солі на 100 г продукту) та цукрів (не більше 10 г на 100 г продукту)", - зазначили в МОЗ.
В міністерстві радять готувати страви у невеликій кількості, щоб не зберігати їх тривалий час.
Крім того, продукти можна зберігати у термосумці, у погребі чи підвалі та на балконі, якщо за вікном мінусова температура.
Як повідомляв Укрінформ, раніше у МОЗ нагадали, що під час воєнного стану лікарі можуть виписувати пацієнтам паперові рецепти.