Голова Верховного Суду Станіслав Кравченко у ході зустрічі з послами країн Групи семи розповів про роботу судів в умовах війни, нові категорії справ про воєнні злочини та питання відновлення довіри до суду.

Про це інформує пресслужба суду в Фейсбуці, передає Укрінформ.
“Голова Верховного Суду Станіслав Кравченко обговорив із послами країн Великої сімки (G7) та Головою Представництва ЄС в Україні роботу судів в умовах війни, нові категорії справ про воєнні злочини та питання відновлення довіри до Верховного Суду”, - йдеться у повідомленні.
Як зазначається, посли наголосили на важливості продовження судової реформи в Україні, поверненні довіри до Верховного Суду та запевнили у своїй готовності надавати необхідну експертну допомогу.
Своєю чергою Кравченко подякував за підтримку нашої країни в її боротьбі проти російського агресора і закликав надалі допомагати Україні.
Як повідомляв Укрінформ, 16 травня правоохоронці затримали голову ВС Всеволода Князєва на отриманні хабаря розміром 2,7 млн дол.
Наступного дня пленум ВС висловив йому недовіру. Судді також ухвалили постанову пленуму ВС про припинення його повноважень.
Наприкінці травня пленум ВС обрав новим головою суду Станіслава Кравченка.
Фото: ВСУ, Фейсбук