Перший евакуаційний рейс із 207 громадянами України на борту вилетів із Тель-Авіва до Бухареста.

Про це у Фейсбуці повідомив речник МЗС Олег Ніколенко, передає Укрінформ.
"Перший евакуаційний рейс із 207 громадянами України, зокрема 63 дітьми, на борту вилетів із Тель-Авіва до Бухареста", - написав він.
Ніколенко також додав, що наступний рейс планується на завтра, 15 жовтня, до м. Клуж (Румунія).
"Плануємо вивезти 155 українців", - підсумував речник МЗС.

Як раніше повідомляло агентство, за дві години до евакуації українців та іноземців із сектору Гази з незрозумілих причин МЗС Ізраїлю повідомили, що не гарантують безпеку і відкликають цей дозвіл.
Також у суботу уповноважений Верховної Ради з прав людини Дмитро Лубінець прибув у Єгипет, щоб допомогти з налаштуванням механізму евакуації українців із сектору Гази.
Вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару.
На цей час відомо про 1300 загиблих, близько 3300 осіб зазнали поранень. Доля 150 людей, викрадених і вивезених у сектор Гази, невідома.
Фото: Anthony Kay/Flight/Alamy