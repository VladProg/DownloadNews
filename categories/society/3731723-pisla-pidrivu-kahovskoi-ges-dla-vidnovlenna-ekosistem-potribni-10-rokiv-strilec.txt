Після підриву росіянами Каховської ГЕС для відновлення природних екосистем необхідні десять років.

Про це сказав в ефірі телемарафону "Єдині новини" міністр захисту довкілля та природних ресурсів Руслан Стрілець, передає Укрінформ.
“Щоб відновити цінні території, які природа формувала десятками і сотнями років, за нашими підрахунками, треба не менше ніж десять років. І не факт, що воно буде відновлено у первісному вигляді...Коли я говорю про відновлення, то маю на увазі біорізноманіття і природні екосистеми”, - сказав він.
За словами міністра, наразі над програмою відновлення територій, які зазнали негативного впливу від руйнації Каховської ГЕС, працюють фахівці з 20 країн.
Водночас питання відновлення зруйнованої Каховської ГЕС ще не стоїть на порядку денному.
Говорячи про шкоду від руйнації ГЕС, міністр наголосив, що країна втратила найцінніший ресурс — воду, яка забезпечувала потреби майже мільйона українців.
“На сьогодні 73% води з водосховища злетіло у Чорне море, площа водосховища зменшилася на 70-80%. Колишнє водосховище перетворилося у річку Дніпро в своєму історичному руслі на цій її частині.
Унаслідок теракту було затоплені понад 80 тис. га природно-заповідних територій. На сьогодні вода майже зійшла, але ґрунти ще довго очищатимуться. Є потенційне знищення ендемічних видів тварин — видів, які зустрічалися в єдиному місці на Землі.
Через повне затоплення парку “Нижньодніпровський” рослинність уже не буде такою, як раніше”, - додав міністр.
Як повідомлялося, вночі 6 червня російська армія підірвала дамбу Каховської ГЕС.
В Укргідроенерго заявили, що Каховська ГЕС повністю зруйнована і відновленню не підлягає.