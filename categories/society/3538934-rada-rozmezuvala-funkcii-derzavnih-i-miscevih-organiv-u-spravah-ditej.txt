Верховна Рада України ухвалила закон, що має на меті вдосконалити регулювання діяльності Державної служби України у справах дітей і посилити роль виконкомів територіальних громад як органів опіки та піклування.

Відповідний закон №7087 "Про внесення змін до деяких законодавчих актів України щодо розмежування функцій органів державної влади та органів місцевого самоврядування з питань захисту прав дітей у зв’язку з утворенням Державної служби України у справах дітей" підтримали 285 народних депутатів, повідомляє Укрінформ із посиланням на сайт парламенту.
Ухваленим документом, зокрема, вносяться зміни до закону "Про місцеве самоврядування", Сімейного та Цивільного кодексів щодо визначення повноважень виконавчих органів місцевого самоврядування як органів опіки та піклування.
Крім цього, закон передбачає внесення змін до Цивільного процесуального кодексу з метою унормування питань щодо усиновлення дитини, закону „Про органи і служби у справах дітей та спеціальні установи для дітей” - щодо розподілу повноважень у сфері захисту прав дітей, пов’язаного із децентралізацією влади, та посилення участі органів прокуратури у забезпеченні прав та інтересів дитини.
Депутати переконані, що ухвалення цього документа і його реалізація сприятимуть активізації діяльності виконкомів міських, сільських та селищних рад щодо забезпечення прав дітей, які проживають у відповідних населених пунктах або походять із них.
Як повідомляв Укрінформ, Верховна Рада пропонує створити в Україні реєстр дітей, які потребують реінтеграції та поновлення прав через воєнні дії і збройні конфлікти. Відповідний законопроєкт №7231 парламент ухвалив у першому читанні 14 квітня.