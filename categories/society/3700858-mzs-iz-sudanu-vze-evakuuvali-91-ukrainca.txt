Міністерство закордонних справ у співпраці з іншими відомствами вже евакуювало з Судану 91 українця, які опинилися в зоні бойових дій у цій країні.

Про це повідомив у Фейсбуці речник МЗС Олег Ніколенко, передає Укрінформ.
«МЗС України у співпраці із іншими відомствами продовжує операцію із порятунку українців, які опинилися в зоні бойових дій в Судані. За 24-26 квітня дипломати евакуювали три групи громадян», - зазначив Ніколенко.
Зокрема, у першій групі було 83 українців та 4 суданці - члени їхніх родин, а також 51 іноземець, які є громадянами Грузії, Перу, Канади та Сент-Кіттс і Невіс.
«64 (українці – ред.) виявили бажання повернутися на Батьківщину. Очікується, що вони сьогодні прибудуть чартерним рейсом до Польщі та будуть доправлені до України», - поінформував речник МЗС.
За даними Ніколенка, іншу групу із 5 українців вдалося вивезти автобусом на територію Єгипту. «Зараз вони в безпеці», - запевнив він.
Іще 3 громадян було евакуйовано в координації із урядом Німеччини.
«Загалом завдяки багаторівневій ретельно спланованій операції Україна вже евакуювала із Судану 91 громадянина» , - повідомив речник МЗС.
Він зазначив, що МЗС продовжує моніторити розвиток безпекової ситуації та вживати заходів задля забезпечення безпеки громадян України в Судані.
«У разі їхнього бажання евакуюватися МЗС та посольство України в Єгипті надасть їм максимальне сприяння. Жодного українця в Судані не залишимо напризволяще», - запевнив Ніколенко.
Як повідомляв Укрінформ, 15 квітня після кількох днів напруженості між армією Судану та Силами швидкого реагування (RSF) в Хартумі пролунали вибухи й стрілянина. Суперечка зосереджена навколо запропонованого переходу країни до цивільного правління.
Бойові дії в країні продовжуються, низка європейських країн докладають зусиль для евакуації власних громадян із Судану.