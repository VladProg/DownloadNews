В Україні сьогодні, 14 вересня, відзначають День танкових військ. Президент Володимир Зеленський подякував воїнам-танкістам за відвагу й непереможний характер.

Як передає Укрінформ, вітання Президента з Днем танкових військ України розміщене у Телеграмі.
"Сьогодні день наших танкових військ. На відзначення саме української перемоги", - зазначив він.
За словами Зеленського, торік цими днями завершилася Харківська наступальна операція. Саме танкові підрозділи були одними з військ в основі ударного кулака ОСУВ "Хортиця". Українські танкісти подолали переважальну кількість бойових машин росіян, знищили багато іншої ворожої техніки і затрофеїли 77 російських танків. Саме 14 вересня після стабілізаційних заходів був піднятий український прапор у звільненому Ізюмі.
"І тому саме 14 вересня Україна завжди відзначатиме професійну силу наших воїнів-танкістів", - підкреслити Зеленський.

Як зауважив Президент, "зараз танкові війська, як і завжди, сміливо й потужно захищають нашу державу, знищують окупантів і доводять, що українська сила нездоланна. Дякую за вашу відвагу й непереможний характер. З Днем танкових військ України!".
Голова Верховної Ради Руслан Стефанчук також привітав танкові війська з професійним святом.
«День танкових військ України! Танкові підрозділи щодня виконують надскладні бойові завдання, завжди на передовій, завжди готові знищувати ворога», - зазначив спікер українського парламенту.
Він зауважив, що воїни-танкісти йдуть на прорив, ведуть запеклі бої, демонструючи сміливість і професіоналізм.
«Ви — вогнева міць нашої армії, ударна сила, що нещадно нищить агресора», - наголосив Стефанчук.
Голова ВР підкреслив, що завдяки танковим військам українські прапори кілометр за кілометром повертаються в раніше окуповані українські міста й населені пункти.
«Дякую за вашу відданість, стійкість і героїзм. Дякую за щоденний подвиг! Пам'ятаємо та завжди схиляємо голови перед героями, які віддали свої життя, захищаючи Україну», - резюмував Стефанчук.
Керівник Офісу Президента України Андрій Єрмак своєю чергою у привітанні танкістів з професійним святом, зазначив, що жодна битва за звільнення і наступ була б неможлива без них, а попереду ще багато роботи.
"День танкових військ України. Ви найкращі в обороні та наступі. Битва за Київ, звільнення Півночі, Харківська офензива, Південь, Схід - ці перемоги були б неможливими без наших танкістів", - наголосив Єрмак.
Однак попереду, зазначив він, ще багато роботи, адже Україна має звільнити кожне місто та село.
"Бажаю вам стійкості. Бажаю знищувати російську армію", - додав керівник ОП.
Головнокомандувач Збройних сил України Валерій Залужний наголошує, що кожен танковий екіпаж готовий дати достойну відсіч ворогу.
"14 вересня відзначаємо День танкових військ. Наші воїни-танкісти – це надійна броня всього українського народу", - заявив Залужний.
За його словами, повсякчас танкісти виконують бойові завдання у надскладних умовах. Їхні професіоналізм, хоробрість та відданість Батьківщині – безцінні. Сьогодні вони вкотре зустрічають професійне свято на бойових позиціях.


Відео: Офіційний канал Головнокомандувача Збройних Сил України

“Нині кожен танковий екіпаж напоготові мужньо прийняти бій та дати достойну відсіч ворогу на своїй бойовій машині”, - наголосив Залужний і подякував танкістам за службу.
Як повідомляв Укрінформ, Президент підписав указ про запровадження в Україні Дня танкових військ, яке відзначатиметься щороку 14 вересня.