Ізраїльський художник та письменник Олександр Галицький презентував унікальний курс надання емоційно-психологічної допомоги літнім людям під час війни.

Презентація курсу відбулась в Медіацентрі Україна-Укрінформ.
"Ізраїль з самого початку війни допомагає Україні в різних сферах. І, зокрема, в сфері психологічної та фізичної реабілітації. Ми навіть організували таку спеціальну конференцію у Львові стосовно питань реабілітації. І сьогодні ми продовжуємо працювати в цьому напрямку. Звичайно, різні верстви населення страждають від цієї ситуації. Діти, жінки, військові, цивільні, а також люди похилого віку. І сьогодні ми поспілкуємось, як можна допомогти цим людям, і що можна зробити", - сказав присутній під час заходу посол Ізраїлю в Україні Міхаель Бродський.

Курс має назву - «Літні люди: життя і спілкування у буремні часи. Як допомогти літній людині подолати стрес і травму, і при цьому не з’їхати з глузду самому». Він спрямований допомогти літнім людям подолати стреси та травми, спричинені війною, і поліпшити якість життя.
"Люди похилого віку відрізняються від нас, тож треба дуже обережно до них ставитися. Я дуже багато навчився у своїх учнів, одному з яких вже 102 роки", - зазначив Галицький.
За його словами, допомогти літній людині можна за допомогою шести кроків, таких як: впоратися із невирішеним конфліктом минулого, зменшити стрес, відновити почуття власної гідності, виправдати прожите життя, запобігти зануренню у себе, покращити вербальну комунікацію.

"Наше основне завдання - це зробити порядок в їхніх душах. І ми прагнемо торкнутися до кожної душі цих людей", - підкреслив Галицький.
Курс містить відповіді на такі питання: чому так важко спілкуватися з літніми батьками? чому всі наші зусилля налагодити стосунки з літньою мамою чи літнім татом закінчуються сварками та взаємною напругою? що ми робимо не так? чи ця задача не має рішення?
Олександр Галицький — ізраїльський художник та письменник, засновник Музею мистецтва людей похилого віку. Автор бестселерів «Мамо, не журись! Як навчитися спілкуватися з літніми батьками та не збожеволіти самому?» і «Не бійся! Як постарішати та не збожеволіти?».