росія втратила свій потенціал у релігійному, культурному і медійному полі, не може запропонувати бачення майбутнього, тому програє в інформаційній війні.

Про це в Медіацентрі Україна — Укрінформ сказав експерт зі стратегічних комунікацій Віктор Трегубов під час обговорення теми «російська пропаганда як інструмент геноциду українського народу. Методи виявлення та викриття».






російська пропаганда як інструмент геноциду українського народу / Фото: Володимир Тарасов, Укрінформ














































«В росії пропагандою займаються не тільки військові і спецслужби, а усі. Це тоталітарне суспільство, і все, що тільки можна, використовується для російської державної машини. російські журналісти часто є офіцерами спецслужб, погони мають симоньян, коц, стешев. Але і ті, хто без погонів, всі вони працюють у єдиній системі і є виробниками пропаганди», - сказав Трегубов.
Разом із тим він зазначив, що якість російської пропаганди у світі дуже знизилася. росіяни перекинулися на країни третього світу – Африку, Індію. Причина у тому, що російські наративи вже не заходять на критичну європейську аудиторію.
«Зараз росії немає що запропонувати, скажімо, для населення окупованих територій. Якщо Україна пропонує щось красиве, європейські перспективи з нормальним достатком, зміну життя на краще, то що пропонує росія? Ми зруйнуємо вашу вулицю, але її не будуть перейменовувати? Чи ми не будемо забороняти вам щось святкувати? Те, що й так не заборонялося… Тобто, це вже не заходить. росія не може запропонувати бачення майбутнього, тому програє в інформаційній війні. Вона втратила свій потенціал у релігійному, культурному і в медійному полі», - наголосив експерт.
Він зазначив, що ми маємо пояснювати європейцям, що, наприклад, беручи участь у спільних програмах з росіянами, які є «вепонізованими нежурналістами», ми самі себе ставимо у такий статус, що є неправильно.
Як повідомляв Укрінформ, на думку відомих українських медійників, до кримінальної відповідальності мають притягнути всіх пропагандистів, які розпалюють ненависть.