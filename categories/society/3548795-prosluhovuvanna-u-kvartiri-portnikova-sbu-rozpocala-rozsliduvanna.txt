Служба безпеки України встановлює обставини появи у квартирі журналіста Віталія Портникова пристрою, який міг використовуватись для прихованого запису розмов.

Про це у Фейсбуці повідомила пресслужба Управління СБУ у Львівській області, передає Укрінформ.

«Львівське обласне управління СБУ встановлює усі обставини появи у квартирі Віталія Портникова пристрою, котрий, за словами журналіста, міг використовуватись для прихованого запису розмов», - йдеться у повідомленні.

Наразі проводяться першочергові слідчі (розшукові) та процесуальні дії, а також призначені експертизи, які мають встановити, чи дійсно виявлений предмет є спеціальним технічним засобом і чи може він використовуватися для негласного отримання інформації, зазначили в спецслужбі.
За даними фактом СБУ зареєструвала кримінальне провадження за ч.1 ст. 359 КК України (незаконне придбання, збут або використання спеціальних технічних засобів отримання інформації).
Як повідомляв Укрінформ, у Львові вдома журналіст Віталій Портников, який веде програми на телеканалах «Еспресо» і «Радіо Свобода», знайшов підслуховуючий пристрій. Це диктофон з можливістю довго вести запис.
Портников поінформував про свою знахідку правоохоронні органи, щоб вони розслідували цей інцидент.
Віталій Портников - відомий український журналіст, публіцист та політичний оглядач. Співпрацює з "Радіо Свобода" та "Еспресо". На телеканалі "Еспресо" він створює програми "Політклуб Віталія Портникова" та "Суботній політклуб".