У Києві відбулася презентація збірника «Масові штучні голоди: пам’ятаємо, вшановуємо», який містить новітні дослідження злочину Голодомору-геноциду українців.

Презентація збірника відбулась в Укрінформі.
"Сьогодні вашій увазі ми пропонуємо збірник "Масові штучні голоди: пам'ятаємо, вшановуємо". Це результати форуму, який відбувся у Києві 7 вересня 2021 року. Збірник перекладений на англійську мову. Ці збірники українською мовою вже передані більше 300 бібліотекам України та світу. Вже після презентації ми передаватимемо і англомовні збірники до представництв інших країн в нашій країні, а також до наших представництв за кордоном", - сказала д.і.н, голова Національної асоціації дослідників Голодомору-геноциду українців Олеся Стасюк.

Вона зазначила, що збірник містить виступи урядовців, істориків, юристів, правників, представників церкви, дослідників, а також результати комплексних судових експертиз та матеріали досудових розслідувань.
Академік Національної академії правових наук, зав. кафедри криміналістики Національного юридичного університету імені Ярослава Мудрого Валерій Шепітько зауважив, що у книзі зафіксовані факти вчинення злочинів тоталітарним режимом. За його словами, було надано витяги з висновків судових експертиз в межах кримінального провадження.
"Необхідно сказати, що історія української державності демонструє періоди, коли застосовувалися механізми тоталітарного режиму до української нації, намагання знищити українське населення. В сучасних умовах тоталітарний режим фактично повторює механізми своїх попередників за допомогою широкомасштабної війни проти України знищуючи українське цивільне населення, руйнуючи житлові будинки, об'єкти інфраструктури, позбавляючи людей води, житла, електроенергії", - сказав Шепітько.
Він наголосив, що Росія в ХХІ столітті намагається повторити злочини СРСР.
Шепітько підкреслив, що наразі простежуються паралелі між вчиненням злочинів тоталітарними режимами ХХ та ХХІ століття.
"Діяльність тоталітарного режиму пов'язана із вчиненням найбільш тяжких злочинів. Злочину агресії, злочину геноциду, злочинів проти людяності, воєнних злочинів", - додав він.
Під час заходу також презентували друге видання збірника "Геноцид українців 1932-1933 за матеріалами досудових розслідувань". Ця книга вже є у 300 бібіліотеках.
Як повідомляв Укрінформ, українська делегація в ООН ініціювала підписання державами-членами Декларації з нагоди 90-х роковин Голодомору, до якої вже приєдналося більш як півсотні країн.