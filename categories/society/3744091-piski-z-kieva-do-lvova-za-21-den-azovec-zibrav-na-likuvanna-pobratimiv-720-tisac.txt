До Львова пішки з Києва за 21 день пройшов боєць "Азова" Петро Скрипка, який після перебування у госпіталі, таким чином, вирішив допомогти коштами побратимам, що потребують лікування. Подолавши 540 кілометрів, чоловік зібрав 720 тисяч гривень.

Як передає Укрінформ, про це Петро Скрипка розповів під час пресбрифінгу в Медіацентрі Україна-Львів.
«12 липня вирушив з Києва. Маршрут до Львова пролягав через Житомир та Рівне, де брав перерву по два дні. До подорожі майже не готувався: взяв палатку, спальник, туристичний посуд», – розповів Скрипка.
Чоловік зізнається, що найважчими були перші кілька днів, коли звикав до навантаження на ноги, до ваги спорядження й мінливості погоди. Але завдяки сильній підтримці українців зміг пройти 540 кілометрів майже за місяць.
«Ця сміливість є у кожної людини. Ми дуже часто знаходимо собі різні фактори, щоб переконатися в тому, що щось не вийде. Як тільки ми забираємо всі страхи, то яка б не була ситуація, яка б не була ціль, людина зможе її досягнути. Просто потрібно вірити в себе, й тоді люди повірять у тебе. Я так і вчинив», – додає військовий.
Добровольцю вдалося зібрати більше 720 тисяч гривень. Люди зупинялися по дорозі, перераховували під час ефірів, які Скрипка проводив в Тік-Ток під час ходи. У Львові також влаштували розіграш м’яких іграшок і прапора з підписами військових, під час якого люди жертвували від 5 000 до 25 000 грн.
«Така сума для мене була неочікуваною, адже я не ставив за мету конкретної цілі. На початку казав побратимам, що 100 000 грн – це вже буде маленька перемога», – наголошує азовець .
Кошти перерахують у фонд “Янголи Азова”.
Через кілька днів Скрипка планує розпочати другий етап свого марафону, маршрут якого пролягатиме зі Львова до польського міста Болеславець. Планує іти ще далі й втілити мрію: підняти прапор України на березі океану в Португалії, прокричавши “Слава Україні”.
Як повідомляв Укрінформ, український активіст Володимир Нетребенко за шість днів пройшов 374 кілометри від Вроцлава до Варшави і на фініші розгорнув найбільший у світі польсько-український прапор, аби подякувати польському народові за підтримку України. Він зазначив, що метою акції також було зібрати 1 млн грн для розмінування території України.