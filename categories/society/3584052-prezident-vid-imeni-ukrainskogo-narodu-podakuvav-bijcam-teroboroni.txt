Президент Володимир Зеленський привітав бійців ТрО з Днем територіальної оборони.

Привітання оприлюднила пресслужба глави Української держави, повідомляє Укрінформ.
Зеленський підкреслив, що від початку підступної та повномасштабної збройної агресії з боку російської федерації тисячі громадян України різних професій та з різним рівнем військової підготовки поповнили лави Сил територіальної оборони Збройних сил України.
"Усвідомлюючи повноту відповідальності перед своєю країною та своїми сім'ями, ви згуртувалися, без жодних вагань і сумнівів стали на шляху ворога та дали відсіч російським окупантам. Ви взяли участь в обороні Києва, Сум, Чернігова, Харкова та інших наших героїчних міст і сіл та відстояли їх у важких боях", – констатував Президент.
Він зауважив, що сьогодні, у день свого професійного свята, українські воїни територіальної оборони разом з іншими видами і родами військ Збройних сил України звільняють українську землю від російських загарбників, щоденно проявляючи героїзм, мужність та волю до перемоги.
Зеленський від імені українського народу подякував особовому складу Сил територіальної оборони за сумлінне виконання військового обов'язку, стійкість і відвагу, які вони демонструють, боронячи рідну землю.
"Схиляємо голови перед пам'яттю героїв, які віддали своє життя за Україну. Ми завжди пам'ятатимемо їх подвиг", – додав глава Української держави.
Він висловив переконання, що українські тероборонівці й надалі надійно стоятимуть на захисті рідної землі.
Зеленський побажав воїнам міцного здоров'я, незламного духу у відстоюванні незалежності й територіальної цілісності України та нових перемог над загарбниками.
Як повідомлялося, День територіальної оборони України відзначається щороку у першу неділю жовтня. Свято встановлено указом Президента «Про День територіальної оборони України» від 30 вересня 2020 року.
Фото: ОП