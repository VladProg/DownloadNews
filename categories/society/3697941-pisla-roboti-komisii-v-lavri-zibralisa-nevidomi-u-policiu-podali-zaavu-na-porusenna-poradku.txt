Після завершення роботи комісії з приймання-передачі майна Національного заповідника "Києво-Печерська лавра" в середу, 19 квітня, невідомі утворили скупчення та вдаються до порушень громадського порядку, до правоохоронних органів подана відповідна заява.

Як передає Укрінформ, про це Міністерство культури та інформаційної політики України повідомило у Телеграмі.
Зазначається, що комісія з приймання-передачі державного майна Національного заповідника “Києво-Печерська лавра” розпочала роботу о 08:30 19 квітня, о 09:30 завершила огляд майна корпусів №№ 37, 37-а, 38 (пам’ятки архітектури національного значення – Галерея на Ближніх печерах та Дзвіниця на Ближніх печерах, пам’ятки архітектури місцевого значення – Вхід до Галереї Ближніх печер, після чого розпочала опрацювання документів.
На момент виходу комісії із вказаних приміщень жодної сторонньої особи там не було. У подальшому керівництво заповідника викликало інженера з пожежної безпеки І категорії Мороза Є.В. для фіксації порушень протипожежної безпеки та технічних працівників для опечатування приміщень.






Що відбувається в Києво-Печерській лаврі / Фото: Євген Котенко, Укрінформ











































Поліція охорони залишилася забезпечувати правопорядок для завершальних технічних робіт після актування комісією приймання-передачі майна у вказаних корпусах.
За інформацією МКІП, близько 13:00 невстановлені особи, які утворили скупчення після завершення роботи комісії, розпочали відверте порушення громадського порядку. Виконувачем обов'язків генерального директора заповідника Максимом Остапенко подана відповідна заява до правоохоронних органів.
Як повідомляв Укрінформ, Національний заповідник "Києво-Печерська Лавра" оголосив про розрив договору про оренду з Українською православною церквою московського патріархату з 29 березня 2023 року, проте тривалий час невідомі особи зачиняли приміщення Лаври зсередини та перешкоджали початку діяльності комісії з інвентаризації майна.