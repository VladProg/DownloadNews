Із 24 лютого, від початку повномасштабної агресії росії, до України повернулися з-за кордону 3,4 мільйона громадян.

Про це повідомив речник Державної прикордонної служби України Андрій Демченко під час брифінгу в Медіацентрі Україна — Укрінформ.
"Загалом із 24 лютого державний кордон в обох напрямках перетнуло понад 10 млн осіб. З них на виїзд було оформлено 6,1 млн осіб, переважна більшість з них (5,4 млн) - це громадяни України. За цей же час на в'їзд в Україну прослідувало 3,4 млн громадян України", - сказав Демченко.
Він додав, що на кордонах з країнами ЄС та Молдовою станом на зараз загальний середньодобовий перетин кордону коливається на рівні 85-90 тис. осіб в обидва боки та 20 тис. транспортних засобів. Найбільший потік, як завжди, йде через кордон із Польщею.
За інформацією прикордонників Польщі, на в'їзді в Україну є черги на окремих напрямках з легковиків, а з боку України значних черг не зафіксовано.
"В умовах блокади морських портів, звісно, збільшилась логістика на західних кордонах, що веде до виникнення черг із вантажівок. Тому зараз ведеться активна робота щодо спільних із суміжними країнами заходів для підвищення пропускної спроможності пунктів пропуску", - зауважив речник Держприкордонслужби.
Як повідомлялося, 20 червня на кордоні з Польщею відкрили модернізований пункт пропуску «Краковець-Корчова». Його пропускна спроможність зросла на 50% завдяки збільшенню кількості смуг для вантажівок з чотирьох до десяти та створенню додаткових павільйонів для митного та паспортного контролю.
24 лютого росія за наказом президента володимира путіна розпочала повномасштабне вторгнення в Україну. російські загарбники обстрілюють та бомбардують мирні міста й села України, катують і вбивають мирне населення. Сили оборони України чинять опір російським військам.