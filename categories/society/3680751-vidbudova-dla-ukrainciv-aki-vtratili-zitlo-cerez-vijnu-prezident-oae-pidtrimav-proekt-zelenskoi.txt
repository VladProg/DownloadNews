Президент Об’єднаних Арабських Еміратів, правитель емірату Абу-Дабі шейх Мухаммад бін Заїд Аль Нагаян підтримав розвиток ініціативи першої леді України Олени Зеленської щодо будівництва нових помешкань для українських родин, які втратили житло через війну.

Як передає Укрінформ, про це повідомляє пресслужба Президента України.
Під час візиту до ОАЕ Зеленська провела зустрічі з представниками уряду країни та благодійної організації Dubai Cares.
Зокрема дружина Президента зустрілася з державним міністром з питань міжнародної співпраці Рім Аль Хашімі та міністром з питань клімату та довкілля Маріам Аль Мхейрі – уповноваженими ОАЕ з питань гуманітарної допомоги Україні.
Зеленська подякувала міністрам за постійну увагу Об’єднаних Арабських Еміратів до гуманітарних проблем в Україні та допомогу.
«Завантажений продуктами та швидкими для України «Руслан» у перші місяці вторгнення, понад 2 тисячі генераторів напередодні воєнної зими 2022–2023 років – це лише деякі приклади допомоги ОАЕ, надісланої Україні. Потужна жіноча команда уряду ОАЕ працює для розвитку всебічного співробітництва між Еміратами та Україною, особливо на гуманітарному напрямку», – сказала перша леді.
Дружина Президента та представниці уряду ОАЕ відвідали перший у країні заклад української кухні, що відкрився восени 2022 року.






Олена Зеленська провела зустрічі з представниками уряду ОАЕ / Фото: Офіс Президента України


























































«З кожним днем українського в світі стає дедалі більше. Має побільшати й світового в Україні. Бо співпраця – це завжди двосторонній рух», – зазначила Зеленська.
Вона також провела зустріч із представниками благодійного фонду Dubai Cares, який, зокрема працює з ООН у сфері інклюзивної освіти та допомоги дітям.
Перша леді презентувала проєкт Olena Zelenska Foundation із забезпечення гуманітарних потреб дитячих будинків сімейного типу (ДБСТ), зокрема ініціативу щодо будівництва нових помешкань для родин, які втратили житло через війну та внутрішньо переміщених осіб. Нині фундація залучає іноземних меценатів для реалізації ініціативи.
На початку візиту Зеленська ознайомила з проєктом Президента ОАЕ, правителя емірату Абу-Дабі шейха Мухаммада бін Заїда Аль Нагаяна. Він підтримав розвиток ініціативи.
Під час зустрічі з представниками Dubai Cares перша леді висловила сподівання на подальшу співпрацю.
Як повідомляв Укрінформ, Україна й Об'єднані Арабські Емірати працюють над Угодою про всеосяжне економічне партнерство, що підвищить інтерес еміратського бізнесу до інвестицій у сільське господарство, енергетику, цифрові технології, виробництво та логістику.