Воєнні розвідники провели унікальну спецоперацію на території Судану, звідки було вивезено понад 60 українців.

Про це у Телеграмі повідомила пресслужба ГУР Міноборони, передає Укрінформ.
«Діяла група спецназу в кількості менше 10 людей. Порівнюючи з рятувальними операціями США, які задіювали гвинтокрили, бронетехніку, спецназ, або Саудівської Аравії, яка задіювала ракетний крейсер у порту Судану, ми діяли самотужки без бронетехніки, авіації, важкого озброєння, адже всі наші сили зараз задіяні на фронті», — сказав учасник спецоперації, воєнний розвідник Ярема.
Представник ГУР зазначив, що ця операція була набагато складніша за ту, що проводилася у Афганістані, бо у аеропорту Афганістану були американська військова база, сили, точка відправлення тощо.
Ярема заявив, що у Судані одна траса могла налічувати більше 40-50 блокпостів неідентифікованих сил, з якими не можна було ні зв’язатися, ні координуватися.
У ГУР поінформували, що Судан поринув у хаос зі стріляниною, артилерійськими дуелями та застосуванням авіації прямо в містах, зокрема й у Хартумі — столиці цієї африканської держави, звідки потрібно було швидко рятувати українських громадян.
«Громадянська війна (у цій країні – ред.) спровокована рф, бо за 1,5 місяці до початку бойових дій туди (у Судан – ред.) приїжджав лавров, він привіз якесь обладнання. Бойовики RSF проходили навчання у таборах пвк «вагнер», - уточнив український воєнний розвідник.
Окремо у відомстві заявили, що більшість з врятованих українців працювали в Судані в авіаційній галузі. «Ця обставина значно підвищувала ризики: аеропорт одразу перетворився на поле бою, де залишились заблокованими без їжі та води наші громадяни», - зауважили в пресслужбі.
Як повідомлялося, 26 квітня в аеропорту Польщі приземлився літак із 64 евакуйованими із Судану українцями.
Фото: ГУР