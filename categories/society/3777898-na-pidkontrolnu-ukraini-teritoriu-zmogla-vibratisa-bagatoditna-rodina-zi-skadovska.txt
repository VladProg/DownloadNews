На підконтрольну Україні територію змогла вибратися багатодітна родина зі Скадовська.

Як передає Укрінформ, про це начальник Херсонської обласної військової адміністрації Олександр Прокудін повідомив у Фейсбуці.
«Багатодітна родина зі Скадовська – знову на підконтрольній Україні території», - написав він.
Як зазначається, під час тимчасової окупації міста родина залишилася вірною Україні, а значить – наражала себе на небезпеку.
"У таких умовах жили Андрій Іванович і Лариса Едуардівна та їхні четверо дітей. Найменшій – лише півтора року. Тож родина боялася виїздити", - повідомив Прокудін.
Як зазначив начальник ОВА, проведено чималу роботу – і сім’я нарешті у безпеці. Це вдалося завдяки спільним зусиллям Міністерства з питань реінтеграції тимчасово окупованих територій України, органів опіки та піклування й волонтерів.
Він додав, що сім’я отримає допомогу з облаштуванням на новому місці.
Як повідомляв Укрінформ, після 19 місяців розлуки з ТОТ Херсонської області до батьків повернулися 9-річна Надійка та її 14-річний брат Михайло. Напередодні повномасштабного вторгнення діти поїхали в гості до бабусі й дідуся. Після окупації села шлях на підконтрольну уряду України територію було відрізано.