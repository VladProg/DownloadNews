За інформацією Міністерства внутрішніх справ України, загалом із початку повномасштабного вторгнення рф більше 900 тисяч українських дітей виїхало до країн Євросоюзу.

Про це під час брифінгу у Медіацентрі Україна – Укрінформ розповіла заступниця міністра внутрішніх справ Катерина Павліченко.
"Більше 900 тисяч дітей виїхало до країн ЄС. Найбільше з них виїхало до Польщі - це майже 500 тисяч дітей, до Молдови - більше 150 тисяч дітей, до Угорщини - більше 100 тисяч дітей, до Румунії та Словаччини - більше 90 тисяч дітей було вивезено в умовах війни", - заявила вона.
Павліченко нагадала, що за межі України було евакуйовано 4177 дітей вихованців інституційних закладів, і серед них 2382 - це діти-сироти або діти, які були позбавлені батьківського піклування.
За словами заступниці міністра, всі діти, які були вивезені за територію України до цих країн Євросоюзу, були взяті там на облік. Встановлено відповідний контроль над перебуванням цих дітей за кордоном.
Павліченко запевнила, що буде вжито всіх заходів для того, щоб "коли буде безпечно, повернути їх (дітей- ред.) назад, на територію України".
Як повідомлялося, з 24 лютого Україна дає відсіч повномасштабній агресії, яку розпочала проти неї росія.