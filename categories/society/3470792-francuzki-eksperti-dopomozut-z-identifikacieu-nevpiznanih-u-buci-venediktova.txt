Місія з Франції, яка допомагає розслідувати воєнні злочини рф на Київщині, долучиться до збору генетичного матеріалу в людей, які шукають зниклих родичів. Наразі тільки по Бучі залишаються неідентифікованими 65 тіл загиблих.

Про це повідомила у Фейсбуці генпрокурор Ірина Венедіктова, передає Укрінформ.
За її словами, Офіс генпрокурора та Бучанська окружна прокуратура спільно з мерією Бучі організовують централізовану здачу ДНК-аналізів для їх порівняння із ДНК-профілями невпізнаних жертв. Йдеться про родичів першої лінії: мати, батько, діти.
Французькі спеціалісти із ДНК-лабораторією та необхідним обладнанням працюватимуть у Бучанському моргу з наступного тижня. Попередній запис на аналіз вестиме міськрада.
Як повідомляв Укрінформ, у середині квітня фахівці із французької жандармерії та медичної служби Збройних сил Французької Республіки прибули до України, щоб допомогти в розслідуванні вбивств російськими військовими людей на Київщині.
24 лютого президент рф володимир путін оголосив початок вторгнення в Україну. Війська рф обстрілюють і руйнують ключові об'єкти інфраструктури, житлові райони українських міст і сіл з використанням артилерії, реактивних систем залпового вогню, балістичних ракет, авіабомб.
В Україні запроваджено воєнний стан та оголошено загальну мобілізацію.
Фото: ОГП