Дружина Президента Олена Зеленська оприлюднила рекомендації для батьків про підтримку дитини, яка втратила здоров'я або була травмована через війну.

Як передає Укрінформ, у Телеграмі Зеленська написала: "Як сказати дитині, що вона втратила кінцівку? Як взагалі пояснити, чому це сталося? Хто має їй сказати про ушкодження? Війна травмує. Лише за офіційною статистикою, в Україні близько 600 поранених дітей. І їхніх розгублених, пригнічених морально, втомлених батьків, на яких звалюються питання, про які неможливо було б подумати раніше".
За її словами, Представництво Дитячого фонду ООН (ЮНІСЕФ) в Україні спільно зі всеукраїнським громадським центром "Волонтер" розробили рекомендації для батьків, як підтримати дітей, які втратили здоров’я та зазнали ушкоджень унаслідок війни.
Перша леді підкреслила, що рекомендації допоможуть:

підготуватися до нелегкої розмови з дитиною, котра втратила здоров’я внаслідок ушкоджень і травмувань;
допомогти їй адаптуватися до нових умов існування і впоратися з труднощами, з якими зустрілася вся родина;
пояснити все її братам і сестрам, аби вони приймали дитину і піклувались про неї;
щодня комунікувати з медиками.

"Діти відчувають нашу тривогу та розгубленість. А від налаштованості та настрою батьків великою мірою залежить налаштованість дитини та ефективність її лікування та реабілітації. Тож пам’ятайте: ви абсолютно не винні у тому, що сталося. Ви не самотні — бо є фахівці, зокрема психологи медичних закладів, партнерських організацій, що допоможуть вам впоратися. І ви впораєтесь, особливо, якщо будете озброєні знаннями", - зауважила Зеленська.
Як повідомляв Укрінформ, в Україні внаслідок повномасштабного вторгнення росії станом на 21 червня загинули 323 дитини та 587 дітей були поранені.
Фото: АА