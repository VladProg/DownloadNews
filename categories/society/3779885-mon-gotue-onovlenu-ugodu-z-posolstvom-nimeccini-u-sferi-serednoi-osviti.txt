Міністерство освіти й науки та Посольство ФРН в Україні укладуть оновлену угоду про співпрацю у сфері середньої освіти.

Як передає Укрінформ, про це повідомляє МОН за підсумками зустрічі міністра освіти та науки Оксена Лісового з Надзвичайним і Повноважним Послом ФРН в Україні Мартіном Єґером, «Українсько-німецьке партнерство у сфері освіти розпочалося ще в 1993 році з угоди про культурне співробітництво між урядами України та ФРН. Згодом воно підсилилося ще двома угодами — у 1993-му та 1998 роках. Нині ми спільно плануємо укласти оновлену угоду між МОН та Посольством Федеративної Республіки Німеччина в Україні про співпрацю у сфері загальної середньої освіти», - йдеться у повідомленні.

В МОН нагадали, що за останні роки Німеччина підсилила українську освіту за багатьма напрямами. Зокрема, завдяки співпраці з Goethe-Institut в Україні в межах підтримки впровадження реформи НУШ учителі німецької можуть пройти мовні курси та складають сертифіковані іспити; 3 600 українських учителів пройшли безоплатні курси підвищення кваліфікації; педагоги отримали сучасні навчальні матеріали: цифрові підручники Beste Freunde та ігрові набори для уроків німецької мови; учителі німецької отримали 200 ноутбуків для роботи.

Німеччина також надає фінансову та експертну підтримку професійно-технічній освіті — через проєкти «EU4Skills: Кращі навички для сучасної України», «Skills for Recovery: навички для відновлення», GIZ «Просування енергоефективності та Директиви ЄС з енергоефективності в Україні».

Зазначається, що понад 200 тисяч українських дітей, які були вимушені виїхати до ФРН унаслідок повномасштабного вторгнення РФ, продовжили навчання в німецьких школах. У різних містах Німеччини функціонують суботні школи та реалізуються освітні проєкти, спрямовані на підтримку української освіти. Зокрема, працює SchlaUA («Твоя українська школа у Мюнхені»), де навчання відбувається за освітніми стандартами України. Такі можливості дозволяють дітям продовжувати вивчати українську мову, літературу, історію та не втратити зв’язок з Україною.
Окрім цього, у листопаді відбудеться 14-те засідання українсько-німецької робочої групи з науково-технологічного співробітництва. Передбачається, що під час засідання затвердять чотири спільні проєкти зі створення німецько-українських центрів передових досліджень (Cores of Excellence). Центри працюватимуть за фінансування німецької сторони та під керівництвом провідних німецьких і українських учених.
Як повідомлялося, у серпні Європейський інвестиційний банк та Міністерство освіти і науки уклали угоду для впровадження проєкту «Програма підтримки професійно-технічної освіти в Україні», яка передбачає надання гранту ЄС у розмірі 8,5 млн євро.
Фото: mon.gov.ua