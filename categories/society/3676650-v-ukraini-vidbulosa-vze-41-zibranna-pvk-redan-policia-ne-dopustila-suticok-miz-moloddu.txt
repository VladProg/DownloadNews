Станом на ранок 1 березня у різних регіонах України відбулося вже 41 зібрання молоді у рамках нового молодіжного руху ПВК «Редан».

Про це під час телемарафону поінформував заступник начальника Управління ювенальної превенції Нацполіції Ярослав Шанько, передає кореспондент Укрінформу.
«Станом на сьогоднішній ранок вже відбулося 41 зібрання молоді у різних регіонах держави. Утім, поліція оперативно спрацювала і не допустила жодних сутичок між молоддю. До управлінь та відділів поліції було запрошено майже 800 осіб, більшість з яких – це неповнолітні», – сказав він.
Шанько зазначив, що поліцейські вже заблокували близько 20 каналів, які були створені саме для розкручення цього руху та дестабілізації ситуації у країні.
«І наразі оперативники кіберполіції та інших оперативних підрозділів встановлюють джерела фінансування та організаторів саме цих каналів, аби не дати ворогу успішно провести цю інформаційну (операцію – ред.)», – уточнив поліцейський.
За його словами, з учасниками цих зібрань і з їхніми батьками проводиться профілактична робота – їм роз’яснюють, що за ті чи інші дії може настати як кримінальна, так і адміністративна відповідальність.
Як повідомлялося, 28 лютого начальник управління ювенальної превенції Нацполіції Василь Богдан заявив щодо цього молодіжного руху, що загалом за два дні у різних регіонах держави відбулося близько 30 зібрань молоді.