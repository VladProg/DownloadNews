Інвестиційна компанія SCM розпочала процедури анулювання всіх державних ліцензій на мовлення та на провайдера програмної послуги, які отримала Медіа Група Україна (МГУ).

Як передає Укрінформ, про це повідомляє пресслужба SCM.
Зазначається, що 12 липня стартував процес припинення випуску належних медіагрупі друкованих засобів масової інформації. Згідно із законодавством, анулювання ліцензій та задоволення заяви про припинення друкованих ЗМІ автоматично позбавляє компанії-власники статусу ЗМІ, і вони мають завершити діяльність.
У пресслужбі компанії зауважили, що цей процес, відповідно до вимог законодавства, може тривати від місяця до двох. У цей період МГУ виконуватиме взяті на себе зобов’язання за ліцензійними угодами та продовжуватиме трансляцію й участь у національному марафоні новин, а також у іномовленні (FreeДом). Водночас припиняється вихід будь-яких власних проєктів та виробництво контенту на всіх телеканалах, виданнях та онлайн-майданчиках групи.
Як зазначається, разом із відмовою від ліцензій на мовлення каналів медіагрупи припиняється дистрибуція цих каналів за кордоном, у тому числі у Польщі.
Відсьогодні МГУ припинила оновлення своїх онлайн-медіа.
У пресслужбі зауважують, що механізм співпраці із Vogue буде визначено окремо із власником бренду CondeNast шляхом консультацій. Усі відносини із партнерами групи обговорюватимуться окремо.
Повідомляється, що всі активи МГУ (за винятком ліцензій) залишаються у її власності: йдеться про техніку та інше обладнання, про бібліотеку, інтелектуальні права та права на бренди, в тому числі - «Україна», «Україна 24», «Сьогодні». Майбутню долі цих активів буде визначено менеджментом у найближчі дні, зауважили у пресслужбі компанії.
«Ми планували створювати якісний український контент і далі - серіали, фільми, шоу, новини. Але державою було прийнято абсолютно дискримінаційний Закон «Про запобігання загрозам національній безпеці, пов’язаним із надмірним впливом осіб, які мають значну економічну та політичну вагу в суспільному житті (олігархів)», який робить наші подальші інвестиції в медіа в Україні неможливими. Подальша доля зданих нами ліцензій нам невідома – жодних попередніх консультацій із владою не відбувалося і не могло відбуватися», – заявила директор із зв’язків з громадськістю та комунікацій SCM Наталя Ємченко.
Як повідомляв Укрінформ, засновник і акціонер SCM Рінат Ахметов 11 липня оприлюднив заяву, в якій зазначив, що виводить інвесткомпанію SCM з медійного бізнесу.
Медіа Група Україна складається з 10 ефірних і супутникових телевізійних каналів, інтернет-ресурсів, друкованих ЗМІ.
У листопаді 2021 року Президент Володимир Зеленський підписав Закон "Про запобігання загрозам національній безпеці, пов'язаним із надмірним впливом осіб, які мають значну економічну або політичну вагу в суспільному житті (олігархів)".
Документ забезпечує правові рамки для відокремлення великого бізнесу від політичної боротьби та для обмеження деструктивного впливу привілейованих (олігархічних) інтересів на економічне життя України. Також встановлює критерії для визначення олігархів та вимоги до прозорості контактів політичних діячів і посадових осіб з олігархами або їхніми представниками.