Генеральний секретар Європейської федерації журналістів Рікардо Гутьєррес наголосив, що воєнні злочинці з Росії мають бути покарані за злочини проти журналістів та медіа в Україні.

Про це він заявив на засіданні виконкому Європейської федерації журналістів (ЄФЖ), що відбулося у п’ятницю в Парижі, повідомляє кореспондент Укрінформу.
«Цивілізований світ виявляє солідарність з Україною в тому числі й виділяючи ресурси на підтримку гуманітарної та інформаційної сфери», – заявив голова Національної спілки журналістів України (НСЖУ) Сергій Томіленко, який уперше взяв участь у зборах найвищого виконавчого органу ЄФЖ.

Він закликав Європейську федерацію журналістів бути лідером у комунікаціях із Європейською комісією, міжнародними гуманітарними організаціями та фінансовими донорами в реалізації програм підтримки українських журналістів.
«Наше завдання – щоб та допомога, яку виділяють міжнародні партнери, доходила до журналістів і медіа, які щодня чесно й професійно виконують свою роботу. Щоб ця допомога сприяла їхньому виживанню й стабільній роботі в умовах війни. Від цього залежить, чи зможуть мільйони українців отримувати життєво важливу інформацію», - підкреслив голова НСЖУ.

«Воєнні злочинці з РФ мають бути покарані за злочини проти журналістів та медіа в Україні», - наголосив генеральний секретар Європейської федерації журналістів Рікардо Гутьєррес.

Членкиня керівного комітету ЄФЖ з Італії Анна Дель Фрео, яка нещодавно відвідала Україну, наголосила, що «наш обов’язок – підтримати українських колег». На сталій підтримці українських журналістів наголосила також президентка Європейської федерації журналістів Майя Север.
Голова НСЖУ Сергій Томіленко презентував європейським колегам ініціативу «Розстріляна свобода слова» - збір свідчень українських журналістів про воєнні злочини РФ проти журналістів та медіа. Понад 100 відео та перекладених англійською мовою текстових матеріалів ЄФЖ внесе до досьє, які публікуються на спеціальній платформі Ради Європи.

Велике зацікавлення у європейських колег викликали також центри журналістської солідарності, які НСЖУ розгорнула після початку повномасштабної війни з метою надання допомоги журналістам та медіа, які так чи інакше постраждали внаслідок російської агресії.
Європейська федерація журналістів – це найбільша журналістська асоціація Європи, яка об’єднує понад 70 медійних організацій європейських країн.
Як повідомлялось, Європейська федерація журналістів виступила одним з організаторів фотовиставки «Україна: журналісти в зонах бойових дій», яку вперше презентували 11-13 жовтня в Парижі. 17 жовтня експозицію відкриють у в Брюсселі.