Суд задовольнив клопотання слідчого Державного бюро розслідувань на здійснення спеціального досудового розслідування стосовно колишнього заступника секретаря Ради національної безпеки і оборони України Володимира Сівковича.

Як передає Укрінформ, про це повідомляє пресслужба ДБР.
«ДБР здійснює досудове розслідування у кримінальному провадженні за підозрою Сівковича у незаконному перешкоджанні проведенню акцій протесту під час Революції Гідності. Спеціальне досудове розслідування дасть можливість заочно скерувати обвинувальний акт до суду», - ідеться в повідомленні.

У ДБР зазначили, що заступник секретаря РНБО був натхненником та організатором силового розгону студентів на Майдані Незалежності у Києві у ніч проти 30 листопада 2013 року.
Слідство встановило, що для цього колишній посадовець вступив у змову з тодішнім головою Київської міської державної адміністрації та вплинув на начальника Головного управління Міністерства внутрішніх справ України в його ж кабінеті.
Він вмовив правоохоронця віддати наказ працівникам міліції про звільнення силовим методом Майдану Незалежності від громадян, що реалізовували своє конституційне право на мирні збори.
Внаслідок виконання цього злочинного наказу співробітники міліції та військовослужбовці внутрішніх військ МВС України заподіяли тілесні ушкодження різного ступеня тяжкості 127 особам. Близько 300 учасників акції були витіснені від монумента Незалежності та пам’ятника засновникам Києва за межі площі у напрямках вулиць Інститутська, Архітектора Городецького та Хрещатик. При цьому правоохоронці перевищували службові повноваження, застосували насильство, використовували спеціальні засоби - такі як кийки ПР-73, Томфа тощо.
Сівкович підозрюється в організації незаконного перешкоджання службовою особою проведенню мітингів та організації перевищення влади працівниками правоохоронних органів із застосуванням фізичного насильства (ч. 3 ст. 27, ст. 340 та ч. 3 ст. 27, ч. 2 ст. 365 Кримінального кодексу України).
10 червня 2020 року Сівковича оголосили у міжнародний розшук. Процесуальне керівництво здійснює Офіс генерального прокурора.
Як повідомляв Укрінформ, 20 січня Міністерство фінансів США оголосило про санкції проти чотирьох українських політиків, діяльність яких пов’язується з інтересами Росії. Зокрема санкції запроваджено проти народних депутатів від ОПЗЖ Тараса Козака й Олега Волошина, а також колишнього народного депутата від Партії регіонів Володимира Олійника та ексзаступника секретаря РНБО Володимира Сівковича.