Офіс Уповноваженого з питань осіб, зниклих безвісти за особливих обставин за рік роботи перевірив близько 150 звільнених населених пунктів на предмет поховань, відпрацював понад 500 локацій на деокупованих територіях та повернув тіла понад 1500 загиблих воїнів.

Про це Уповноважений з питань осіб, зниклих безвісти за особливих обставин Олег Котенко сказав на брифінгу в Медіацентрі Україна — Укрінформ.

За його словами, упродовж року було створено сім пошукових груп Офісу Уповноваженого з питань осіб, зниклих безвісти за особливих обставин. «Всі сім груп працюють на лінії фронту. Зараз, коли ми деокуповуємо територію, ви знаєте, що по флангах Бахмуту ми трохи просуваємося. Щодня потрібно забирати тіла наших загиблих хлопців. На жаль, таке є. При обороні цих рубежів вони загинули, але не було можливості їх евакуювати. Зараз це питання підняли на вищий рівень і ми хочемо якомога швидше забрати тіла тих, хто там загинув», - сказав Котенко, зазначивши, що групи працюють у Харківській, Донецькій, Луганській, Запорізькій, Миколаївській та Херсонській областях. Щодня члени груп виїжджають на пошуки тіл.
Котенко підкреслив, що це дуже небезпечна робота, адже території заміновані і вже були випадки, коли люди гинули під час пошуків загиблих. Він додав, що на лінії фронту відбуваються постійні обстріли, працювати там - ризик для життя. «Я сам буваю на таких локаціях. У неділю повернуся звідти, де відпрацьовувалася Запорізька та Донецька області. Все це бачу на власні очі, знаю, чи це відбувається та чим ризикують наші пошуковці», - підкреслив уповноважений.
Він нагадав про те, що найближчим часом буде запущено процес попереднього відбору ДНК-матеріалу в захисників, який дасть можливість пришвидшити процес ідентифікації у разі загибелі. Питання налагодження процесу попереднього відбору ДНК-матеріалів у військовослужбовців, правоохоронців і членів добровольчих формувань територіальних громад є актуальним. ДНК людей буде оцифровуватися та зберігатися в особовій справі.
Важливою подією Котенко вважає старт роботи у травні Єдиного реєстру зниклих безвісти за особливих обставин. «Понад 23 тисяч людей там є. Це не означає, що всі ці люди зникли за особливих обставин, тому коли видаємо витяг, якщо є така заявка від рідних, то перевіряємо те, наскільки ця людина дійсно може перебувати в реєстрі. За особливих вона зникла чи не за особливих. Але майже 99%, усі, хто звертається, такі витяги отримують», - додав він.
Витяг підтверджує правовий статус особи, зниклої безвісти за особливих обставин. На його підставі можна звернутися до Пенсійного фонду, щоб отримати пенсію по втраті годувальника непрацездатним членам сім’ї.
Як повідомляв Укрінформ, в Україні дані про зниклих з 2 травня 2023 року вносяться в єдиний реєстр зниклих безвісти, розроблений Міністерством внутрішніх справ спільно з уповноваженим зі зниклих безвісти й іншими відомствами. Станом на початок травня через війну росії в Україні вважаються зниклими безвісти 23 760 людей.
Офіс Уповноваженого з питань осіб, зниклих безвісти за особливих обставин, нині розшукує понад 7 тисяч людей.