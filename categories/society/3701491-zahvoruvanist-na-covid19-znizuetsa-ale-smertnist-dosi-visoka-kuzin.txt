Захворюваність на ковід знижується, але рівень госпіталізацій та кількість смертей внаслідок ускладнень залишаються на високому рівні.

Про це в коментарі Укрінформу сказав заступник міністра охорони здоров'я, головний державний санітарний лікар Ігор Кузін.
"Кількість випадків ковід прогностично зменшується, тиждень до тижня ми бачимо зменшення щонайменше на 15-20%. В середньому ми реєструємо 6-6,5 тисячі нових випадків, але кількість госпіталізованих осіб тримається на достатньо високому рівні і буде продовжувати триматися ще кілька тижнів на досить високому рівні. Це десь близько 3 тисяч випадків госпіталізацій за тиждень. Смертність, на жаль, залишається на досить високому рівні, в середньому йдеться про 100-106 випадків смертей впродовж одного тижня. У 85% випадках це люди старше 65 років",- сказав Кузін.
Станом на 26 квітня, за його даними, в Україні в лікарнях перебуває 2300 осіб з ковід, з них 1100 призначена киснева терапія, починаючи від штучної вентиляції легень до оксигенаторів. Загалом по країні завантажено 3% ліжок, які були виділені для лікування хворих на ковід.
За минулий тиждень офіційно підтверджено 10 845 нових випадків коронавірусної хвороби, в тому числі у 1200 дітей та у 214 медпрацівників. На минулому тижні з ковід було госпіталізовано 2995 осіб, померло 105 осіб.
За словами Ігоря Кузіна, зниження захворюваності буде вже традиційно впродовж весни-літа, черговий підйом захворюваності вже історично очікується не раніше осені. Заступник міністра наголосив, що ковід переходить в стандартне сезонне захворювання, та закликав не зволікати, а провакцинуватися проти коронавірусної хвороби у весінньо-літній період.
Як повідомляв Укрінформ, Кабінет Міністрів через COVID-19 продовжив режим надзвичайної ситуації в єдиній державній системі цивільного захисту, а також карантин на всій території України до 30 червня 2023 року.