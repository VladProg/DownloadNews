Членам родини захисників, які займаються підприємництвом, зареєстровані як ФОП або самозайнята особа, відшкодовуватимуть до 20 тис. грн. на ведення власної справи.

Про це повідомляє пресслужба Міністерства у справах ветеранів, передає Укрінформ.
«Члени родини захисника або захисниці, які мають власний бізнес, зареєстровані як фізична особа-підприємець або самозайнята особа, можуть взяти участь у програмі з мікрофінансування ветеранського бізнесу, яка започаткована Українським ветеранським фондом, та отримати до 20 тисяч гривень грошового відшкодування», — йдеться в повідомленні.
За словами міністра у справах ветеранів Юлії Лапутіної, в рамках відповідної програми з мікрофінансування ветеранського бізнесу відшкодування надаватиметься на придбання будь-якого обладнання.
Зазначається, що отримати мікрогрант можуть найближчі члени родини ветерана – батьки, дружина, діти – які зареєстровані як фізична особа-підприємець або самозайнята особа, та мають статус внутрішньо переміщеної особи у межах України. Також цією можливістю можуть скористатися самі ветерани, які наразі не служать. Для цього необхідно подати заявку з відповідним пакетом документів через аплікаційну форму на сайті Українського ветеранського фонду.
Документи будуть розглянуті у строк до 10 днів. Заявки приймаються до завершення воєнного стану.
Як повідомлялося, 15 березня Верховна Рада на спеціальному засіданні ухвалила закон «Про внесення змін до Закону України «Про статус ветеранів війни, гарантії їх соціального захисту» щодо уточнення норм, що врегульовують питання визначення категорій осіб, які визнаються ветеранами війни та членами сімей загиблих Захисників та Захисниць України» (реєстраційний номер законопроєкту – 7151), який був розроблений за ініціативи Мінветеранів та за підтримки профільного комітету ВР.
Ухвалений документ на законодавчому рівні визнає добровольців Сил територіальної оборони Збройних сил України ветеранами війни. Також закон визначає категорію осіб – сім’ї загиблих (померлих) захисників та захисниць України з відповідним наданням їм пільг і гарантій, встановлених законодавством.
Фото: mva.gov.ua