Українці найбільше довіряють Збройним силам України з-поміж усіх інституцій.

Про це свідчать результати дослідження «Суспільно-політичні настрої під час повномасштабного вторгнення військ російської федерації на територію України», проведеного дослідницькою компанією Gradus Research, повідомляє Укрінформ.
Згідно з результатами опитування, 69% українців довіряють ЗСУ, що становить найвищий показник з-посеред усіх інституцій.

Водночас 49% опитаних громадян також заявили, що довіряють Президентові Володимиру Зеленському.
На третьому місці за рівнем довіри – волонтерські організації, їм довіряють 27% громадян.
За даними дослідження, українці також довіряють лікарям (20%), благодійним організаціям (16%), Національній поліції (12%).
Водночас значно нижчим є рівень довіри суспільства до Кабінету Міністрів (9%), Національного банку (6%) та Верховної Ради (5%), зауважують соціологи.
Ще менше українців довіряють Державній митній службі, Міністерству фінансів, судовій системі - довіру до них висловило по 2% респондентів.
Згідно з даними дослідження, інституцією з найменшою довірою є Державна податкова служба - лише 1% опитаних їй довіряють.
При цьому 8% респондентів заявили, що не довіряють жодній із зазначених інституцій.
У межах проєкту «Градус суспільства під час війни» організація Gradus Research провела вісім хвиль дослідження настроїв українців під час війни. Остання, восьма хвиля опитування поводилася 24-25 квітня, під час неї 1000 респондентів заповнили анкету у спеціальному мобільному додатку.
Фото: Генштаб ЗСУ