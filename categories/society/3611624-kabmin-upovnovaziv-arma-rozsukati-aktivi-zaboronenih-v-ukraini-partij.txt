Уряд уповноважив Національне агентство з питань виявлення, розшуку та управління активами (АРМА) розшукувати активи заборонених в Україні політичних партій.

Про це повідомляє пресслужба АРМА, передає Укрінформ.
«Мін’юст залучає АРМА до виявлення та розшуку майна політичної партії шляхом надсилання до АРМА запиту, який містить, зокрема, опис інформації, що запитується, повне найменування, ідентифікаційний код політичної партії, її обласних, міських, районних організацій, первинних осередків та інших структурних утворень згідно з Єдиним державним реєстром підприємств і організацій України, копію рішення суду», - йдеться в постанові Кабміну №1251, згідно з якою Нацагентство виконуватиме зазначену роботу.
Наголошується, що АРМА має забезпечити виконання запиту протягом 5 робочих днів з моменту його отримання, використовуючи наявні інструменти розшуку та існуючий доступ до джерел інформації.
В Нацагентстві нагадують, що в Україні наразі під забороною 12 політичних партій, представники яких брали безпосередню участь у встановленні окупаційного режиму на захоплених рф територіях України та організації і проведенні на цих територіях фейкових «референдумів».
Як повідомлялося, за результатами роботи ДБР за 10 місяців цього року в управління АРМА передано майна на 8,9 млрд грн. Власність фігурантів кримінальних проваджень, що розслідує ДБР, у тому числі російських структур, вже приносить прибутки державі. Дохід, отриманий від управління переданим майном, вже перевищив 28,8 млн грн.