Міністр внутрішніх справ Ігор Клименко відреагував на журналістське розслідування, в якому фігурує заступник голови Національної поліції Дмитро Тишлек.

Як передає Укрінформ, про це Клименко повідомив у Телеграмі.
«Стосовно скандалу, в якому фігурує заступник голови Нацполіції. Дмитро Тишлек після опублікованого журналістського розслідування публічно звернувся із заявою до ДБР, щоб правоохоронці перевірили оприлюднену інформація. Кримінальне провадження вже триває. Я особисто з нетерпінням очікую результатів. І суспільство теж має почути відповіді на питання. Бо сумніви у вірності Державі та Присязі - неприпустимі. Особливо в час війни», - заявив міністр.
Клименко також запевнив, якщо озвучені в медіа факти підтвердяться, стосовно Тишлека будуть прийняті невідкладні та жорсткі управлінські рішення.
«А до отримання висновків слідства він буде відсторонений від виконання службових обов’язків», - зазначив міністр.
Як повідомлялося, видання Bihus.Info оприлюднило розслідування про те, що дружина заступника голови Нацполіції Дмитра Тишлека станом на літо цього року не позбулася російського паспорта, а він користується нерухомістю та авто родини партнера очільника ростовського кримінального угруповання.