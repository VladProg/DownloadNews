Володимир Зеленський підписав закони про гарантії безпеки для журналістів, допомогу внутрішньо переміщеним особам та захист цивільного населення.

Про це він сказав у своєму відеозверненні за підсумками 158-го дня війни передає Укрінформ.
«Підписав сьогодні декілька важливих законів, зокрема закон щодо надання додаткових гарантій захисту працівникам засобів масової інформації, які працюють в районах ведення бойових дій. Це посилить захист наших журналістів. Закон щодо забезпечення прав і свобод внутрішньо переміщених осіб – ліквідовуються бюрократичні бар’єри, які обмежували допомогу людям. Закон щодо захисту цивільного населення у разі надзвичайних ситуацій і воєнних дій», - сказав він.
Заразом, за словами Президента, він підписав акт, «який створює умови для комплексної термомодернізації будівель і спрощує процес відновлення житлового сектору, пошкодженого ударами окупантів»,
Президент наголосив, що українці попри все мають стояти на своєму: захищати державу і дбати один про одного, підкресливши, що "стратегічно у росії немає шансів перемогти в цій війні, і потрібно триматися, щоб на тактичних рівнях держава-терорист відчувала свій програш".
«Чим ефективнішими ми будемо у цьому, всі ми – громадяни України, тим швидше ми досягнемо перемоги. Дякую всім, хто воює за Україну. Слава Україні!», - сказав він.
Як повідомляв Укрінформ, у неділю Президент Володимир Зеленський висловив співчуття у зв'язку із загибеллю генерального директора «Нібулону» Олексія Вадатурського та його дружини.