Уповноважений Верховної Ради України з прав людини Дмитро Лубінець пояснив куди звертатися українцям, чиї близькі зникли після депортації.

Як передає Укрінформ, про це Лубінець повідомив у Телеграмі.
Омбудсмен зазначив, що необхідно подати заяву про розшук особи, зниклої безвісти за особливих обставин, до Національної поліції України.
«Якщо особа зникла безвісти у зв’язку із збройним конфліктом, воєнними діями, тимчасовою окупацією частини території України, надзвичайними ситуаціями природного чи техногенного характеру, вона вважається зниклою безвісти за особливих обставин», - заявив Лубінець.
Правовий статус таких осіб, порядок їх обліку, розшуку та питання соціального захисту регулюється законом України «Про правовий статус осіб, зниклих безвісти за особливих обставин».
Омбудсмен зазначив, що особа набуває статусу такої, що зникла безвісти за особливих обставин, з моменту внесення про неї відомостей у заяві про факт зникнення до Єдиного реєстру осіб, зниклих безвісти за особливих обставин.
Він також повідомив, що особа вважається зниклою безвісти за особливих обставин до моменту припинення її розшуку - не пізніше ніж через три дні з дня встановлення місця її перебування, місця поховання чи місцезнаходження останків з повідомленням про це її близьких родичів та членів сім’ї, а також заявника, якщо заявник не є близьким родичем та членом сім’ї.
Заява про розшук такої особи може бути також подана уповноваженим з питань осіб, зниклих безвісти за особливих обставин, якщо перераховані вище особи звернулися до нього з повідомленням про зникнення особи.
Лубінець також зазначив, що додатково необхідно звернутися до Національного інформаційного бюро, Об’єднаного центру з пошуку та звільнення полонених при СБУ, Міжнародного комітету Червоного Хреста в Україні.
Як повідомляв Укрінформ, Медійна ініціатива за права людини (МІПЛ) станом на минулий тиждень ідентифікувала 1 075 цивільних – громадян як нашої держави, так і інших країн, які були захоплені на окупованих територіях і вивезені звідти.
Фото: Facebook/Дмитро Лубінець