У Києві та ще шістьох регіонах країни Служба безпеки України нейтралізувала підпільні осередки так званої «комуністичної партії радянського союзу».

Як передає Укрінформ, про це повідомляє пресцентр СБУ.
«У результаті спецоперації у Києві та ще шістьох регіонах нашої держави нейтралізовано підпільні осередки так званої «комуністичної партії радянського союзу». Це підконтрольна фсб російська організація, яка бере активну участь у проведенні підривної діяльності проти України», - йдеться у повідомленні.
Після повномасштабного вторгнення росії організатори об’єднання намагались створити в України розгалужену мережу власних «обкомів».
Їхні «активісти» мали закликати до масової підтримки російських загарбників та облаштовувати «комендатури» для збору розвідданих та підготовки ворожих диверсій.
До осередків агітували приєднуватись місцевих жителів, зокрема колишніх та діючих військових, які розпочинали службу за часів срср.
Встановлено, що прокремлівську організацію очолює Юрій Щіпков – керівник «центрального комітету більшовиків», який перебуває в москві.
Саме за його вказівкою були створені підпільні «філії» об’єднання у Києві, а також у Харківській, Львівській, Дніпропетровській, Запорізькій, Вінницькій та Чернігівській областях.
До функціонування ворог залучив понад 45 осіб, які використовували власні оселі для конспіративних зустрічей учасників ворожого підпілля та планування підривних заходів.
Зʼясовано, що вказівки на проведення злочинних дій отримували зловмисники безпосередньо від очільника московського «цк» через спеціально створений анонімний Телеграм-канал.
Завдяки оперативному втручанню СБУ жоден із планів щодо підривної діяльності не був втілений у життя.
Під час обшуків за місцями проживання фігурантів правоохоронці виявили російські паспорти, незареєстровану зброю і боєприпаси, мобільні телефони із доказами листування з російським «куратором», прокремлівські агітаційні матеріали.






В Україні знешкодили підпільні осередки «компартії більшовиків» / Фото: СБУ

























За матеріалами СБУ одному з організаторів об’єднання повідомили про підозру за двома статтями Кримінального кодексу України: ст. 109 (розповсюдження матеріалів із публічними закликами до насильницького захоплення державної влади) і ст. 436 (публічні заклики до розв’язання воєнного конфлікту).
Тривають слідчі дії для притягнення до відповідальності інших причетних.
Як повідомляв Укрінформ, слідчі СБУ оголосили підозру в державній зраді колишньому очільнику Головного управління Національної поліції у Вінницькій області Антону Шевцову, який працював на федеральну службу безпеки рф та готував для неї план терактів проти мирних жителів України.