Базові протиепідемічні та профілактичні норми, такі як маски, дотримання дистанції тощо, продовжать свою дію навіть у разі скасування карантину через COVID-19.

Про це а сайті Міністерства охорони здоров'я, передає Укрінформ.
«Базові протиепідемічні та профілактичні норми продовжуватимуть діяти, навіть у разі скасування загальнонаціонального карантину. Це і масковий режим, і дистанція у громадських місцях. Такі норми покликані надати загальне розуміння та перелік дій підприємцям, власникам закладів, керівникам установ, які необхідно зостосовувати, аби мінімізувати ризик спалаху або інфікування на робочих місцях чи в місцях загального користування. Переважна більшість таких норм носитиме рекомендаційний характер», – наголосив заступник міністра охорони здоров’я – головний державний санітарний лікар України Ігор Кузін.
У МОЗ нагадали, що карантин діє по всій Україні до 30 червня 2023 року відповідно до постанови Кабінету Міністрів України від 25.04.2023 р. № 383.
Наразі Міністерство охорони здоров'я України розглядає можливість скасування загальнонаціонального карантину, який було впроваджено через пандемію COVID-19 у 2020 році, відповідно до рекомендацій ВООЗ.
Для цього, як зазначили у відомстві, проводиться аудит нормативно-правової бази (зокрема, аналіз норм у понад 60 законах та 100 постановах, які були введені та адаптовані до пандемії). Після аудиту МОЗ оприлюднить офіційну позицію щодо скасування карантину та пояснить його етапність.
У МОЗ нагадали, що COVID-19, враховуючи рекомендації ВООЗ, було перенесено з надзвичайної до постійної проблеми охорони здоров'я. Отже COVID-19 буде частиною випадків грипу та ГРВІ, які реєструються кожного року в осінньо-зимовий період.
Це означає, що будуть спрощені вимоги до реєстрації випадків захворюваності на COVID, а реагування на нього буде відбуватися так само, як і при інших ГРВІ.
На рівні кожної області встановлюватимуться так звані “епідемічні пороги” (максимально допустимі рівні захворюваності), після досягнення яких на рівні областей, міст або громад запроваджуватимуться відповідні протиепідемічні заходи (закриття шкіл, впровадження маскового режиму тощо).
Щеплення проти COVID–19 залишаться безкоштовними і доступними. До кінця 2024 року підтверджені поставки вакцин за міжнародною ініціативою COVAX.
Як повідомляв Укрінформ, загалом в Україні було зроблено 35 млн щеплень проти ковіду, одну дозу отримали 16 млн 339 тис. людей, дві дози – 15 млн 484 тис. Найпопулярнішою вакциною була вакцина Comirnaty від Pfizer. Наразі, за даними МОЗ, на центральних складах цієї вакцини налічується 2 млн доз, на регіональних – 44 тис., дитячої форми вакцини Comirnaty – 70 тис.; вакцини CoronaVac: на центральних складах – 3 млн доз , на регіональних – 1,7 млн. Також у наявності – близько 896 тис. доз на центральних складах і 13 тис. доз на регіональних складах вакцини Janssen.