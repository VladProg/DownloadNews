Прем’єр-міністр Денис Шмигаль узяв участь у церемонії нагородження та вручення відзнак працівникам правоохоронних органів, Держміграції, рятувальникам і прикордонникам, які відзначилися на службі під час війни.

Про це глава уряду повідомив у Телеграмі, передає Укрінформ.
«Вручили сьогодні нагороди та відзнаки працівникам МВС, Національної поліції, Національної гвардії, ДСНС, Державної міграційної служби та Держприкордонслужби, які відзначилися героїчними діями на службі під час повномасштабної війни з росією», - зазначив Шмигаль.
За його словами, від першого дня повномасштабного вторгнення рф вони захищають Україну, рятують людей, несуть надію тим, хто до них звертається. «Під час війни першими взяли на себе удар. Першими прийшли на допомогу. Дякуємо вам за вашу роботу та подвиги», - підкреслив Прем’єр-міністр.

Участь у заході також узяли Голова Верховної Ради Руслан Стефанчук та міністр внутрішніх справ Денис Монастирський.
Як повідомлялося, 24 лютого російська федерація розпочала новий етап війни проти України – повномасштабне вторгнення. Сили оборони чинять запеклий опір російським загарбникам, правоохоронці, ДСНС, Державна міграційна служба та Держприкордонслужба стоять із ними пліч-о-пліч у цій боротьбі.