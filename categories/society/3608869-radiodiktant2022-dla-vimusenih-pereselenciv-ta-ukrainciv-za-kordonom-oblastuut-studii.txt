У різних країнах світу будуть облаштовані студії для написання диктанту для вимушених переселенців та українців, які живуть за кордоном.

Про це в Телеграмі повідомляє Верховна Рада України, передає Укрінформ.
"Всеукраїнський радіодиктант Національної єдності-2022 цьогоріч традиційно відбудеться у День української писемності та мови – 9 листопада. Розпочнеться він об 11:00 год. Авторкою тексту є українська письменниця та режисерка, членкиня Українського ПЕН Ірина Цілик, а читатиме його народна артистка, Герой України Ада Роговцева", - йдеться у повідомленні.
Долучитися до участі в диктанті можна у будь-якому зручному форматі – трансляції на радіо, телеканалі та діджитал-платформах: в ефірі Українського радіо та Радіо Культура; в ефірі телеканалу Суспільне Культура; на сторінці ФБ Суспільне Новини, ютуб-каналі Українського радіо та Суспільне Новини; у застосунку suspilne.radio або Дія.
Текст диктанту буде оприлюднено 10 листопада.
Написання Радіодиктанту-2022 адаптовано до умов воєнного часу. Також у різних країнах світу будуть облаштовані студії для написання диктанту для вимушених переселенців та українців, які живуть за кордоном.
«Долучайтеся, щоб вкотре показати світові нашу єдність», – підкреслюється у повідомленні.