З-під варти під заставу в 2,5 млн грн вийшов ексзаступник міністра розвитку громад, територій та інфраструктури України Василь Лозинський.

Про це повідомила журналістка Тетяна Ніколаєнко, передає Укрінформ.
«Адвокати раптом десь нашкребли на заставу 2,5 млн, і внесли її. І зробили це якраз під вихід з відпустки судді Шкодіна, який і до того благоволив до Лозинського. От що автоматичний розподіл справ робить всесильний. І дружба родичок судді та фігурантів справи», – написала вона.

Як повідомлялося, прокурор Спеціалізованої антикорупційної прокуратури висловив клопотання у ВАКС про обрання ексзаступнику міністра розвитку громад та територій Василю Лозинському запобіжного заходу у вигляді тримання під вартою з можливістю внесення 50 млн грн застави. Наразі клопотання іще розглядається у ВАКС.
21 січня детективи Національного антикорупційного бюро викрили заступника міністра розвитку громад, територій та інфраструктури та інших членів організованої групи на одержанні 400 тисяч доларів неправомірної вигоди за сприяння в укладанні договорів на закупівлю обладнання та техніки.
За даними слідства, влітку 2022 року Кабінет Міністрів виділив 1,68 млрд грн на відновлення об‘єктів критичної інфраструктури та забезпечення населення у зимовий період світлом, теплом і водопостачанням. Однак у ході розслідування з’ясувалося, що низка посадових осіб центральних та регіональних органів виконавчої влади вирішили привласнити частину державних коштів.

Так, перебуваючи у змові з іншими особами, посадовці забезпечили укладання договорів про закупівлі за завищеною вартістю з наперед визначеними суб’єктами підприємницької діяльності. Натомість підприємці мали передати посадовцям за «перемогу» у тендерах 280 млн грн, які становили різницю між реальною та закупною вартістю послуг.
Під час проведення обшуків в офісі підприємців було виявлено та вилучено 920 тис. грн та 38,7 тис. дол.