У працівників, які перебували на інноваційному терміналі "Нової пошти", не було шансу встигнути добігти до укриття, бо сирена пролунала за секунду до вибуху.

Про це поштовий оператор написав у Facebook, передає Укрінформ.
"Харківський інноваційний термінал. Щойно в нього влучила ракета. Є загиблі та поранені, зокрема важкі. У них не було шансу встигнути добігти до укриття, бо сирени прозвучали за секунди до. Наразі всім постраждалим надається медична допомога, ми на звʼязку з лікарнями та сімʼями постраждалих. Та це, звісно, не поверне наших людей. Співчуваємо кожному", - йдеться у повідомленні.
22 жовтня "Нова пошта" оголошує день жалоби.
"Ми будемо працювати та вшановувати кожного загиблого героя "Нової пошти". Кожного загиблого в цій війні", - додали у компанії.

Як повідомив голова Харківської ОВА Олег Синєгубов у своєму телеграмі, усі 6 загиблих та 14 постраждалих внаслідок удару окупантів - це працівники підприємства, які перебували всередині терміналу «Нової пошти».


"Постраждалі віком від 19 до 42 років отримали осколкові поранення та вибухові травми. Серед ушпиталених 7 людей перебувають у стані середньої тяжкості. Ще 7 чоловіків - у тяжкому стані, лікарі борються за їхні життя та надають всю необхідну допомогу", - написав він.
На місці наразі розбір завалів.
Як раніше повідомляло агентство, внаслідок удару росіян по терміналу «Нової пошти» на Харківщині загинули шестеро людей, 14 - поранені. За попередніми даними, ворог вдарив ракетами комплексу С-300.