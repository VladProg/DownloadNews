В уряді працюють над розвитком Єдиного реєстру соціальної сфери для обліку кожної соціальної допомоги. Планується централізувати та автоматизувати процеси встановлення, призначення та нарахування допомог.

Як передає Укрінформ, про це в інтерв’ю “Інтерфакс-Україна» заявила міністр соціальної політики України Оксана Жолнович.
«Ми дуже тісно працюємо з Міністерством цифрової трансформації для розвитку Єдиного реєстру соціально сфери. Цей реєстр дозволить дуже чітко обліковувати кожну допомогу, яка сьогодні не обліковується. Скажімо, пенсійні виплати абсолютно централізовані, їх можна перевірити, є верифікація Мінфіну, яка показує, що загалом там немає якихось великих розбіжностей, які б мали певний негативний ефект загалом для бюджету. Якщо ж говорити про допомоги, то вони нараховуються в громадах, районними управліннями соцзахисту чи виплатними центрами, далі відомості передаються нагору і лише виплачуються з центру. Так от, ми плануємо централізувати процеси встановлення, призначення, нарахування допомог, щоб це було автоматизовано, що, своєю чергою, вивільнить працівників, щоб вони могли працювати з людьми, надавати їм соціальні послуги, консультації, а не тільки сидіти і рахувати гроші. Все це дозволить більш чітко обліковувати ті кошти, які ми сьогодні даємо на допомоги», — сказала Жолнович.
Міністр також зазначила, що паралельно відбувається аудит діючих пільг та допомог для покращення їхнього адміністрування.
«Все, що стосується людей і їх соціальної допомоги, має бути дуже просте, дуже прозоре і дуже зрозуміле», — зазначила вона і додала, що йдеться не про скорочення або скасування окремих пільг, а саме про їхнє впорядкування.
«Я розумію, чому аудит пільг сприймається саме так, бо є недовіра до влади, начебто, якщо планується якась зміна, то точно не на користь. Але ми не маємо на меті зробити комусь гірше. Ціль цього процесу у впорядкуванні», — підкреслила Жолнович.
Як повідомлялося, у першому півріччі 2022 року на соціальні виплати з державного бюджету спрямовано 153,5 млрд грн.