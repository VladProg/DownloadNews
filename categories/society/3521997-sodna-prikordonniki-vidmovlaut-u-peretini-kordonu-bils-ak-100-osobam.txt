Прикордонники щоденно відмовляють більш як 100 особам у перетині кордону - у переважній більшості це чоловіки призовного віку.

Про це поінформував на брифінгу в Медіацентрі Україна – Укрінформ речник Державної прикордонної служби України Андрій Демченко.
"Щоденно прикордонники відмовляють більш як 100 особам у перетині кордону на виїзд, більшу частину з яких становлять чоловіки, які підпадають під обмеження у пропуску через кордон", - сказав Демченко.
Речник зазначив, що також щоденно затримують порушників, які намагаються незаконно перетнути кордон. Тільки за минулу добу таких було понад 40.
Демченко уточнив, що загалом з 24 лютого на «зеленій» ділянці кордону поза пунктами пропусків затримано більш як 3 700 таких осіб. Ще 1 250 осіб зупинено у пунктах пропуску під час спроби виїхати за підробленими документами чи в інший незаконний спосіб.
Як повідомлялось, на воєнний період діє обмеження щодо виїзду за межі країни українських чоловіків віком від 18 до 60. Але ця норма має доволі широкий перелік винятків, і прикордонники забезпечують пропуск чоловіків виключно відповідно до норм чинного законодавства.