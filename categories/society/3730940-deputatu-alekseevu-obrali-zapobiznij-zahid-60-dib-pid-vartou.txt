Личаківський районний суд Львова обрав запобіжний захід депутату Верховної Ради від партії «Європейська солідарність» Сергію Алєксєєву, якого підозрюють у шахрайстві, – 60 діб тримання під вартою.

Таке рішення оголосив суддя Д. Рудаков, повідомляє із залу суду кореспондент Укрінформу.
Альтернативою арешту є застава у розмірі 2 млн 264 тис. грн.
Зі свого боку Алєксєєв заявив, що в нього немає таких грошей, його друзі і колеги шукатимуть потрібну суму.






Личаківський суд Львова обирає запобіжний захід нардепу Алєксєєву / Фото: Анастасія Смольєнко. Укрінформ


































































Водночас однопартійці Алєксєєва з "Європейської солідарності" заявляють, що, на їхню думку, оголошення рішення суду умисно затягли до 18.00, щоб не дати можливості провести оплату сьогодні.
Як повідомляв Укрінформ, прокурори клопотали про обрання запобіжного заходу у вигляді тримання під вартою з альтернативою застави у 10 млн грн.
Офіс генпрокурора повідомив Алєксєєву про підозру за ч. 4 ст. 190 (шахрайство) Кримінального кодексу України. Йому може загрожувати від 5 до 12 років ув'язнення з конфіскацією майна.
За даними слідства, депутат шляхом обману заволодів грошима громадянина Німеччини. Йдеться про 50 тис. дол. (1,8 млн грн). Він нібито обіцяв іноземцю сприяти в уникненні екстрадиції, для цього «гарантував» використати власні зв’язки в суді. Правоохоронці зафіксували, як Алєксєєв одержав 30 тис. дол. А перед цим, як зазначають в ОГП, він отримав ще 20 тис. дол.
У партії «Європейська солідарність» заявили про політичний тиск, а сам Алєксєєв у залі Верховної Ради заявив про політичні переслідування. Він стверджує, що ніякого хабаря не було, а ці гроші – оплата адвокатських послуг.
Сергій Алєксєєв – заслужений юрист України, раніше працював у «Енергобанку», також очолював юридичний департамент у «Київенерго». У 2005 році був юридичним радником міністра палива і енергетики, а також помічником Людмили Кириченко, депутатки від «Партії регіонів».
У 2014 році його обрали головою Кіровоградської обласної організації партії «УДАР». З 2014 року Алєксєєв працював у Раді заступником голови комітету з питань правової політики і правосуддя, а коли обрався вдруге, вже від партії «Європейська солідарність», то став головою підкомітету діяльності органів правопорядку.
Також Алєксєєв є заступником члена постійної делегації у Парламентській асамблеї ОБСЄ.