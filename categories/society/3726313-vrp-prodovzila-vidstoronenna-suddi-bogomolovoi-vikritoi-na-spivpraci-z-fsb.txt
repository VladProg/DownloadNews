Вища рада правосуддя продовжила до 22 серпня 2023 року відсторонення судді Бердянського міськрайонного суду Запорізької області Лариси Богомолової від здійснення правосуддя у зв’язку з притягненням до кримінальної відповідальності.

Відповідне рішення оголосив голова ВРП Григорій Усик на засіданні в четвер, повідомляє Укрінформ.
“Вища рада правосуддя вирішила клопотання заступника Генерального прокурора Войтенка Антона Борисовича задовольнити. Продовжити до 22 серпня 2023 року строк тимчасового відсторонення судді Бердянського міськрайонного суду Запорізької області Богомолової Лариси Вікторівни, відрядженої до Полтавського районного суду Полтавської області, від здійснення правосуддя у зв’язку з притягненням до кримінальної відповідальності, - оголосив голова ВРП Григорій Усик.
За таке рішення проголосували 16 із 16 присутніх членів ВРП.
Як повідомляв Укрінформ, 5 травня 2023 року Вища рада правосуддя надала згоду на утримання під вартою судді Полтавського районного суду Полтавської області Лариси Богомолової, яка підозрюється у державній зраді.
8 травня 2023 року Вища рада правосуддя частково задовольнила клопотання заступника Генерального прокурора та тимчасово, до 27 червня 2023 року, відсторонила суддю Полтавського районного суду Полтавської області (відряджену з Бердянського міськрайонного суду Запорізької області) Ларису Богомолову від здійснення правосуддя у зв’язку з притягненням до кримінальної відповідальності.
Раніше СБУ викрила голову Полтавського райсуду у співпраці з російською ФСБ та «зливанні» даних про захисників Маріуполя.
Посилаючись на дані Офісу генпрокурора, у Фундації DEJURE зазначають, що навесні 2022 року суддя Богомолова, перебуваючи на посаді судді Бердянського міськрайонного суду, почала активно співпрацювати зі спецслужбами та представниками країни-агресора на тимчасово окупованій території Бердянського району. Для прикладу, суддя здійснювала збір та передачу даних щодо переміщення українських військових на території Донецької області. Також вона забезпечувала ворога інформацією щодо проукраїнськи налаштованих працівників правосуддя. Також суддя надавала окупантам допомогу у формуванні штату так званого підрозділу “министерства чрезвычайных ситуаций россии”.
Потім суддя Богомолова була відряджена до Полтавського районного суду Полтавської області, який згодом і очолила.