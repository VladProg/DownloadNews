Правоохоронці затримали генерального директора підприємства, який під час воєнного стану не повернув Національній гвардії узяті в оренду десять вертольотів.

Про це повідомляє пресслужба Офісу Генерального прокурора, передає Укрінформ.
“...Затримано та повідомлено про підозру генеральному директору комерційного підприємства за фактом перешкоджання законній діяльності Збройних сил України та інших військових формувань (ч. 1 ст. 114-1 КК України)”, - йдеться у повідомленні.
За даними слідства, упродовж 2002-2012 років одна з військових частин Нацгвардії надала в оренду підприємству військове майно - 10 вертольотів. Договором оренди було передбачено умову їх обов’язкового повернення у разі запровадження в країні воєнного стану.
Зазначається, що підприємство передало гелікоптери в суборенду для використання в зонах діяльності місій Організації Об’єднаних Націй.
У зв’язку з запровадженням в Україні в лютому 2022 року воєнного стану військова частина звернулась до підприємства з вимогою повернути майно для виконання завдань за призначенням. Однак власник підприємства цього не зробив, продовжуючи отримувати прибутки від використання авіамашин.
Підприємця затримано, вирішується питання про обрання йому запобіжного заходу.
Досудове розслідування у кримінальному провадженні здійснюють слідчі Слідчого відділу Управління СБУ в Кіровоградській області.
Як повідомляв Укрінформ, 24 лютого росія розпочала повномасштабне вторгнення в Україну. Війська рф обстрілюють і знищують ключові об’єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, авіабомб і балістичних ракет.