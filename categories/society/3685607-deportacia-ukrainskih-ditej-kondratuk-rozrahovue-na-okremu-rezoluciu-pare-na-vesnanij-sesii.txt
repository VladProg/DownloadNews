Заступниця Голови Верховної Ради Олена Кондратюк розраховує на окрему резолюцію ПАРЄ на весняній сесії щодо депортації росією українських дітей, а також закликає активніше порушувати на всіх міжнародних майданчиках і зустрічах тему повернення на Батьківщину маленьких українців, яких викрала рф.

Як передає Укрінформ, про це вона написала у Фейсбуці.
«Закликала колег порушувати тему повернення українських дітей на всіх міжнародних майданчиках і зустрічах. Розраховуємо на окрему резолюцію ПАРЄ на весняній сесії, на найближчий саміт лідерів країн-членів Ради Європи, де має звучати це питання. Рада також, що наші зусилля знаходять підтримку Єврокомісії, яка разом із Польщею та ООН започатковують ініціативу щодо пошуку українських дітей», - написала Кондратюк.

Вона нагадала про те, що путіну вже виписали ордер на арешт за викрадення українських дітей, та додала, що попри неодноразові звернення Верховної Ради, реакція профільних міжнародних організацій, які б мали пріоритетно займатися захистом прав дітей, недопущенням їх вивезення до рф, поверненням викрадених дітей в Україну, є дуже слабкою.
«Йдеться передусім про Міжнародний комітет Червоного Хреста, який має такий мандат за Женевською конвенцією», - зазначила вона.
Заступниця Голови Верховної Ради нагадала, що 16 226 українських дітей досі перебувають в російській неволі - насильно депортовані, розлучені із родинами та рідними, насильно усиновлені, діти, що опинилися у так званих "освітніх" таборах, а насправді в таборах геноциду.
Як повідомляв Укрінформ, 21 березня на Батьківщину вдалося повернути 15 депортованих росіянами дітей спільно з їхніми матерями і законними представниками.