Ірина Верещук закликала посольства іноземних держав вжити заходів для виключення незаконного перебування їхніх громадян на тимчасово окупованих територіях України.

Про це віцепрем'єр-міністр – міністр з питань реінтеграції тимчасово окупованих територій повідомила у Телеграмі, передає Укрінформ.
"У звʼязку з напруженою ситуацією на лінії зіткнення, звертаюсь до посольств іноземних держав, акредитованих у Києві. Прошу вжити додаткових заходів для виключення незаконного перебування ваших громадян на тимчасово окупованих територіях України. Про поїздки дітей на відпочинок до Криму не може бути й мови", – написала Верещук.
Вона пояснила, що окупанти можуть використати громадян іноземних держав як "живий щит або сакральних жертв".
За її словами, по деталі з цього приводу посольства можуть звертатися до МЗС або Мінреінтеграції.
Як повідомляв Укрінформ, раніше стало відомо, що робота «Кримського титану» порушена до критичного рівня.