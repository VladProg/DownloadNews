Уряд і спецслужби Білорусі разом із владою РФ безпосередньо причетні до незаконного вивезення дітей з тимчасово окупованих територій України.

Про це йдеться в офіційному повідомленні Державного департаменту США, передає Укрінформ.
«Програма Conflict Observatory, що підтримується Державним департаментом США, оприлюднила звіт, у якому детально описується причетність Білорусі до систематичного вивезення Росією дітей з України під час незаконної та неспровокованої війни», - зазначає Держдеп.
При цьому наводяться дані Yale Humanitarian Research Lab, партнера програми, відповідно до яких, понад 2400 дітей віком від шести до 17 років були вивезені з окупованих РФ регіонів України до «Дубрави» та 12 інших об’єктів у Білорусі. Там здійснювалося політичне й культурне перевиховання та військова підготовка в інтересах Білорусі й Росії.
«У звіті робиться висновок, що ці операції координуються на найвищому рівні обох урядів і проводяться за сприяння сил безпеки кожної країни, а також ультранаціоналістичних груп бойовиків», - вказали в Держдепі.
У звіті також зазначається, що здебільшого вивозяться діти з уразливих верств населення, в тому числі з обмеженими можливостями, з малозабезпечених сімей, а також діти військових та сироти.
«Цих дітей переселяють до Білорусі чи Росії, потенційно без згоди їхніх сімей та чіткої можливості для повернення додому», - зауважує Держдеп.
У зовнішньополітичному відомстві наголосили, що Сполучені Штати продовжать притягувати до відповідальності осіб, «причетних до зловживань, пов’язаних із війною РФ проти України».
Як повідомляв Укрінформ, було встановлено, що російська влада за підтримки армії депортувала до РФ сотні тисяч українських цивільних осіб, у тому числі дітей, яких насильно розлучили з їхніми родинами.
Фото: АА