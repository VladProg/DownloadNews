В Україну зі Словаччини екстрадували одного з підозрюваних у причетності до корупційної схеми із закупівлі ПЛР-тестів на Covid-19 для Укрзалізниці.

Про це повідомило Національне антикорупційне бюро України, передає Укрінформ.
"З моменту викриття оборудки у червні 2022 року підозрюваний (представник приватного бізнесу) перебував у міжнародному розшуку. Завдяки співпраці з компетентними органами Словацької Республіки, улітку 2023 року його затримали, а екстрадиційний запит України задовільнили", – зазначили в НАБУ.

Після передачі затриманого українській стороні суд обере йому запобіжний захід.
Як нагадали в бюро, слідство встановило, що у вересні-грудні 2020 року Укрзалізниця організувала публічні закупівлі 11 тисяч ПЛР-тестів на Cоvid-19, після чого посадовці підприємства допомогли заздалегідь визначеному товариству з обмеженою відповідальністю перемогти в конкурсних торгах.

Зловмисники узгодили ціни, що на той момент у півтора раза перевищували середньоринкові: 1280 грн за тест замість 837 грн за тест.
Структурні підрозділи Укрзалізниці відмовилися погоджувати укладення договору з переможцем у зв’язку із явною невідповідністю запропонованої ціни ринковим пропозиціям. У такий спосіб вони запобігли розкраданню 4,94 млн гривень.
У червні 2022 року правоохоронці оголосили підозру шістьом особам. Наприкінці жовтня коло підозрюваних збільшилося до восьми.

Як повідомляв Укрінформ, у червні Вищий антикорупційний суд узяв під варту підозрюваного у справі про продаж газу Укрзалізниці.