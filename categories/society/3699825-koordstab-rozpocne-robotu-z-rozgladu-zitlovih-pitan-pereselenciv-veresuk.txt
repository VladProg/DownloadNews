Робота Координаційного штабу з питань реалізації прав і свобод внутрішньо переміщених осіб розпочнеться з розгляду житлових питань.

Про це віцепрем'єр-міністр – міністр з питань реінтеграції тимчасово окупованих територій Ірина Верещук сказала на установчому засіданні цього органу, передає Укрінформ із посиланням на сайт Мінреінтеграції.
«Віцепрем’єрка наголосила на тому, що під час поїздок регіонами до неї часто звертаються внутрішні переселенці. Серед багатьох проблем, які їх турбують, найбільш чутлива – житлова. Тому на найближчий порядок денний було запропоновано винести два питання: місця компактного проживання ВПО та функціонування Реєстру пошкодженого та знищеного майна», – йдеться у повідомлені.
Верещук доручила присутнім представникам міністерств, відомств, обласних військових адміністрацій та громадських організацій провести аналіз існуючих проблем і підготувати пропозиції щодо їх вирішення.
Як повідомлялося, 17 квітня уряд підтримав ініціативу Мінреінтеграції щодо утворення Координаційного штабу з питань забезпечення реалізації прав і свобод внутрішньо переміщених осіб. Мета – послідовно впроваджувати державну політику з підтримки ВПО.