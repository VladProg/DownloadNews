Росія поширює у світі два основні типи пропаганди, направлені на різні аудиторії.

Про це в інтерв’ю Укрінформу розповів президент Світового конгресу українців Павло Ґрод.
“Російська пропаганда ділиться на два типи: груба й делікатна. Перша розповідає дурниці про те, що Україною керує нацистський режим, який негайно треба змінити тощо. Утім, у демократичному цивілізованому світі це не сприймають. Головний споживач такої грубої пропаганди - авторитарні режими й внутрішньоросійська аудиторія. Більшу небезпеку становить делікатна дезінформація, яка, окрім іншого, намагається поширити ворожнечу між біженцями й громадянами країн їхнього перебування”, - сказав Ґрод.
Він додав, що за останні три місяці об’їхав 11 держав Європи “і багато де помічав цей наратив”. “Важливо добитися, щоб політики у всіх країнах вирізняли цю пропаганду й боролися з нею”, - наголосив президент СКУ.
На переконання Ґрода, “небезпечними є й штучні політичні проєкти, які намагаються експлуатувати історичні проблеми, використовуючи символіку вже неіснуючих державних утворень”. “Ці спроби не нові, росіяни вже десятки років намагаються сіяти міжнаціональну ворожнечу. З огляду на це, світовому українству необхідно постійно говорити правду й доносити до громадськості факти про чинну ситуацію”, - підсумував очільник української організації.
Як повідомляв Укрінформ, Світовий конгрес українців вважає сприяння якомога швидшій перемозі України основним пріоритетом своєї діяльності.