Служба безпеки України затримала російського агента, який збирав дані для ракетних ударів по Одеській області.

Як передає Укрінформ, про це СБУ повідомляє у Телеграмі.
Зловмисник збирав розвідувальні дані про дислокацію підрозділів Збройних сил України та переміщення воєнної техніки і товарів стратегічного призначення в районі залізничного мосту у Затоці Білгород-Дністровського району.
Встановлено, що уродженець Одещини упродовж травня в особистій переписці через один із месенджерів передавав представникам росії і білорусі дані, які ворог міг використати при плануванні ракетних ударів та підготовці диверсій на території регіону.

У ході обшуку, проведеного за місцем проживання зловмисника, виявлено та вилучено мобільні телефони з доказами протиправної діяльності.

Зраднику повідомлено про підозру.
Як повідомляв Укрінформ, СБУ нейтралізувала російську агентурну групу, яка збирала дані про оборону причорноморських районів у Миколаївській області.