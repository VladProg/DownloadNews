Вищий антикорупційний суд визнав депутата Рівненської облради винним в одержанні хабаря та зобов'язав його переказати 2 млн грн на дрони для ЗСУ.

Про це повідомляє пресслужба САП у Телеграмі, передає Укрінформ.
«Вищий антикорупційний суд затвердив угоду ро визнання винуватості, укладену між прокурором САП та депутатом Рівненської обласної ради», - йдеться у повідомленні.
Як зазначається, депутат, який також обіймає посаду головного лікаря КП «Рівненський обласний спеціалізований диспансер радіаційного захисту населення», був обвинувачений у тому, що вимагав та фактично одержав від громадянки зі статусом особи, постраждалої внаслідок Чорнобильської катастрофи, яка мала супутні захворювання, 1,2 тис. дол. за оформлення документів, необхідних для ухвалення рішення про інвалідність, пов’язану з наслідками аварії на ЧАЕС.
Суд визнав його винним у вчиненні кримінального правопорушення, передбаченого ч. 1 ст. 368 КК України (Прийняття пропозиції, обіцянки або одержання неправомірної вигоди службовою особою).
Депутату призначене покарання у вигляді штрафу у розмірі 68 тис. грн з позбавленням права обіймати посади, пов’язані з виконанням адміністративно-господарських та організаційно-розпорядчих функцій в закладах охорони здоров’я строком 1 рік.
Окрім того, згідно з умовами угоди, депутат зобов’язується переказати 2 млн грн на потреби Збройних сил України, а саме на проєкт «Армія дронів» у Фонд United 24.
Вирок може бути оскаржений упродовж 30 днів з дня його проголошення.