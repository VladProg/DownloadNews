Робота журналістів полягає не лише в тому, щоб доносити правду, але й у тому, щоб не розпалювати розбіжності та протиріччя.

Цей меседж є головним на 16-му Глобальному медіафорумі Deutsche Welle, який проходить у Бонні 19 і 20 червня, повідомляє кореспондент Укрінформу.






Глобальний медіафорум Deutsche Welle у Бонні / Фото: Ольга Танасійчук, Укрінформ


































«Ваша робота як представників ЗМІ є надзвичайно важливою. Вільні суспільства потребують вільні медіа: доносити правду та притягувати до відповідальності тих, хто має владу. Ця робота також є вирішальною для подолання розбіжностей у такому складному світі», - заявила, звертаючись до учасників, міністерка закордонних справ ФРН Анналена Бербок.
Вона закликала до розуміння іншої сторони, подивитися на ситуацію з іншої перспективи, що «є особливо важливим в умовах російської брутальної війни проти України, від якої страждають люди далеко за межами Європи».

Міністерка зауважила, що в понад 70% країн ситуація зі свободою преси є «проблематичною».
Гендиректор Deutsche Welle Петер Лімбург закликав журналістів бути відповідальними, шукати конструктивні рішення і пам’ятати, що деякі протиріччя можуть бути корисними, а деякі – ні: «Ми потребуємо використовувати соцмережі на користь. Журналісти мають задавати тон».
У центрі уваги медіафоруму є дискурс про важливість журналістики з огляду на «соціальні розбіжності» нашого часу. Тема заходу – «Долання розбіжностей у суспільствах».
Учасники – представники засобів масової інформації майже зі 120 країн, зокрема з України, політики та експерти – дискутують про роль медіа в часи посилення суперечок і роздробленості суспільств. Важливість журналістики в їх подоланні є актуальнішою, ніж будь-коли, підкреслюють учасники.
Конференція зосереджена на таких темах, як баланс ЗМІ між документуванням соціальних потрясінь і активним захистом фундаментальних цінностей і громадянського суспільства; чи не сприяє «занадто активне висвітлення» конфліктів їх подальшому розпалюванню; як війни та репортажі про них впливають на роботу журналістів у довгостроковій перспективі; чи використовує журналістика правильні інструменти для ефективної протидії популізму та інші.
Глобальний медіафорум DW об’єднує медіапрофесіоналів і осіб, які приймають рішення в галузі політики, науки, культури та бізнесу з Німеччини та всього світу, щоб обмінятися думками щодо поточних викликів і повчитися один у одного. Захід проходить у Бонні, де розташована штаб-квартира Deutsche Welle.
Участь у форумі цьогоріч беруть близько 2 000 фахівців.
Розпочався форум з виконання білоруським хором пісні про біло-червоно-білий прапор незалежної Білорусі.