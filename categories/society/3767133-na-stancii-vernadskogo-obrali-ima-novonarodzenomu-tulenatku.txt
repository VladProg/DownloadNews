Тюленятку, яке першим народилося цього року в районі станції "Академік Вернадський", обрали імя – Анвер.

Як передає Укрінформ, про це Національний антарктичний науковий центр повідомляє у Фейсбуці.
"Отже, цього пухнастого красеня вирішили назвати Анвер – похідне від АНтарктида та ВЕРесень. Такий варіант запропонував наш підписник в Інстаграмі Назарій", - ідеться у повідомленні.

Науковці зазначають, що вибір був не з легких, адже загалом вони отримали понад 200 коментарів з іменами для малюка.
"Пропозиції були дуже різні: від Адоніса, бо в перекладі красунчик, до Валерчика на честь нашого "залізного генерала" Залужного. Тож спершу полярники організували ініціативну групу з відбору найцікавіших ідей, а потім визначили переможця шляхом таємного голосування усієї експедиції", - зауважили науковці.


Ім'я Анвер сподобалося більшості, адже воно має оригінальне пояснення, а ще дуже схоже на назву великого острова Анверс, розташованого за півсотні кілометрів на північ від "Вернадського". "В хорошу погоду його чудово видно з нашої станції. Це найбільший острів сусіднього архіпелагу Палмер, на якому знаходиться американська база з такою ж назвою – "Палмер", - зауважили полярники.
Вони щиро подякували всім, хто долучився до конкурсу.
Як повідомляв Укрінформ, у середині серпня на полярну станцію “Академік Вернадський” до місць гніздових колоній повернулися 600 пінгвінів.
Фото: Національний антарктичний науковий центр