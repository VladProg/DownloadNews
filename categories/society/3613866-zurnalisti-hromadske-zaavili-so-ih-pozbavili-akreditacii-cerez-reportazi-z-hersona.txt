Журналістів Hromadske Анастасію Станко та Миколу Пастико позбавили акредитації через репортажі з визволеного від росіян Херсона.

Як передає Укрінформ, про це повідомляє Детектор медіа з посиланням на журналістку Станко.
За її словами, термін, на який зупинена акредитація знімальної групи, не вказаний.
Прескарти журналістів визнані недійсними через "грубе порушення вимог наказу головнокомандувача Збройних сил України №73".
Як зазначив представник Управління зв’язків з громадськістю ЗСУ Євген Єрін, процес позбавлення акредитації триває, тож подібні рішення можуть бути прийняті також щодо інших медіа, які працювали в Херсоні.
За інформацією джерел видання, дозвіл на роботу скасували щонайменше шістьом журналістам знімальних груп, зокрема CNN та SkyNews. Також після визволення у Херсоні працювали знімальні групи Суспільного і Hromadske. Включення з міста було також в етері каналу "Рада".
Як повідомляв Укрінформ, Міністерство оборони України позбавило акредитації деяких журналістів за порушення правил роботи в Херсоні. Так, низці представників медіа скасували дозвіл на роботу, а їхні прескарти визнали недійсними.