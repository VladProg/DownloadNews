Кабінет Міністрів уклав оновлений меморандум із Товариством Червоного Хреста України, який дозволить збільшити фінансування на компенсації людям, які надали тимчасове житло внутрішнім переселенцям у межах програми «Прихисток».

Як передає Укрінформ із посиланням на сайт Міністерства з питань реінтеграції тимчасово окупованих територій, ця домовленість відбулася за сприяння відомства.
«Передбачається, що з 1 жовтня власники житла, які розмістили у себе ВПО, отримуватимуть 900 гривень замість 450 гривень за кожну таку особу на місяць», - зазначили у Мінреінтеграції.
Програма «Прихисток» передбачає надання державної компенсації за житлово-комунальні послуги тим, хто безкоштовно прихистив внутрішньо переміщених осіб із ТОТ чи зон бойових дій.
Як повідомляв Укрінформ, віцепрем'єр-міністр - міністр з питань реінтеграції тимчасово окупованих територій Ірина Верещук раніше наголошувала на необхідності у проєкті держбюджету-2023 передбачити більше грошей для переселенців.