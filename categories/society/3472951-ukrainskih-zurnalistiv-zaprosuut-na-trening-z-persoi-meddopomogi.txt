Національна спілка журналістів України запрошує представників українських ЗМІ, які висвітлюють події в зонах бойових дій, пройти тренінг із надання першої медичної допомоги від провідних міжнародних тренерів.

Як передає Укрінформ, про це повідомляє НСЖУ.
Програма передбачає поєднання теоретичних та практичних модулів із урахуванням специфіки роботи журналістів в Україні.
Учасники тренінгу дізнаються, які існують ризики для журналістів, які висвітлюють події в зонах бойових дій; як підготуватися до роботи в небезпечному середовищі; як надати першу медичну допомогу при травмах, пораненнях, опіках тощо як використовувати вміст аптечки.
Тренінг відбудеться у вівторок, 3 травня, у Києві, у першій половині дня.
Тривалість тренінгу – три години. Кількість місць обмежена.
Точне місце та час проведення будуть повідомлені зареєстрованим учасникам.
Через обмежену кількість місць відбір учасників буде здійснюватися на конкурсній основі. Подати заявку на участь можна за посиланням.
За фактом успішного проходження тренінгу учасники отримають тактичну аптечку із усім необхідним для журналіста в зоні бойових дій.
Організаторами заходу є Національна спілка журналістів України, Фонд 24.02 в партнерстві з ACOS Alliance – коаліцією 130 медіа та журналістських організацій, об’єднаних для підвищення безпеки журналістів по всьому світу.
Як повідомляв Укрінформ, Міністерство культури та інформаційної політики, Міністерство оборони та спільнота Медіарух оприлюднили спільну заяву щодо роботи журналістів в районах бойових дій. Сторони дійшли згоди, що для дотримання безпекових умов журналісти можуть збирати інформацію на місцях відразу після обстрілів, однак оприлюднювати фото і відео щодо подій навколо військових об’єктів – через 12 годин, цивільних – через три години.
Фото з сайту НСЖУ