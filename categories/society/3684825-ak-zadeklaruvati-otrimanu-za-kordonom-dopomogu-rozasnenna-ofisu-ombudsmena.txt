Громадяни України, які скористалися правом на тимчасовий захист в інших країнах, зобов’язані задекларувати як іноземний дохід отриману допомогу від іноземних держав, при цьому податок на такий дохід не сплачується.

Як передає Укрінформ, про це повідомляє Офіс уповноваженого Верховної Ради України з прав людини.
«Мільйони громадян України змушені шукати прихисток в інших країнах після початку повномасштабної війни. Перебуваючи за кордоном, багато хто з них отримують грошову та матеріальну допомогу від іноземних держав та їхніх державних фондів, іноземних кампаній та організацій», - зазначається в повідомленні.
В Офісі омбудсмена надали розʼяснення щодо необхідності декларувати таку допомогу в Україні та платити з неї податки.
«Згідно з Податковим кодексом України, платники податків зобов'язані подавати річну декларацію про майновий стан і доходи з подальшою сплатою податків. Однак чинним законодавством передбачається виняток щодо оподаткування доходів за кордоном. Це стосується осіб та членів сім’ї першого ступеня споріднення, постраждалих внаслідок збройної агресії рф і які скористалися правом на тимчасовий захист за кордоном та отримують допомогу від іноземних держав та їхніх державних фондів», - йдеться у повідомленні.
Отже, громадяни України, які скористалися правом на тимчасовий захист в інших країнах, зобов’язані задекларувати як іноземний дохід отриману допомогу від іноземних держав, їхніх держфондів, іноземних кампаній та організацій. При цьому податок на цей іноземний дохід та військовий збір із суми такої допомоги не визначається та не сплачується.
Як повідомляв Укрінформ, громадяни України, які перебувають за кордоном й отримують від іноземних держав та організацій допомогу, повинні подати до 1 травня декларацію про доходи за 2022 рік.