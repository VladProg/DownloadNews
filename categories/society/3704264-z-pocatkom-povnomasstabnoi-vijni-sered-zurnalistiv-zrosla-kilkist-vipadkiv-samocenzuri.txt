Широкомасштабна збройна агресія росії проти України збільшила кількість випадків самоцензури серед журналістів

Про це сказала політична аналітикиня Фонду “Демократичні ініціативи” імені Ілька Кучеріва Поліна Бондаренко під час презентації дослідження в Укрінформі.
“78% заявили, що з початком повномасштабної війни випадки самоцензури серед журналістів збільшилися. І здебільшого, коли журналісти вдавалися до самоцензури, то їх до цього підштовхував страх помилитися чи те, що вони не зможуть верифікувати своє джерело інформації, якщо їх про це попросять”, - наголосила Бондаренко.
Згідно з результатами дослідження, серед чинників, які змушують журналістів до самоцензури, 45% опитаних назвали власні переконання, 44% - страх залишитися без роботи, 38% - зважають на суспільну думку, 37% - тиск з боку власника ЗМІ, 35% - тиск з боку органу влади.
У результатах дослідження вказано, що у 2019 році ситуація була дещо іншою - найбільше до самоцензури журналістів схиляли страх втратити роботу — 74% і тиск власника ЗМІ - 55%.
Як зазначив експерт Центру громадянських свобод Володимир Яворський, якщо раніше головною такою проблемою для журналіста був власник ЗМІ, то на сьогодні є низка інших проблем, які виходять на перше місце, перш за все мова іде про самоцензуру і цензуру органів влади.

“Кількість журналістів дуже суттєво зросла, які відповідають, що вони піддаються самоцензурі, що вони не пишуть ті матеріали, які би могли писати, вони поширюють суспільно-важливу інформацію, і це відбувається під тиском або від того, що це є не популярним, або із посиланням на те, що є війна. Або що це важливо в інтересах країни”, - зауважив Яворський.
Він застеріг, що це може призвести до погіршення ситуації зі свободою слова.
“Коли оцей аргумент починає залучатися, що це в інтересах країни, особливо в умовах війни, то багато журналістів схиляються до того, що вони можуть в інтересах країни в умовах війни обмежувати себе в поширюванні певної інформації. І в принципі, якщо далі це буде продовжуватися, будуть далі ці обмеження зберігатися, буде далі тривати війна, то я боюся, що ще більше журналістів будуть схильні до цього, і це буде впливати на серйозне погіршення ситуації зі свободою слова. Власне, це є одна з найнебезпечніших тенденцій, що ті, хто захочуть обмежувати свободу слова, вони будуть використовувати таку мотивацію для журналістів, що це потрібно країні, і в нас є війна, і в суспільстві такі погляди не є популярними. Тобто це три мотиви які на сьогодні будуть стимулювати тих, хто бажає запроваджувати цензуру”, - вважає експерт.
Соціологічне дослідження “Виклики для свободи слова та журналістів в умовах війни” проведене Фондом “Демократичні ініціативи” імені Ілька Кучеріва на замовлення Центру прав людини ZMINA за підтримки Представництва Freedom House в Україні трьох фокус-групових дискусій із 33 журналістами та особами, дотичними до журналістської діяльності (викладачі журналістики, керівники медіа, медіаексперти, блогери), ці дискусії відбулися у грудні 2022 року (якісне дослідження); а також експертне опитування 132 журналістів з різних регіонів України, проведене з 18 по 27 січня 2023 року (кількісне дослідження).
Для порівняння наводяться дані подібного опитування, проведеного з 30 травня по 14 червня 2019 року, в якому взяли участь 127 журналістів.