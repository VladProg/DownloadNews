На нещодавно звільненій території Херсонщини та міста Херсон цього тижня планують розпочати виплати пенсій та допомоги тим, хто пережив окупацію.

Про це під час брифінгу зазначила віцепрем’єр-міністр – міністр з питань реінтеграції тимчасово окупованих територій Ірина Верещук, передає коресподент Укрінформу.


"Щодо звільненого Херсона та ще звільненої частини Херсонської області від окупантів. Цього тижня ми плануємо розпочати виплату пенсій, Укрпошта вже планує свої поїздки, а також виплату одноразової допомоги тим, хто пережили окупацію - по 2 200 грн", - сказала Верещук.
Вона додала, що банки, які повернуться на Херсонщину, допоможуть здійснити всі інші соціальні виплати. Так, Ощадбанк та Приватбанк вже готуються і розуміють де і як будуть працювати їхні відділення.
Відповідаючи на запитання щодо можливого притягнення до відповідальності людей, які в окупації отримали російські паспорти, Верещук зазначила: "Щодо людей, які отримали російські паспорти, - питання індивідуального підходу. Звичайно, що стабілізаційні заходи проводяться, є і питання колаборантства, але загалом наша позиція як влади - не всіх і не під одну гребінку".
Урядовець зазначила, що не можна звинувачувати людей в колаборантстві тільки тому, що вони проживали на тимчасово окупованій території: "Такого не буде, ми знаємо скільки людей не змогли виїхати в силу того, що не було евакуаційних коридорів, ми про це говорили публічно. Позаяк не було можливості, люди відмовлялися їхати у депортацію у рф, це був черговий злочин, який вчинила росія щодо наших людей. Зараз їх звинувачувати лише тому, що вони там перебували - такого не буде, кожен підхід буде індивідуальним".
Верещук пояснила, що, якщо людина умовно пенсійного віку, яка змушена була отримати хоч якісь документи для того, щоб отримати хоч якусь соціальну допомогу чи пенсію, звичайно ніхто її карати не буде. А якщо це були люди, які обіймали адміністративні посади, які своїми діями підтримували загарбників та спонукали інших людей до цього, чи складали списки певних категорій населення та передавали окупантам, то "розмова з ними буде відповідно до чинного законодавства".
Крім того, Вещещук додала, що однією з проблем Херсонщини є замінування територій, тому закликала утриматись від поїздок на нещодавно звільнену територію області.
Як повідомлялося, 11 листопада Президент Володимир Зеленський заявив, що Херсон повертається під контроль України.
12 листопада в Офісі Президента повідомили, що в Херсоні та області вже розпочали роботу голова обласної військової адміністрації Ярослав Янушевич, співробітники Національної поліції та Служби безпеки України.
Херсон був окупований росіянами 2 березня, а звільнений українською армією 11 листопада.