Обвинувачений у державній зраді журналіст Василь Муравицький у клопотанні до Корольовського районного суду Житомира поінформував, що перебуває на території Європейського Союзу.

Про це стало відомо під час засідання суду, повідомляє кореспондент Укрінформу.
«Повідомляю суд, що внаслідок загрози життю через агресію російської федерації зараз перебуваю на території ЄС. Поруч із моїм місцем прописки та проживання розташований військовий об’єкт, по якому вже завдано ракетно-бомбових ударів... Унаслідок загрози життю не можу з’явитися на чергове судове засідання. Прошу визнати це як неявку з поважних причин», - йдеться у клопотанні.
Натомість прокурор Вадим Левченко заявив клопотання щодо запиту до Державної прикордонної служби стосовно надання інформації про перетин кордону Муравицьким, яке суд задовольнив.
При цьому колегія суддів не визнала причину неявки обвинуваченого на засідання поважною.
Адвокат Марина Шолодько зазначила, що не має зв’язку з підзахисним. За її словами, після з’ясування місця перебування Муравицького суд має направити йому пропозицію продовжувати розгляд справи у режимі відеоконференції.
Натомість суддя Людмила Шимон зауважила, що райсуд близько 10 разів пропонував проводити засідання у режимі відеоконференції, але на жодне реакції Муравицького не було.
Наступне засідання у справі заплановане на 7 червня.
Як повідомлялося, у серпні 2017 року СБУ викрила житомирського журналіста та блогера Василя Муравицького, який публікував антиукраїнські матеріали на російських сайтах. Його обвинуватили у державній зраді. Спочатку він перебував під вартою, проте надалі йому поступово послаблювали запобіжний захід.
Раніше адвокат обвинуваченого Марина Шолодько підтвердила Укрінформу, що Муравицький перебуває за кордоном.
За інформацією центру правової допомоги «Соотечественники», він отримав політичний притулок у Фінляндії.