У Львові дружина Президента України Олена Зеленська зустрілася зі спеціальною представницею Генерального секретаря ООН із питань сексуального насильства в умовах конфлікту Прамілою Паттен.

Як передає Укрінформ, про це дружина Президента України Олена Зеленська заявила у Фейсбуці.
“Причина жахливих російських злочинів протягом довгих дев’яти років зводиться до одного слова: безкарність. росія відчула, що їй усе зійде з рук. Ось чому міжнародна конференція “Об’єднані заради справедливості” (United for Justice), що стартувала у Львові, дуже важлива. Вона має стати юридичним “Рамштайном”, який допоможе об’єднати зусилля, щоб притягнути всіх винних у вчиненні міжнародних злочинів проти України до відповідальності”, - зазначила перша леді.
Зеленська додала, що "рада вітати на конференції спеціальну представницю Генерального секретаря ООН із питань сексуального насильства в умовах конфлікту". Паттен активно свідчить про використання армією російської федерації сексуального насильства в Україні як зброї.
За словами Зеленської, на Паттен тиснуть рф і її спільники, навіть надсилають погрози на електронну адресу.
Перша леді подякувала Паттен за сміливість і принциповість.
“Буквально за кілька днів, 6 березня, у штаб-квартирі ООН на 67-й сесії Комісії зі становища жінок разом представимо “Досвід України та ООН у реагуванні та запобіганні сексуальному насильству під час конфліктів”. Там же, у Нью-Йорку, покажуть серіал “Сексуальні злочини армії рф в Україні” – проєкт, ґрунтований на реальних історіях і свідченнях тих, хто постраждав від сексуального насильства російських військових, або очевидців цих злочинів”, – повідомила Зеленська.
За словами першої леді, “cвіт має знати правду, навіть таку, що шокує. Має бачити, що загарбник чинить з українцями. Лише так, через максимальний розголос, покараємо винних і віднайдемо справедливість”.

Як повідомляв Укрінформ, станом на кінець лютого з початку повномасштабної війни з російською федерацією поліція відкрила 64145 кримінальних справ щодо злочинів росіян і їхніх поплічників в Україні.