На європейській олімпіаді з інформатики для дівчат команда України у складі чотирьох учасниць здобула три золоті та одну бронзову медалі.

Про це повідомляє Міністерство освіти і науки України у Телеграмі, передає Укрінформ.

«З 16 до 23 жовтня 2022 року в Анталії (Туреччина) відбулась Європейська олімпіада з інформатики для дівчат. В олімпіаді взяли участь 155 учасниць із 42 країн», - йдеться у повідомленні.

Зазначається, що команда України у складі чотирьох учасниць здобула три золоті та одну бронзову медалі. Це найкращий командний результат серед усіх країн-учасниць.
Українську команду представляли учениця 10-го класу Київської гімназії «Академія» Аліса Потьомкіна, яка здобула золоту медаль, посівши 2-ге місце (тренер – Мельник В.І.), учениця 11-го класу Хмельницької гімназії №1 Дарина Карпенко, яка здобула золоту медаль, посівши 4-те місце (тренер – Попик А.В.), випускниця Кременчуцького ліцею «Політ» Юлія Татарінова, яка здобула золоту медаль, посівши 8-ме місце (тренер – Мельник В.І.), а також учениця 11-го класу Інтернаціональної школи Лінцу (Австрія) та дистанційної школи «Оптіма» Уляна Маланяк, яка здобула бронзову медаль, посівши 27-те місце (тренер – Попик А.В.).
Як повідомляв Укрінформ, українець Куриленко виграв «бронзу» молодіжного чемпіонату світу з вільної боротьби.


Фото: Міносвіти