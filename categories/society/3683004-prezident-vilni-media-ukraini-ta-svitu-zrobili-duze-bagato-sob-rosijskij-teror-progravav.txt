Президент України закликав ЗМІ ще активніше поширювати правду про російську агресію та про те, як наша країна повертає українцям і всім європейцям свободу й безпеку.

Як передає Укрінформ, про це Володимир Зеленський сказав у відеозверненні наприкінці 385-го дня війни.
"Звернувся до учасників і учасниць потужної британської конференції Спілки редакторів. Це зібрання провідних медійників Сполученого Королівства, сильних журналістів, сильних редакторів. Людей, які фактично присвятили своє життя свободі – свободі слова. Закликав їх іще активніше поширювати правду про російську агресію, про наших людей, яким Росія ламає життя, про наш захист, який повертає українцям та всім європейцям свободу й безпеку", - сказав глава держави.

Відео: Офіс Президента

Президент підкреслив, що медійники в Україні та за кордоном зробили вагомий внесок у програш російського терору: "Журналісти – вільні медіа України та світу – за час цієї війни зробили дуже багато, щоб російський терор програвав. Щоб російська пропаганда програвала. І я хочу підкреслити: зробили це просто тим, що поширювали інформацію про те, що відбувається тут і зараз в Україні, у Європі, у світі. Просто поширювали правду".
Також він зазначив, що зустрівся з представниками американського журналу The Atlantic: власницею видання Лорен Павелл Джобс, головредом Джефрі Голдбергом та публіцисткою Енн Епплбаум. Обговорювалося використання сучасних технологій у військовій сфері та цивільному житті.
"Вийшла дуже змістовна розмова. Зокрема, про те, як ми використовуємо сучасні технології, щоб посилити наших воїнів, наші інституції. Про нашу армію дронів, яка ставатиме тільки більшою й потужнішою. Про наших айтівців, які допомагають берегти Україну. Про загрози, створені росією в кібер- та інформаційному просторі", - підсумував Президент.
Фото: ОП