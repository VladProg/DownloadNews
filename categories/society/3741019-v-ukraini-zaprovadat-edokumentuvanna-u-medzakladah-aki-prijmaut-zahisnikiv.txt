Влада працює над впровадженням електронного документування у всіх медичних закладах, які приймають українських захисників.

Як передає Укрінформ із посиланням на Урядовий портал, про це Прем'єр-міністр Денис Шмигаль сказав, відвідавши разом із першою леді Оленою Зеленською військових, які проходять реабілітацію в медичному реабілітаційному центрі у Вінниці.
«Перехід до електронного документування — це прогресивний крок для української реабілітації. Послуги та довідки мають «ходити» за пацієнтом. Це нові підходи, зокрема до ветеранської політики. МОЗ та всі дотичні міністерства працюють над тим, щоб такий підхід був системним та стосувався всіх закладів, що приймають українських захисників і захисниць», — сказав Шмигаль.

Урядова команда ознайомилася з діяльністю відділення реабілітації та новим функціоналом, який дозволяє обліковувати інформацію про реабілітаційну допомогу в електронній системі охорони здоров’я.
Зі свого боку перша леді Олена Зеленська зауважила, що всі, хто зараз потребує реабілітації, мають отримувати допомогу якісніше та швидше, тому що всі дані про прогрес людини будуть зберігатися в її електронній медичній картці.
«Менше часу на різного роду довідки та висновки, які тепер доступні в електронній базі, означає більше часу на заняття з фізичним терапевтом та ерготерапевтом. Це дорогоцінний час для відновлення, щоб повернутися до повноцінного життя», — зазначила вона.

Як повідомлялося, розбудова ефективної системи реабілітації є ініціативою першої леді Олени Зеленської. Розробка електронного документування реабілітаційної допомоги відбулася в межах проєкту «Реабілітація травм війни в Україні» за фінансової підтримки Швейцарії, Європейського Союзу та Nova Ukraine.
Фото: Урядовий портал