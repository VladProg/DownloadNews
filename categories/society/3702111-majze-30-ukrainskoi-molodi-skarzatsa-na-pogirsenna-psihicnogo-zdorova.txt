82% молодих людей засвідчили втрати через війну - найчастіше це проблеми через відключення електроенергії - 46%, зниження доходу - 36%, погіршення психічного здоров'я - 29%.

Про це під час презентації дослідження «Вплив війни на молодь в Україні» повідомив представник ГО «Аналітичний центр Cedos» Іван Вербицький, передає Укрінформ.
“82% молодих людей засвідчили втрати через війну. Під час проведення опитування, найбільше молодих людей хвилювали проблеми через відключення електроенергії - про них згадали 46% опитаних”, - сказав він.

Також, за результатами дослідження, найчастіше респонденти скаржились на зниження або втрату доходу - 36% погіршення психічного здоров'я - 29%, розрив стосунків із друзями або членами сім'ї - 18%, розлука з сім'єю - 18%, переміщення в інші населені пункти - 16%, смерті друзів або членів сім'ї - 14%, мобілізація в ЗСУ - 9%, пошкодження житла - 6%, отримання травм, пов'язаних з воєнними діями - 6%.
Крім того, молодь відзначила і такі проблеми, як переміщення за кордон - 6%, втрата майна - 5%, втрата житла - 5%, окупація населеного пункту - 4%, припинення здобуття освіти або неможливість її почати - 3%, відкладання запланованої операції або візиту до лікаря - 2%, користування базовими соціальними послугами - 2%, мародерство російських військових - 2%, тортури та знущання з боку російських військових - 1%.
18% респондентів не відзначили нічого зі списку.

Вибірка дослідження молоді на території підконтрольній Україні склала 2064 респонденти віком 14-34 роки. Опитування проводилось з 21 листопада по 7 грудня 2022 року методом інтерв'ю віч-на-віч вдома у респондентів.
Як повідомляв Укрінформ, у Всесвітній організації охорони здоров’я (ВООЗ) заявили, що 10 мільйонів українців, або приблизно чверть населення, можуть страждати від розладу психічного здоров’я у зв’язку з російсько-українською війною.
Перше фото з сайту: ukraine.ureport.in