АТ «Укрпошта» ввела в обіг та погасила штемпелем «Перший день» новорічну поштову марку «Переможного Нового року!». ЇЇ тираж – 720 тисяч примирників, а номінальна вартість – 12 грн.

Про це Укрінформу повідомили в пресслужбі поштового оператора.






Укрпошта випустила марку «Переможного Нового року!» / Фото: Євген Котенко, Укрінформ




































«Поштові марки воєнного часу слугують маркером подій, фіксуючи та візуалізуючи їх. І хоча війна суттєво змінила наші плани, ми не повинні відмовлятися від традицій. Саме тому навіть у цей складний рік Укрпошта випускає новорічну марку. І нехай у колекції марок воєнного часу ця буде єдина новорічна, і вже наступного року Укрпошта випустить традиційну новорічну марку про мирні свята», - зазначив генеральний директор Укрпошти Ігор Смілянський.
Зазначається, що тираж марок – 720 тис. примірників або 120 тис. аркушів. Номінальна вартість поштової марки – 12 грн. Поштовий випуск включає марковий аркуш, немаркований художній конверт «Переможного Нового року!» і художню картку «З Різдвом!» за ескізом Олександра Охапкіна, який у народному голосуванні посів 2-ге місце. Вартість набору – 88 грн.
На марці «Переможного Нового року!» зображено дівчину і українського військового, яких розлучила велика війна: вона – на самоті зустрічає новорічні свята, він – на лінії зіткнення з ворогом. Продовження історії в сюжеті конверта «Перший день»: попри всі випробування – пара нарешті разом, вони зустрічають наступний Новий рік у вільній і мирній Україні.
Конкурсний ескіз видозмінено з урахуванням побажань учасників народного голосування: на підвіконні запалені свічки – невід’ємний атрибут року, що минає, а поле бою вкрите снігом. Його авторкою стала одинадцятикласниця з Миколаєва Валерія Михайлова.
Придбати поштовий випуск «Переможного Нового року!» можна, починаючи з 19 грудня у відділеннях Укрпошти по всій країні, а також в офіційному онлайн-магазині Укрпошти.