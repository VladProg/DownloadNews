Військовозобов’язаним жінкам під час воєнного стану виїзд за кордон обмежений.

Про це юрист Володимир Кияниця повідомив у коментарі Укрінформу.
«Так, для військовозобов’язаних жінок, як і для чоловіків під час воєнного стану виїзд за кордон обмежений. Це не стосується тих, хто не підлягає призову на військову службу під час мобілізації. Приміром, жінок, які мають неповнолітніх дітей», - заявив юрист.
Також Кияниця зауважив, що за законом військовозобов’язані жінки, які перебували за кордоном, мають після повернення додому в семиденний строк стати на облік у територіальному центрі комплектування за місцем проживання.
Юрист підкреслив, що українські жінки, які зараз перебувають за кордоном, поки вони не стали на військовий облік, не є військовозобов’язаними. «Від жінок просто очікують, що вони якнайшвидше прийдуть до своїх «військкоматів». До того ж ніхто не сподівається, що всі жінки, які за спеціальністю підлягають військовому обліку, повернуться відразу після 1 жовтня - у країні йде війна, і вони там знаходяться, щоб вберегти себе та своїх дітей. Повторимо - до кінця року ніяких покарань не передбачено. А потім, треба сподіватися, і війна закінчиться», - заявив юрист.
Як повідомляв Укрінформ, у липні заступниця міністра оборони Ганна Маляр заявила, що про обов’язкову постановку на військовий облік жінок наразі не йдеться, а за власним бажанням мобілізувалися до лав до ЗСУ від початку повномасштабного вторгнення росії близько тисячі жінок.