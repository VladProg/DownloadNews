Дружина Президента України Олена Зеленська подякувала британському Прем’єр-міністру Борису Джонсону за лист до українських дітей та розповіла про програми для українців у Великій Британії.

Як передає Укрінформ, про це дружина Президента зауважила у Телеграмі.
“Надзвичайно важливо, коли політики нині допомагають Україні виграти війну — на економічному, дипломатичному фронтах. Проте безцінно, коли політики при цьому пам’ятають про найдорожче, що є в України, й заради кого ця боротьба — про наших дітей”, - написала Зеленська.
Вона процитувала лист Джонсона: “Ви можете бути розлучені з друзями, які залишились вдома, але у вас є мільйони інших по всьому світу. Тут, у Сполученому Королівстві, ми вивішуємо українські прапори на наших будинках, офісах, церквах, магазинах та ігрових майданчиках, навіть з мого власного даху на Даунінг-стріт, де вікна заповнені соняшниками, намальованими британськими дітьми”.
За словами Зеленської, це не просто слова, адже нині у Великій Британії діють програми для українців: Ukrainian Family Scheme, Homes for Ukraine. Завдяки їм британські сім’ї приймають у себе вдома українські родини, жінки можуть отримати дозвіл на роботу, а діти - продовжувати навчання й не чути сирени.
Як повідомила перша леді, на завершення Прем’єр-міністр Великої Британії пише: "Я вірю, як і ваш Президент, що Україна виграє цю війну. Я всім серцем сподіваюся, що незабаром ви зможете повернутися до своїх домівок, шкіл, сімей. І що б не трапилося, як би довго це не зайняло, ми у Великій Британії ніколи не забудемо вас і завжди будемо з гордістю називати вас нашими друзями”.
Зеленська висловила упевненість, що жодна українська сім’я не забуде про цю підтримку.
“Як я казала раніше у своєму інтерв’ю для Good Morning Britain, британці, британський уряд одними з перших виявили свою принципову і непохитну підтримку Україні, ставши дороговказом для багатьох інших країн. Дякуємо за це”, - підкреслила дружина Президента.
Як повідомляв Укрінформ, Прем’єр-міністр Великої Британії Борис Джонсон написав відкритого листа українським дітям на тлі російської агресії проти України.
Фото: Фейсбук Олени Зеленської