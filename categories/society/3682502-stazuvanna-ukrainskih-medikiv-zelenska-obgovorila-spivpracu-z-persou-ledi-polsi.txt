Перші леді України та Польщі Олена Зеленська і Агата Корнгаузер-Дуда обговорили співпрацю а рамках програми HEMS зі стажування українських медиків екстреної медицини та стажування медиків України у польських опікових центрах.

Як передає Укрінформ, про свою відеозустріч з польською колегою і плани щодо майбутнього навчання українських медиків у Польщі розповіла Зеленська у Телеграмі.
"Відбулося стажування українських команд опікових центрів у Східнопольському центрі лікування опіків і реконструктивної хірургії. 39 лікарів відпрацювали першу допомогу при опіках – це саме та травма, яку отримують зараз цивільні та військові українці через російські обстріли. Тож нові навички, здобуті на курсі, врятують багато життів. Наразі триває стажування останньої групи лікарів. Уже традиційно – особисту участь у зустрічі й облаштуванні українських медиків взяла перша леді Польщі Агата Корнгаузер-Дуда, з якою ми і задумували цей курс. І будемо продовжувати. Сьогодні якраз обговорили це у відеоспілкуванні", - написала Зеленська.

Вона нагадала, що в межах програми HEMS (гелікоптерна екстрена медична допомога - ред.) уже 49 медиків із Центру екстреної медичної допомоги МОЗ, а також із Івано-Франківського, Київського, Львівського, Одеського, Черкаського обласних центрів екстреної медичної допомоги пройшли навчання у складі польських аеробригад на гелікоптерах (Helicopter emergency medical services, HEMS).
Під час навчання було відпрацьовано допомогу у випадку раптової зупинки серця на борту гвинтокрила та передачу пацієнта до машини швидкої допомоги; виліт на раптову зупинку кровообігу, ДТП, опіки, травми тощо; співпрацю з медиками у машині швидкої медичної допомоги та з пожежниками.
За словами Зеленської, у ході відеозустрічі перші леді двох країн також обговорили нові проєкти навчання і стажування українських медиків. Йдеться, зокрема, про навчання в Польщі українських психологів і психіатрів – для національної програми психологічної допомоги та навчання для наших медиків із реабілітації поранених.

Крім цього, Зеленська і Корнгаузер-Дуда обговорили перспективи запровадження в Україні проєкту, ініційованого ДСНС і надзвичайно актуального для української системи освіти, "Безпечна школа". Йдеться про створення в українських школах, за прикладом польських, спеціальних класів, де учні вивчають пожежну та цивільну безпеку. У Польщі такі класи називаються ognik.
Перші леді двох країн також не оминули увагою вкрай важливої теми повернення викрадених росією українських дітей.
"Наприкінці лютого-2023 Єврокомісія оголосила спільну ініціативу з Польщею щодо викрадених росією українських дітей. Ініціатива передбачає спільні зусилля з пошуку дітей та покарання для викрадачів. Рішення про конкретні кроки має затвердити Прем’єр Польщі найближчим часом", - зазначила Зеленська.
Як повідомлялося, у польських шпиталях лікуються десятки українських військових, які отримали поранення в результаті російської збройної агресії проти України.
У грудні минулого року в Польщі на кількох авіаційно-рятувальних базах розпочалось навчання українських медиків з України із евакуації повітряним шляхом поранених військових і цивільних осіб.
Цей проєкт реалізовується у рамках ініціативи перших леді України та Польщі.
Фото: Олена Зеленська, Телеграм