Президент України Володимир Зеленський привітав адвокатів із професійним святом - Днем адвокатури.

Як передає Укрінформ, про це ідеться в повідомленні на сайті глави держави.
Зеленський подякував "багаточисельній адвокатській спільноті, яка докладає максимум зусиль для ефективного захисту та правової допомоги громадянам у цей складний для країни час, яка на міжнародній арені домагається притягнення до відповідальності винних у розв’язанні та веденні цієї агресивної війни проти України".
"Вірю в те, що непорушною заповіддю для вас і надалі буде розуміння відповідальності за результати такої кропіткої праці, а високий фаховий рівень, професіоналізм, честь, гідність, принциповість завжди слугуватимуть підґрунтям для належного виконання покладених обов'язків", - зазначив глава держави.
Також Президент висловив переконання, що професійна діяльність адвокатів допомагатиме їм розвивати адвокатуру "як незалежний самоврядний інститут та утверджуватиме Україну як європейську, демократичну та правову державу".
"Будьте вірними присязі, слугуйте захисту Батьківщини й кожного українця та наближайте нашу спільну Перемогу", - наголосив Зеленський і побажав миру, міцного здоров’я, мужності і незламності.
Як повідомлялося, в Україні щороку 19 грудня відзначається День адвокатури. Свято встановлене згідно з указом Президента від 2 грудня 2002 року.
Фото: ОП