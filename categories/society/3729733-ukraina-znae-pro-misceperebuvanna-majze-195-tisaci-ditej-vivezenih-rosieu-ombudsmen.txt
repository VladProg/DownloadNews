Україна має інформацію щодо місця перебування 19 498 дітей, вивезених Росією.

Про це уповноважений Верховної Ради з прав людини Дмитро Лубінець повідомив у інтерв’ю LB.ua, передає Укрінформ.
«19 498 (дітей - ред.) верифіковано. Приблизно верифіковано. Вони перебувають або на тимчасово окупованій території України, або на території РФ. І ми знайшли відомості, що це саме ці конкретні діти, які з конкретного українського населеного пункту і перебувають у конкретному населеному пункті тимчасово окупованої України або в конкретному населеному пункті РФ», - сказав омбудсмен.
За його даними, росіяни всиновили 365 українських дітей.
Омбудсмен розповів про випадок усиновлення хлопчика Сергія з-під Маріуполя. Він став жертвою збройної агресії РФ двічі. Уперше у 2015 році, коли його товариш приніс міну і вона вибухнула. Той хлопець загинув, а у Сергія пошкоджені обличчя, око, нога. Потім - у 2022 році, коли Маріуполь і навколишні села були окуповані, хлопця затримали російські військові, привезли в Донецьк, де він перебував у приміщенні лікарні. 15-річному хлопцю сказали, що вивезуть на територію РФ, проте він заявив, що не хоче до РФ. Його батьки померли, але є рідна сестра в Запоріжжі, є сім'я, яка хоче його забрати. Але його все ж вивозять у Ростов.
«Прилітає Львова-Бєлова, формує групу з 37 дітей, здається. І він у складі цієї групи прилітає в Москву. Записується купа пропагандистських роликів, як українські діти дякують російським військовим за те, що вони їх врятували. Насправді все це муляж, картинка. Потім відбувається процес так званого усиновлення, коли просто так: ти – в ту сім'ю, а ти – в оту сім'ю. Російські сім'ї вже були підготовлені», - зазначив Лубінець.
За його словами, російські сім'ї за кожну прийняту українську дитину отримують 28 тисяч рублів на місяць (близько 300–400 дол.), а якщо дитина з інвалідністю – 156 тисяч рублів, тобто 2000 доларів.
«Він (Сергій - ред.) приїжджає – умов нема. Окрім нього, в сім’ї вже троє дітей... Із Сергієм ніхто не спілкувався. Йому зразу сказали, що він не може називати себе українцем, використовувати українську мову. Має бути вдячний російській державі за те, що він там», - розповів омбудсмен.
За його словами, хлопця вдалося повернути в першу чергу завдяки тому, що він сам надіслав сигнал, що хоче звідти виїхати. У Київ його привезли 19 грудня.
Як повідомлялося, у грудні 2022 року в Україну вдалося повернути неповнолітнього хлопця, якого загарбники вивезли з Донецької області до Росії.