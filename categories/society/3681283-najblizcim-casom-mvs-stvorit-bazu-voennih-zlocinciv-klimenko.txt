Найближчим часом буде готова база воєнних злочинців, якою Міністерство внутрішніх справ України поділиться з іншими країнами.

Про це заявив міністр внутрішніх справ Ігор Клименко під час зустрічі з послом Естонської Республіки в Україні Каймо Кууском, передає Укрінформ з посиланням на МВС України.
Сторони обговорили посилення Сил оборони України завдяки формуванню «Гвардії наступу», реабілітацію поранених, а також формування безпекового середовища в Україні.
Клименко висловив вдячність естонській стороні за всебічну підтримку.
«Дякую за те, що ви з нами з початку війни. Нині перед Україною стоять ті ж задачі, як і рік тому. У першу чергу разом ми маємо зробити все, аби перемога якомога швидше наблизилася», - заявив міністр.
Як повідомляв Укрінформ, із лютого 28 тисяч добровольців подали заявки для участі в «Гвардії наступу» і на сьогодні практично всі підрозділи вже сформовані.