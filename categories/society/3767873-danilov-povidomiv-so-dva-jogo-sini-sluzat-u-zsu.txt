Секретар Ради нацбезпеки та оборони (РНБО) Олексій Данілов відповів хейтерам, які стверджували, що його діти за кордоном, і заявив, що два його сини служать у ЗСУ.

Про це Данілов розповів у інтерв'ю Наталії Мосейчук на каналі Мосейчук+, передає Укрінформ.
"Звідки ви знаєте, де мої діти? Я точно знаю, де вони є і чим займаються. Коли виходить людина і починає щось там розповідати. Ну, звідки тобі це взагалі відомо? Діти жартують, кажуть, що приїжджають до мене з Лондона, Парижа, Маямі", — сказав секретар РНБО.

Він зазначив, що двоє його синів служать у лавах Сил оборони.
"В одного Париж — це військова частина, у другого — частина територіальної оборони під Києвом у селі. А починати виправдовуватися, щось доводити не бачу сенсу", — додав Данілов.
Як повідомлялося, секретар Ради національної безпеки та оборони Олексій Данілов прокоментував можливість затяжної війни України з РФ.