Система МВС удосконалила плани ефективного реагування під час можливих перебоїв з електропостачанням та готова до оперативної ліквідації їх наслідків.

Про це заявив міністр внутрішніх справ Ігор Клименко, передає Укрінформ із посиланням на МВС.
«Під час кожного блекауту ми збільшували кількість патрулів, які охороняли спокій наших громадян. Поліцейські працювали в екстрапосиленому режимі цілодобово. Завдяки проведеним заходам вдалося не лише уникнути сплеску кримінальних подій під час тривалих відключень енергопостачання, а й досягти зменшення кількості злочинів», - зазначив Клименко на засіданні Конгресу місцевих та регіональних влад.
Глава МВС наголосив, що у разі повторення ситуації з обстрілами критичної інфраструктури російськими загарбниками, буде реалізований і відпрацьований алгоритм дій усіх підрозділів МВС.
Зокрема, за його словами, за потреби готові оперативно відкритися більш як 2200 мобільних і стаціонарних «пунктів незламності» та пунктів обігріву. Органи ДСНС забезпечують функціонування понад 1200 таких об’єктів, ще майже тисяча розгорнуто на базі відділень поліції.
«Ми маємо чіткий список перехресть, які потребують обов’язкового регулювання дорожнього руху. Під час патрулювань у блекаут поліцейські групи наближують маршрути до продуктових магазинів та аптек, інших об’єктів життєдіяльності. Якщо з’явиться необхідність, потрібну інформацію населенню доноситимуть через гучномовці поліцейські та рятувальники», - заявив Клименко.
Він запевнив, що захист критичної інфраструктури нині у пріоритеті. Під охороною Нацгвардії - 113 таких об’єктів регіонального та місцевого значення. А підрозділи поліції охорони взяли під нагляд понад 8300 об’єктів критичної інфраструктури та забезпечення життєдіяльності населення.
«Окремо хочу підкреслити важливість забезпечення повноцінного функціонування укриттів для населення. Кожен українець повинен мати доступ до безпечного укриття. І ми з вами, як представники центральної та місцевої влади, повинні мати порозуміння у цьому питанні, адже безпека громадян залежатиме саме від ефективності нашої співпраці», - зазначив міністр.
Для швидшої взаємодії під час ліквідації надзвичайних ситуацій МВС створює Координаційний штаб, який базуватиметься в Центрі аналітики та прогнозування, а в регіонах - у ситуаційних центрах органів системи МВС. До складу штабу входитимуть і представники місцевої влади.
Як повідомляв Укрінформ, 30 липня Президент Володимир Зеленський провів засідання Конгресу місцевих та регіональних влад в Івано-Франківську.
Фото: mvs.gov.ua