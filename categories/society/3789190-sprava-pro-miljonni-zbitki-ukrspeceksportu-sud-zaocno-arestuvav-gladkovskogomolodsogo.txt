ВАКС заочно арештував сина першого заступника секретаря Ради національної безпеки і оборони Олега Гладковського Ігоря, який є підозрюваним у справі про завдання 13 млн грн збитків державній компанії “Укрспецекспорт”.

Як передає Укрінформ, про Спеціалізована антикорупційна прокуратура повідомляє у Фейсбуці.
“Слідчий суддя ВАКС підтримав позицію прокурора САП та обрав запобіжний захід одному з підозрюваних у справі щодо завдання ДК “Укрспецекспорт” (що входить до сфери управління державного концерну “Укроборонпром”) збитків на майже 13 млн грн, а саме особі, близький родич якої обіймав посаду в Раді національної безпеки і оборони України”, - ідеться у повідомленні.
Суд задовольнив клопотання детективів Національного антикорупційного бюро України, погоджене прокурором САП, та обрав указаній особі запобіжний захід у вигляді тримання під вартою.
Після затримання особи та доставки до місця проведення досудового розслідування слідчий суддя вирішить питання про застосування цього запобіжного заходу.
Як повідомляв Укрінформ, у жовтні НАБУ повідомило колишньому директору ДК "Укрспецекспорт" та сину експершого заступника секретаря РНБО про підозру в організації та вчиненні зловживання службовим становищем, що спричинило збитки державі на суму майже 13 млн грн.
Слідство встановило, що колишній керівник ДК "Укрспецекспорт", зловживаючи своїм службовим становищем, уклав договір із компанією, підконтрольною сину експершого заступника секретаря РНБО України, про придбання бортового радіоелектронного обладнання (висотомірів) за цінами, умисно завищеними майже у 7 разів (близько 450 тис. дол).

Ці дії призвели до того, що Укрспецекспорту завдано збитки у розмірі 12 947 075,99 грн. У свою чергу близький родич колишнього посадовця РНБО України збагатився на цьому на понад 170 тис. доларів – саме стільки він отримав за виконання згаданого контракту.
Оскільки вказані особи перебувають за межами України про підозру їм було повідомлено заочно.
Як повідомлялося, у лютому 2019 року журналісти Bihus.info опублікували розслідування щодо розкрадань в оборонному комплексі. Журналісти стверджували, що ніби до цих схем причетний син колишнього заступника секретаря РНБО Ігоря Гладковського.