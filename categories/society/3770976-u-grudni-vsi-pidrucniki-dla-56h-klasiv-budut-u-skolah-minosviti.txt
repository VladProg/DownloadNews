Вересень 2023 року показав, що підручників для п’ятих і шостих класів не вистачає, однак у грудні вони всі вже будуть у школах.

Як передає Укрінформ, про це в ефірі Українського Радіо розповів заступник міністра освіти і науки Андрій Сташків.
У 2022 році Міносвіти запланувало друкування підручників для п’ятих класів, на ці потреби вже були виділені кошти Кабміном. Але завадило повномасштабне вторгнення, і ці гроші забрали на потреби для ЗСУ. За словами Сташківа, п’яті класи, які підпадали під реформу НУШ, найбільше потребували нових книжок.
"Підручники не друкувалися за бюджетні кошти, бо не було на це в бюджеті жодної копійки. Ми вели перемовини з міжнародними донорами щодо друку, і завдяки їм було надруковано три підручники для п'ятого класу: математика, природничі дисципліни та українська мова", - пояснив він.
Минулого навчального року діти вчилися за електронними підручниками, опублікованими у вільному доступі на сайті Міносвіти, звідки їх можна завантажити.
Заступник міністра розповів, що цього року ситуація з підручниками дещо поліпшилася: було спрямовано 750 мільйонів гривень з держбюджету на друк підручників з основних предметів для шостого класу.
"Це 65-67% від загальної потреби в коштах на друк підручників для п'ятих і шостих класів. Ми надрукували та доставили до 1 вересня підручники з української мови та літератури, зарубіжної, іноземної, історії, математики, правознавства. Залишалася проблема із додрукуванням підручників для п'ятого класу і частини предметів для шостого класу. У вересні уряд ініціював відповідне внесення змін до бюджету і додатково виділив 572 мільйони грн на додрукування саме цих підручників", - зазначив Сташків.
Нині активно укладаються договори, і будуть додруковуватися підручники для п'ятих і шостих класів: "У грудні цього року всі підручники для 5 і 6 класів будуть у школах", - запевнив заступник міністра.
За його словами, у межах реформи в освіті затверджуються нові навчальні програми, інтегровані курси, за якими і друкуються нові підручники. Тому старі підручники для п'ятих і шостих класів не можуть бути використані. Сьомі класи навчаються за старими програмами, тож у них підручники є.
Щодо підручників з історії - для шостого класу вони вже надруковані і доставлені в школи. Для 11-го класу їх надрукують до нового навчального року. Є підручники з історії в другому поколінні, які були надруковані після 2014 року.
Сташків також зазначив, що з підручників зі всесвітньої літератури було виключено ряд російських авторів. Їх замінили на іноземних письменників тих самих часових відрізків. Підручники з української літератури для 10-го класу вже впорядковані, проте ще не надруковані. Планується також оновити наступного року програми і для 11-го класу.
Як повідомляв Укрінформ, у проєкті державного бюджету на 2024 рік закладено 178,8 мільярда гривень на сферу освіти.