Служба безпеки України викрила жителя Київської області, який мобілізувався у Національну гвардію України і збирав для Головного управління Генштабу ЗС РФ (відомого як ГРУ) дані про “Гвардію наступу”.

Як передає Укрінформ, про це повідомляє пресцентр СБУ.
Зрадник збирав розвіддані про дислокацію та переміщення бойових підрозділів “Гвардії наступу” Міністерства внутрішніх справ України.

Передусім російську воєнну розвідку цікавила інформація про місця базування загонів швидкого реагування 4-ї штурмової бригади оперативного призначення “Рубіж”.

Розвіддані інформатора потрібні були загарбникам для підготовки і здійснення прицільних повітряних ударів по українських об’єктах із застосуванням ракет і дронів-камікадзе.
СБУ задокументувала підривну діяльність фігуранта і затримала його на території однієї з військових частин Нацгвардії.
Встановлено, що ворожим поплічником є місцевий житель, якого російська спецслужба залучила до співпраці ще до його мобілізації.
У поле зору агресора він потрапив як активний користувач мережевих інтернет-ігор, де він періодично публікував свої антиукраїнські коментарі.
Виконання завдань росіян він розпочав після призову до Нацгвардії.
Збір розвідданих підозрюваний здійснював у період, коли його залучали до охорони місць розташування військової техніки, озброєння та боєприпасів Сил оборони.
Отримані відомості він передавав загарбникам через месенджер у вигляді медіафайлів з електронними координатами українських об’єктів.
Під час обшуків у фігуранта вилучили мобільний телефон, який він використовував для спілкування з росіянами.
Слідчі СБУ повідомили затриманому про підозру за ч. 2 ст. 114-2 Кримінального кодексу України (несанкціоноване поширення інформації про направлення, переміщення зброї, озброєння та бойових припасів в Україну, рух, переміщення або розміщення Збройних сил України чи інших утворених відповідно до законів України військових формувань, вчинене в умовах воєнного стану).
Зловмисник перебуває під вартою. Йому загрожує до 8 років тюрми.
Як повідомляв Укрінформ, СБУ затримала в Одесі російського шпигуна, який працював водієм у міжнародній благодійній організації.
Фото: СБУ