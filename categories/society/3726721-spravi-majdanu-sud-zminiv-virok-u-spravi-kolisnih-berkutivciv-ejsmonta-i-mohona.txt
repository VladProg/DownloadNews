Апеляційний суд у четвер частково задовольнив скарги представника МВС та Нацполіції у справі ексберкутівців Віктора Ейсмонта та Володимира Мохоня щодо подій розгону Майдану 30 листопада 2013 року, зменшивши суму моральної шкоди для потерпілого з 400 до 50 тис. гривень.

Про це у Фейсбуці поінформувала ГО «Адвокатська дорадча група», передає Укрінформ.
«Справа Ейсмонта-Мохоня — суд зменшив суму моральної шкоди для потерпілого з 400 до 50 тис. грн (вирішив стягнути шкоду тільки з обвинувачених). Таким чином суд частково задовольнив апеляційні скарги представника МВС та Нацполіції», - зазначається у повідомленні.
За даними активістів, апеляційний суд залишив у силі вирок в частині визнання вини та призначення покарання у вигляді 3 років позбавлення волі із забороною обіймати посади в правоохоронних органах упродовж трьох років.
«У своїх скаргах обвинувачені та їхні захисники просили суд виправдати беркутівців, а прокуратура та потерпілі — збільшити термін покарання та визнати, що обвинуваченні виконували явно злочинний наказ та діяли за попередньою змовою групою осіб, а не ситуативно. Суд у своєму рішенні відхилив скарги обвинувачених, прокурора та сторони потерпілих та залишив у силі вирок в частині визнання вини та призначеного покарання», - поінформували в «Адвокатській дорадчій групі».
Обвинувачених тепер мають взяти під варту для реального відбування покарання, зазначається у повідомленні. «У залі суду Ейсмонта та Мохоня не арештовували», - розповіли активісти.
Суд оголосить повний текст рішення 27 червня о 15:00.
Зазначається, що до закінчення розгляду апеляційних скарг вирок не вступає в законну силу - відповідно, обвинувачені не починали відбувати покарання.
В «Адвокатські дорадчій групі» поінформували, що раніше суд визнав двох ексберкутівців винними за трьома статтями: перевищення влади або службових повноважень із застосуванням насильства; протидія мирним протестам та службове підроблення.
«Однак за двома останніми звинуваченнями суд звільнив від покарання у зв'язку із закінченням терміну давності притягнення до відповідальності. Але не знайшов достатньо доказів того, що обвинувачені виконували злочинний наказ», - розповіли активісти.
Як повідомлялося, прокуратура звинувачувала колишнього командира відділення №1 взводу №1 оперативної роти №3 ПМОП «Беркут» — Володимира Мохоня та екскомандира відділення № 2 взводу № 2 оперативної роти №3 ПМОП «Беркут» Віктора Ейсмонта у перевищенні влади та службових повноважень, що супроводжувались діями, які ображають особисту гідність потерпілого.
Їм також інкримінували перешкоджання мирним мітингам і складання та видачу завідомо неправдивих офіційних документів.
20 травня 2021 року відбувся суд, під час якого колишнім бійцям «Беркуту» вручили новий обвинувальний акт. До кваліфікації злочину прокуратура додала пункт про попередню змову, решта — залишилась без змін.
У справі йдеться про затримання протестувальника Максима Федяя 30 листопада 2013 року. За даними слідства, Ейсмонт та Мохонь затримали потерпілого біля стели на Майдані Незалежності 30 листопада 2013 року. Пізніше вони склали на нього рапорт про адміністративне правопорушення, куди внесли неправдиві факти. У подальшому це підтвердив апеляційний суд, який скасував покарання для Федяя.
14 червня 2021 року Шевченківський райсуд Києва оголосив вирок у справі ексберкутівців Віктора Ейсмонта та Володимира Мохоня щодо подій розгону Майдану 30 листопада 2013 року – їм присудили 3 роки позбавлення волі із забороною обіймати посади в правоохоронних органах на 3 роки.