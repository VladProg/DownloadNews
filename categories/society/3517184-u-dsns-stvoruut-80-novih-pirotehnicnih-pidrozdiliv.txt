У Державній службі з надзвичайних ситуацій створюється 80 нових піротехнічних підрозділів для проведення гуманітарного розмінування території України.

Про це повідомила речниця Міністерства внутрішніх справ Альона Матвєєва під час брифінгу в Укрінформі.
“Ми маємо потребу, як у технічному укомплектуванні цих підрозділів, так і у навчанні. Кожен такий підрозділ повинен включати в себе 2 одиниці техніки, інженерне обладнання для розмінування і захисний одяг для працівників”, - зазначила вона.
За словами речниці, для навчання нових піротехніків і підвищення кваліфікації вже працюючих організовано проведення на базі Міжрегіонального центру гуманітарного розмінування та швидкого реагування тренінгів та навчальних курсів.
“До навчання долучилися група естонського персоналу зі знешкодження саморобних вибухових пристроїв Центру рятувальних служб Естонії та Центру оборони, Данська рада у справах біженців та Данська група з розмінування, а також проєкт міжнародної технічної допомоги ОБСЄ «Розвиток потенціалу України з протимінної діяльності»”, - поінформувала Матвєєва.
Вона також зазначила, що наразі фахівців для первинного розмінування вистачає. Та брак кадрів може стати помітним, коли доведеться розміновувати усі деокуповані території.
“Зараз ми справляємося з об’ємом. Проте територій буде ставати все більше. Чим швидше ми будемо їх забирати, тим більше треба буде піротехніків. Можливо, навпаки – піротехніки встигнуть розмінувати ці території і ми перейдемо до інших. Ми зараз говоримо саме про первинне розмінування. Його ми плануємо зробити впродовж року після деокупації всіх територій. А вже розмінування лісів, полів потребує більше часу – від 5 до 10 років”, - підкреслила речниця.
Водночас вона зазначила, що на сьогодні чимало міжнародних партнерів виявляють бажання взяти участь у гуманітарному розмінуванні України. Зокрема, речниця нагадала, що в рамках міжнародної співпраці Міжрегіональним центром гуманітарного розмінування ДСНС підписано меморандуми про співробітництво у сфері протимінної діяльності з Женевським центром гуманітарного розмінування, а також з Хорватським центром протимінної діяльності – Центром випробувань, розробок та навчання.
“Сьогодні багато міжнародних партнерів виявляють бажання щодо направлення в Україну піротехнічних команд для здійснення гуманітарного розмінування. А також допомагають в технічному укомплектуванні піротехнічним підрозділам МВС”, - сказала Матвєєва.
Як повідомлялося, з початку повномасштабного вторгнення рф підрозділи ДСНС вже знешкодили в Україні понад 147 тис. вибухонебезпечних предметів, поліцейські-вибухотехніки – близько 94 тисячі.