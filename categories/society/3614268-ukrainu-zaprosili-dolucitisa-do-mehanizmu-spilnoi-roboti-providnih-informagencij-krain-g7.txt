Україну запросили долучитися до ініціативи Democratic newsroom - спільної роботи провідних інформаційних агенцій країн G7.

Про це повідомив у Телеграмі міністр культури та інформаційної політики Олександр Ткаченко за результатами зустрічі з колегами з країн Групи семи, передає Укрінформ.

"Україну запросили долучитись до нової ініціативи Democratic newsroom - механізм спільної роботи провідних інформагенцій країн G7. Вірю, що разом ми не дамо цьому мороку російської пропаганди ширитися світом", - зазначив він.

Глава МКІП повідомив, що під час зустрічі запропонував колегам план співпраці у форматі інформаційного Рамштайну. Він передбачає три напрямки, зокрема санкції проти російських рупорів пропаганди, криміналізацію поширення дезінформації, а також підтримку українських медіа всередині країни та у світі.
"Та головне - це спільні злагоджені дії всього демократичного світу проти російської інформаційної зброї", - наголосив міністр.
За словами Ткаченко, взяти участь у зустрічі його запросила міністр культури та ЗМІ Німеччини Клаудія Рот, щоб обговорити спільні дії в протидії російській пропаганді і дезінформації.
Як повідомлялося, міжнародна робоча група з питань санкцій проти росії підготувала Дорожню карту рекомендованих індивідуальних санкцій проти російських пропагандистів, артистів, лідерів думок.