Уряд передбачив можливість, що у разі перереєстрації транспортних засобів на інших власників українці зможуть за бажанням залишити за собою номерні знаки.

Про це у Телеграмі поінформував постійний представник Кабміну у Верховній Раді Тарас Мельничук, передає Укрінформ.
“Передбачено можливість у разі перереєстрації транспортних засобів (крім випадків перереєстрації транспортних засобів дітьми, іншим із подружжя, батьками власника), у тому числі в порядку перереєстрації через електронний кабінет водія або засобами порталу “Дія”, у звʼязку зі зміною їх власників, за якими закріплені номерні знаки з відповідною комбінацією цифр, за бажанням особи, яка замовила послугу з перереєстрації, залишення номерних знаків за транспортними засобами”, - заявив він.
Мельничук поінформував, що це можливо за умови сплати цією особою послуги з видачі (заміни) номерних знаків, що видаються за бажанням власників транспортних засобів та містять визначену комбінацію, відповідно до переліку платних послуг, які надаються підрозділами МВС, Національної поліції та Державної міграційної служби, і розміру плати за їх надання.
Як повідомлялося, 29 квітня у Міністерстві внутрішніх справ пояснили, що комбінація літер Z і V на номерних знаках є забороненою.