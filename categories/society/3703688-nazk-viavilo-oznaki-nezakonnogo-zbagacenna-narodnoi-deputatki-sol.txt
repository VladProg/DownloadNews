Національне агентство з питань запобігання корупції виявило ознаки незаконного збагачення народної депутатки Маргарити Шол, щодо якої Вищий антикорупційний суд закрив кримінальне провадження за фактом недостовірного декларування.

Про це повідомляє Укрінформ із посилання на сайт НАЗК.
«Народна депутатка, голова підкомітету з питань розвитку базових галузей в агропромисловому комплексі Комітету ВР з питань аграрної та земельної політики Маргарита Шол у своїй декларації за 2020 рік вказала 561 349 грн грошових активів, а її дохід за два наступних роки роботи в парламенті склав 824 999 грн. Однак впродовж цього часу вона за допомогою третіх осіб набула активів на 10 466 820 грн», - зазначили в агентстві.
За даними НАЗК, це зокрема квартира в Києві вартістю 1 млн 871 000 грн; BMW M760Li 2021 року випуску вартістю 3 млн 800 тис. грн; Toyota Land Cruiser 200 2019 року випуску вартістю 2 млн 54 680 тис. грн; Honda Accord 2012 року випуску вартістю 310 тис. 580 грн; Lexus GX 460 2019 року випуску вартістю 1 млн грн; Lexus RX 350 2014 року випуску вартістю 1 млн 430 560 тис. грн.
«Хоча депутатка намагалася відвести від себе підозри в незаконному збагаченні, офіційно розлучившись з чоловіком, проте НАЗК встановило факти їхнього спільного проживання у квартирі, а також спільного користування автомобілями», - додали в агентстві.
Як зауважили у НАЗК, придбана у 2021 році квартира в Солом’янському районі Києва, перебуває у власності батька її колишнього чоловіка, а автомобілі зареєстровані на матір її колишнього чоловіка та його близьку особу. Вартість активів перевищує їхні доходи.
Беручи до уваги усі зазначені вище факти, НАЗК надіслало матеріали щодо Маргарити Шол до Офісу генерального прокурора для внесення відомостей до ЄРДР за ознаками кримінального правопорушення та здійснення досудового слідства з метою притягнення Маргарити Шол до кримінальної відповідальності.
Як повідомлялося, минулого тижня ВАКС закрив кримінальне провадження щодо Маргарити Шол за обвинуваченням у декларуванні недостовірної інформації у зв’язку з закінченням строків давності.
Підставою для провадження стали матеріали НАЗК, яке встановило, що Шол не вказала у декларації квартиру вартістю майже 5 млн грн, яку орендувала протягом 2020 року.
22 грудня 2022 року їй було повідомлено про підозру, а зважаючи на те, що депутатка не з’являлась за викликами для проведення слідчих дій, її було оголошено у розшук.