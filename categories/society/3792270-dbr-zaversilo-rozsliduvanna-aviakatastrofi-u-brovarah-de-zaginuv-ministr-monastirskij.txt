Державнне бюро розслідувань завершило розслідування катастрофи гелікоптера у Броварах на Київщині, під час якої загинуло керівництво Міністерства внутрішніх справ, зокрема очільник відомства Денис Монастирський і його перший заступник Євгеній Єнін.

Як передає Укрінформ, про це повідомляє Держбюро розслідувань.
Матеріали справи відкриті для ознайомлення підозрюваним та їхнім захисникам, а також потерпілим та їхнім законним представникам.
Після ознайомлення матеріали будуть передані до суду.
У серпні 2023 року слідчі повідомили про підозру п’ятьом посадовцям Державної служби України з надзвичайних ситуацій, які порушили правила безпеки польотів гелікоптера, на борту якого перебувало керівництво МВС і супроводжуючі особи.
Про підозру повідомили:

начальнику Управління авіації та авіаційного пошуку і рятування ДСНС України;
в.о. командира спеціального авіаційного загону;
заступнику командира з льотної підготовки;
командиру авіаційної ескадрильї;
начальнику служби безпеки польотів Спеціального авіаційного загону оперативно-рятувальної служби цивільного захисту ДСНС України з міста Ніжин Чернігівської області.

Слідство встановило, що посадовці допустили відверті порушення правил безпеки руху та експлуатації повітряного транспорту, що призвело до загибелі людей.
До розслідування залучались закордонні експерти, у тому числі представники французької компанії – виробника гелікоптера.
Встановлено, що у січні 2023 року була запланована поїздка керівництва МВС до Харківської та Дніпропетровської областей.
Попри застереження внутрішніх інструкцій та вимог законодавства, посадовці ДСНС залучили до перевезення делегації гелікоптер, який перебував на чергуванні для реагування на потенційні надзвичайні ситуації у Києві та області. Повітряне судно не мало дозвільних документів на виконання інших видів польотів.
Під час підготовки до польоту командиру екіпажу не повідомили про метеорологічні дані по всьому маршруту запланованого руху, зокрема про вкрай несприятливі погодні умови над Броварами. Сам екіпаж не мав відповідних допусків до польотів у складних метеоумовах та необхідних сертифікатів. Проте, жоден з посадовців, відповідальних за безпеку польотів, виліт не скасував або не переніс його на пізніше, до моменту сприятливих погодних умов.
Через складні погодні умови гелікоптер змушений був виконувати політ на гранично низькій висоті, яка навіть менша, ніж висота будівель на маршруті руху. Командир екіпажу побачив перешкоду – багатоповерховий будинок і почав здійснювати маневр обльоту, однак різко піднявся, втратив орієнтування в просторі й під час завершення маневру, внаслідок відсутності необхідних навичок, допустив зіткнення із землею.
При падінні вертоліт пошкодив дитячий садок, сусідні будівлі та припарковані автомобілі.
Крім високопосадовців МВС та супроводжуючих їх осіб в авіатрощі загинули чотири жінки та дитина, які саме прийшли у дитсадок. 31 особа, серед яких 13 дітей, отримали тілесні ушкодження різного ступеню тяжкості.
Посадовцям Управління авіації ДСНС та САЗ ОРСЦЗ повідомили про підозру у порушенні правил безпеки польотів (безпеки руху повітряного транспорту), що спричинило загибель людей і велику матеріальну шкоду, тобто у вчиненні кримінального правопорушення, передбаченого частиною 3 статті 276 Кримінального кодексу України.
Начальнику служби безпеки польотів цього ж загону повідомили про підозру за ч. 2 ст. 367 КК України (службова недбалість).
Санкція статей передбачає покарання у вигляді позбавлення волі до 10 років.
Процесуальне керівництво здійснює Офіс генерального прокурора.
Як повідомляв Укрінформ, 18 січня у Броварах біля дитячого садка "Джерельце" та житлової багатоповерхівки впав гелікоптер Державної служби з надвичайних ситуацій, унаслідок чого спалахнула пожежа.
На борту гелікоптера перебувало керівництво МВС.
Унаслідок авіакатастрофи загинули 14 людей – екіпаж і всі пасажири гелікоптера, а також дитина і дорослі цивільні.