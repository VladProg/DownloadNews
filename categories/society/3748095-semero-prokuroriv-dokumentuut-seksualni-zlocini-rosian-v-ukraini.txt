Наразі в Україні семеро прокурорів документують випадки сексуального насильства, скоєного російськими військовими злочинцями.

Про це Укрінформу повідомила начальниця управління процесуального керівництва досудовим розслідуванням та підтримання публічного обвинувачення у кримінальних провадженнях про злочини, пов’язані із сексуальним насильством, Департаменту протидії злочинам, вчиненим в умовах збройного конфлікту, Офісу генерального прокурора Ірина Діденко.
На запитання, чи достатньо такої кількості прокурорів, Діденко відповіла, що це сексуальне насильство - один із видів воєнних злочинів, і "більшість цих злочинів, усе ж, вчиняються на тих територіях України, які тимчасово окуповані".
"У регіонах органи прокуратури і органи досудового розслідування мають власні структурні підрозділи, що спеціалізуються на воєнних злочинах, водночас окремих структурних підрозділів із спеціалізацією по СНПК (сексуальне насильство, пов’язане з конфліктом - Ред.). немає. Відтак, крім цієї категорії кримінальних проваджень, прокурори та слідчі працюють і з іншими воєнними злочинами. У цьому є плюс, оскільки тоді прокурор і слідчий краще розуміє правову природу в розрізі з іншими воєнними злочинами, однак через надмірне навантаження можуть приділяти менше уваги злочинам СНПК. І це всі розуміють – у державі війна і брак кадрів зберігається. Тому тут допомагають прокурори зі спеціалізованого управління по СНПК із ОГП", - ззаначила Діденко.
На її думку, зважаючи на тенденцію, роботи ставатиме дедалі більше, "відтак очевидно, що нам буде потрібно більше прокурорів і слідчих для належного виконання нашої роботи".
За словами представниці Офісу генпрокурора, наразі найбільшу кількість випадків сексуального насильства зафіксовано у Херсонській області, а також у Київській, Донецькій, Харківській, Запорізькій, Чернігівській, Луганській, Миколаївській, Сумській областях.
Як підкреслила Діденко, "на питання про кількість випадків таких злочинів з 24.02.2022 і з 2014 року, направду, ніхто не може відповісти. Латентність цих злочинів висока".
Вона зауважила також, що "щодо чоловіків станом на кінець червня виявлено 79 фактів СНПК, але така кількість офіційно зафіксованих випадків не відображає реальні масштаби цих злочинів. Зростає кількість постраждалих серед чоловіків - військовослужбовців ЗСУ, які утримувались у полоні і до яких застосовувались тортури та каліцтво геніталій електрострумом".
Як повідомляв Укрінформ, за даними Офісу генпрокурора, в Україні станом на 11 серпня 2023 року від початку повномасштабної війни зареєстровано 225 випадків сексуального насильства, скоєного російськими військовими злочинцями.