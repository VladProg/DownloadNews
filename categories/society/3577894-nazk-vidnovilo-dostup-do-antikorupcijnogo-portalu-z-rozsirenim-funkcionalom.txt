Національне агентство з питань запобігання корупції відновило доступ до Антикорупційного порталу, розширило його функціонал та оновило розділи.

Як передає Укрінформ, про це НАЗК повідомляє у Телеграмі.
Доступ до порталу було повністю обмежено з початку повномасштабної війни рф, щоб запобігти можливому використанню чутливих даних проти України та її громадян.
Тому після перевірки інформації, НАЗК удосконалило роботу порталу, залишивши обмеженою у доступі лише ту частину, яка містить чутливі дані, до завершення воєнного стану.
«Оновлення розділів порталу та розширений функціонал допоможуть антикорупційним уповноваженим підвищити ефективність роботи та професійно розвиватися у сфері антикорупції. Адже на порталі зручно представлена інформація, яка буде корисною уповноваженим як для виконання професійних завдань, так і для загального розвитку та самовдосконалення», - зазначив керівник департаменту запобігання та виявлення корупції НАЗК Сергій Деркач.
Наразі на порталі доступні такі оновлені розділи:

окремі ресурси веб-бібліотеки «Каталог корупційних ризиків органів влади» за сферами публічного управління. Матеріали каталогу допоможуть у організації моніторингу корупційних ризиків в публічному та приватному секторах;
аналітичні дані щодо ефективності діяльності уповноважених (доступ до окремих чутливих даних обмежено);
розділ «Професійний розвиток». У ній систематизовано навчальні та методичні матеріали для антикорупційних уповноважених за ключовими напрямами антикорупційної роботи організації;
календар подій запланованих публічних заходів;
розділ «Лідери змін», який присвячено розвитку доброчесного лідерства в інституціях державного та приватного сектору, впровадженню концепції «тон згори».

Як повідомляв Укрінформ, 10 липня набув чинності Закон «Про засади державної антикорупційної політики на 2021 - 2025 роки», який є важливим кроком на шляху до євроінтеграції України.