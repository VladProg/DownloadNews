Незалежна міжнародна комісія ООН з розслідування порушень в Україні задокументувала переміщення 31 дитини з України до Росії у травні 2022 року та дійшла висновку, що це переміщення було незаконною депортацією, що є воєнним злочином.

Як передає Укрінформ, про це йдеться у доповіді Комісії, представленій Генеральній асамблеї ООН та оприлюдненій у п’ятницю.
"Комісія розслідувала подальші повідомлення про переміщення російською владою дітей без супроводу дорослих до Російської Федерації або на окуповані нею території України. Зокрема, вона задокументувала переміщення 31 дитини з України до Російської Федерації у травні 2022 року і дійшла висновку, що це було незаконною депортацією та воєнним злочином", - зазначається у доповіді.
Йдеться про переміщення 27 травня 2022 року російською владою 16 хлопчиків та 15 дівчаток віком від 7 до 17 років з Дитячого соціального центру Донецька до Російської Федерації. Згідно з доповіддю, до розміщення в центрі вони перебували в різних ситуаціях. Деякі з них були сиротами або позбавлені батьківського піклування і перебували в державних установах, в той час як інші втратили зв'язок зі своїми батьками або прийомними батьками через триваючі бойові дії. Згоду на переміщення до РФ, яке мало бути тимчасовим, до 27 червня 2022 року, дав в.о. директора центру, призначений російською окупаційною владою.
"З інформації, зібраної Комісією, окрім трьох дітей, яких повернув батько, видно, що більшість цих дітей залишилися в РФ після закінчення місячного терміну. За свідченнями свідків та повідомленнями ЗМІ, після кількох місяців перебування в РФ, в тому числі в прийомній сім'ї, ще одному хлопчику вдалося самостійно повернутися в Україну через Білорусь. Одного хлопчика з цієї групи дітей було влаштовано в сім'ю Марії Львової-Бєлової", - йдеться у звіті.
Також вказується на те, що 21 вересня 2022 року уповноважена при президентові РФ з прав дитини Львова-Бєлова публічно заявила, що хлопчикові видали російський паспорт і що тепер він "наш", демонструючи очевидний намір утримувати його в РФ на довгостроковій основі. Крім того, у бюлетені, виданому її офісом у 2023 році, Львова-Бєлова також заявила, що шестеро дітей з цієї групи були влаштовані до сімейних центрів, майже всі – до прийомних сімей, а 22 були передані під тимчасову опіку жителям Московської області. "Ці комбіновані елементи суперечать вимогам закону про те, що евакуація дітей має бути тимчасовою, а тому передача дітей є незаконною депортацією, що є воєнним злочином", - заявили в Комісії ООН.
У доповіді було вказано на те, що міжнародне гуманітарне право передбачає, що "жодна сторона конфлікту не повинна організовувати евакуацію дітей, крім своїх власних громадян, до іноземної держави, за винятком тимчасової евакуації, коли цього вимагають нагальні причини, пов'язані зі станом здоров'я чи лікуванням дітей або, за винятком окупованої території, їхньою безпекою". При цьому необхідна письмова згода батьків або законних опікунів, а в разі їх відсутності - осіб, які несуть основну відповідальність за піклування про дітей.
Як зазначили в Комісії, за наявної інформації та даних виявилося складно оцінити масштаби переміщення дітей без супроводу дорослих, що може порушувати вимоги міжнародного гуманітарного права. Одним із чинників, що спричиняє плутанину, було названо той факт, що різноманітні ситуації, які стосуються дітей, розглядаються разом. При цьому Україна та РФ оприлюднили різні цифри щодо масштабів переміщення дітей з України з початку повномасштабного вторгнення РФ в 2022 році.
Комісія вважає, що в Україні співрозмовники з урядових установ, "як видається, мають різні підходи до цього питання". Було вказано на те, що на офіційному вебсайті уряду України станом на кінець вересня 2023 року було зареєстровано 19 546 "депортованих та/або примусово переміщених осіб". "Два українські урядовці уточнили, що ця цифра включає дітей, які перетнули кордон з РФ разом із батьками. Один чиновник заявив, що до цієї цифри включені діти, яких батьки добровільно відправили до літніх таборів. Дві неурядові організації, які здійснюють моніторинг цього питання, також зазначили, що ця цифра включає різні категорії дітей, у тому числі тих, які не були розлучені з батьками. Ці співрозмовники також підкреслили ризики дублювання деяких випадків", - йдеться у звіті.
Поруч із цим, Комісія висловила занепокоєна "повідомленнями про заходи, які мають очевидну мету дозволити певним дітям залишатися впродовж тривалого часу в Російській Федерації".
Як повідомляв Укрінформ, 17 березня цього року Міжнародний кримінальний суд у Гаазі видав ордери на арешт уповноваженої при президенті РФ з прав дитини Марії Львової-Бєлової і російського диктатора Володимира Путіна у зв’язку із воєнними злочинами, а саме депортацією та незаконним переміщенням населення, зокрема дітей, з окупованої території України.