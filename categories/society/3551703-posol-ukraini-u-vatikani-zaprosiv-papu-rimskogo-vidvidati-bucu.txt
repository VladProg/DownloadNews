Посол України у Ватикані Андрій Юраш запросив Папу Римського Франциска здійснити візит до Бучі, що на Київщині.

Як передає Укрінформ, про це він повідомив в інтерв’ю ANSA.
«Посол України у Ватикані Андрій Юраш у вівторок запросив Папу Римського Франциска до Бучі, що під Києвом, щоб на власні очі побачити докази воєнних злочинів росії в Україні», - йдеться у повідомленні.
Юраш додав, що нині візит понтифіка ще обговорюється.
За його словами, українська сторона обов'язково запропонує, щоб понтифік приїхав до Бучі, щоб побачити ці докази, які москва заперечує, заявляючи, що «сцени вбитих мирних жителів інсценовані Києвом».
Юраш зазначив, що Київ хотів би, щоб Папа Франциск помолився на могилах невинних жертв російських звірств.
Як повідомлялося, 12 серпня Президент України Володимир Зеленський провів розмову з Папою Римським Франциском. Глава Української держави розповів понтифіку про агресію та страшні злочини росії проти України.
6 серпня Папа Римський Франциск провів зустріч із послом України у Ватикані Андрієм Юрашем, у ході якої обговорювався, зокрема, ймовірний візит понтифіка в Україну до його поїздки у Казахстан у вересні.
Ірпінь, Буча, Гостомель та вся Київська область були звільнені від російських загарбників на початку квітня. У визволених містах і селах зафіксовані масові руйнування та жорстокі вбивства росіянами мирних жителів.
Фото: ansa.it