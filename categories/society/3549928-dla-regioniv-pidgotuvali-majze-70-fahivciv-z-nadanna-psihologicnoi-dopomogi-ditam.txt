У рамках Національної програми психічного здоров’я та психосоціальної підтримки спільно з організацією Save The Children проведено підготовку 69 тренерів з питань першої психологічної допомоги дітям.

Як передає Укрінформ, про це повідомляє пресслужба Міністерства охорони здоров'я.
"Протягом трьох дводенних онлайн-тренінгів на тему "Перша психологічна допомога для працівників допомогаючих професій" 69 працівників регіональних центрів соціальних служб успішно пройшли навчання з надання першої психологічної допомоги", - йдеться у повідомленні.
Як зазначається, отриманий учасниками навчання набір навичок та вмінь допоможе у роботі з дітьми, зокрема в обмеженні проявів стресу, що виникає внаслідок нещасних випадків, стихійних лих, конфліктів, міжособистісного насильства та інших кризових ситуацій.
За результатами проходження тренінгу кожен учасник отримав сертифікат, який дає право навчати першої психологічної допомоги фахівців із соціальної роботи, соціальних працівників, які працюють у територіальних громадах.
Як повідомлялося, Міністерство охорони здоров'я для подолання наслідків повномасштабної війни, розв'язаної російською федерацією, готує сімейних лікарів до надання українцям психологічної підтримки.