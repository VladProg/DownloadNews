Україні потрібна така система правопорядку, яка відповідатиме меті швидкого вступу у ЄС.

Про це Президент Володимир Зеленський сказав під час відеозвернення, передає Укрінформ.
"Сьогодні схвалив комплексний стратегічний план реформування нашої системи правопорядку – усіх правоохоронних органів та прокуратури. Це детальний документ, який розраховано на час до 27-го року. Якщо говорити просто, ми маємо забезпечити таку систему гарантування справедливості та правопорядку для нашої країни, яка відповідатиме й нашій меті швидкого вступу України у ЄС", - сказав Зеленський.
Президент відзначив, що органи правопорядку, як елемент державної системи, мають працювати так, щоб безпека, захищеність, справедливість, які гарантуються на рівні інституцій, відчувалися на рівні повсякденної роботи тих, по кому люди судять про державу.
"Довіра в державі, довіра до держави формуються з довіри до тих, хто діє від імені держави. Правоохоронці, система прокуратури – ключові в цьому. Звичайно, разом з усіма іншими, хто працює в державному апараті", - сказав Зеленський.
За його словами, забезпечення в Україні максимальних безпеки, свободи, поваги до закону, до людини і є відповіддю на питання, яку Україну після війни ми будуємо.
Як повідомляв Укрінформ, раніше Сполучені Штати заявили, що продовжують рішуче підтримувати механізми, які працюють для встановлення правосуддя та притягнення до відповідальності за воєнні злочини в Україні.
Фото: ОП