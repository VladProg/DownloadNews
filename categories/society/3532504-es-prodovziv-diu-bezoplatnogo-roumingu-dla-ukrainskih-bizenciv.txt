У Європейському Союзі продовжили дію безоплатного роумінгу для українських громадян, які виїхали з України внаслідок повномасштабного вторгнення росії.

Як передає Укрінформ, про це Міністерство цифрової трансформації повідомляє у Телеграмі.
“Роумінг наче вдома для українських біженців продовжується. Спільна заява мобільних операторів України та Євросоюзу продовжує діяти. Українці, які вимушено виїхали до країн ЄС, зможуть і надалі телефонувати рідним за цінами українських операторів”, - ідеться у повідомленні.
У Мінцифри нагадали, що попередні домовленості були на три місяці, і вже з липня українцям довелося б переходити на європейські тарифи.
“Проте Єврокомісія закликала операторів ЄС продовжити підтримку українців", - зазначили в міністерстві.
Близько 70 європейських операторів надають українцям безоплатний роумінг. З українського боку заяву підтримують Київстар, Vodafone та lifecell.
У Мінцифри подякували Національній комісії, що здійснює державне регулювання у сферах електронних комунікацій, радіочастотного спектра та надання послуг поштового зв'язку (НКЕК), Єврокомісії та регулюючому агентству телекомунікацій ЄС (BEREC) за зусилля, щоб українці в ЄС залишалися на зв’язку з близькими.
“Продовжуємо боротьбу на телеком-фронті”, - наголосили у Мінцифри.
Як повідомляв Укрінформ, у квітні ключові мобільні оператори країн Євросоюзу та України погодили спільні заходи для допомоги українським біженцям, що рятуються на території ЄС від російської агресії та для забезпечення для них можливості підтримувати постійний зв'язок із близькими людьми та родинами, що залишилися в Україні.