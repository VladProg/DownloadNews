Уповноважений ВР з прав людини Дмитро Лубінець нагадав, як у разі виявлення фактів порушення чи перешкод для забезпечення прав і свобод людини подати звернення до Офісу омбудсмана.

Як передає Укрінформ, про це Лубінець написав у Телеграмі.
Звернення можна подати на електронну пошту hotline@ombudsman.gov.ua. У ньому має бути зазначено прізвище, ім`я, по батькові та місце проживання, а також викладено суть порушеного питання, зауваження, пропозиції, заяви чи скарги, прохання чи вимоги.
Письмове звернення має бути підписано заявником (заявниками) із зазначенням дати. В електронному також має бути зазначено е-адресу, на яку заявнику може бути надіслано відповідь, або відомості про інші засоби зв’язку з ним.
Як зауважив Лубінець, звернення, оформлене без дотримання зазначених вимог, повертається заявнику з відповідними роз'ясненнями не пізніше як через десять днів від дня надходження - крім випадків, передбачених частиною першою статті 7 Закону України "Про звернення громадян".
Отримати бланк заяви можна у громадських приймальнях Уповноваженого. Крім того, його можна завантажити за посиланням.
Також звернення можна подати особисто або поштою за адресою: Київ, 01008, вул. Інститутська, 21/8 та через регіональні громадські приймальні.
Звернення також можна подати, зателефонувавши на гарячу лінію Секретаріату Уповноваженого Верховної Ради з прав людини за номером 0-800-50-17-20.
Громадська приймальня омбудсмана здійснює прийом громадян із понеділка до п'ятниці з 9:00 до 17:00 за адресою: Київ, вул. Інститутська, 21/8.
Як повідомляв Укрінформ, Лубінець подав до Верховної Ради щорічну доповідь про стан додержання та захисту прав і свобод людини і громадянина в Україні за 2022 рік.
Фото: Дмитро Лубінець, Фейсбук