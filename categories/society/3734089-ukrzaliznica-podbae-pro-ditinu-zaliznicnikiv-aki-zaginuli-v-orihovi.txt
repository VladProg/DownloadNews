Укрзалізниця піклуватиметься про 8-річну дитину загиблих в Оріхові залізничників до її повноліття. Залізничники — батьки дитини — потрапили під ворожий обстріл 9 липня під час волонтерської допомоги.

Як передає Укрінформ, про це йдеться на сайті Укрзалізниці.
«Ворог продовжує вбивати цивільне населення. Жертвами російських нелюдів стали залізничники, які, попри свій вихідний, продовжували допомагати людям, попри небезпеку. На жаль, ми не можемо повернути батьків дитині, але наш обовʼязок — допомогти й підтримати кожну дитину, родину залізничників, які загинули внаслідок війни», — зазначив голова правління АТ «Укрзалізниця» Євген Лященко.
Відповідно до розробленого для таких трагічних випадків порядку дитина до свого повноліття отримуватиме від компанії щорічну грошову допомогу та можливість оздоровлення. Крім того, плануються виплати в рамках програми «Залізна родина».
Віталій Юшко, 1976 року народження, трудову діяльність на залізничному транспорті розпочав у 1995 році електромонтером СЦБ Пологівської дистанції сигналізації та зв’язку Придніпровської залізниці, там же згодом працював електромеханіком, старшим електромеханіком.
Ольга Очкас, 1978 року народження, працювала на станції Оріхівська 24 роки. З 2004 року – черговою по залізничній станції. Це подружжя багато часу присвятило волонтерству у пункті незламності міста Оріхів, допомагало людям виживати. Трагедія сталася в оріхівській школі, коли Ольга та Віталій працювали як волонтери.
Як повідомлялось, армія РФ скинула керовану авіабомбу на школу в Оріхові, де люди отримували гуманітарну допомогу. Загинуло сім осіб.