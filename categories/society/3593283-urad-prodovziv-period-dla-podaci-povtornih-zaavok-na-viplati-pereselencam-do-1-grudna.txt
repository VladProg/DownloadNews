Кабінет Міністрів України продовжив період для подачі повторних заявок на виплати внутрішньо переміщеним особам до 1 грудня.

Як передає Укрінформ, про це повідомляє Міністерство з питань реінтеграції тимчасово окупованих територій України.
«Усі внутрішньо переміщені особи, яким не вдалося оформити державну допомогу до 30 квітня через застосунок «Дія», зможуть повторно подати заявку до 1 грудня. Рішення про продовження строку сьогодні прийнято на засіданні Кабінету Міністрів», — ідеться в повідомленні.
Як нагадали в Мінреінтеграції, для подання повторної заявки на виплати необхідно прийти особисто до органу соціального захисту населення й написати ще одну заяву або надіслати її поштою.
Наголошується, що органи соцзахисту зобов’язані прийняти повторну заявку та розглянути її навіть за умов, якщо станом на цей час у людини немає можливості підтвердити факт подання першої заявки до 30 квітня.
У разі виникнення у внутрішніх переселенців проблем під час подання заявок чи взяття на облік рекомендується звертатися до Мінреінтеграції.
Як повідомляв Укрінформ, за даними Мінреінтеграції станом на жовтень, в Україні внутрішньо переміщеними через війну стали сім мільйонів осіб, один мільйон з них — діти.
Фото: НБУ