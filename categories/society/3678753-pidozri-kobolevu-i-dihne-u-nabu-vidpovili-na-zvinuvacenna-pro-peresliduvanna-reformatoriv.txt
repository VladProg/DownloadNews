Національне антикорупційне бюро України та Спеціалізована антикорупційна прокуратура досліджували дії колишнього керівника аеропорту "Бориспіль" та авіакомпанії "МАУ" Євгена Дихне, а також ексголови правління НАК “Нафтогаз України” Андрія Коболєва щодо їх відповідності законам.

Як передає Укрінформ, про це НАБУ повідомляє в Телеграмі.
“У соціальних мережах та ЗМІ з’явились повідомлення про нібито “переслідування” реформаторів. Йдеться про підозри ексміністру інфраструктури, колишньому голові правління НАК “Нафтогаз України” і вирок екскерівникові аеропорту “Бориспіль”, - зазначається у повідомленні.
Як зауважили в НАБУ, “щодо останнього – суд сказав своє слово, дослідивши усі докази, надані як стороною обвинувачення, так і стороною захисту. Щодо решти – розслідування триває”.

Фото надане Євгеном Дихне

Водночас, ексголові правління "Нафтогазу" АП ВАКС обрала запобіжний захід, дослідивши матеріали і визнавши висунуту підозру обґрунтованою. Попри це звинувачення у бік правоохоронців продовжуються.
“НАБУ і САП досліджували дії посадовців виключно щодо їх відповідності законам. Ми вітаємо реформи та переконані: ними не можна прикривати порушення закону і завдання збитків державі. Будуючи правову державу з європейськими цінностями, ми маємо довіряти Вищому антикорупційному суду, створеному з урахуванням кращих світових практик, і оперувати фактами замість емоцій, а суперечності вирішувати у законний спосіб”, - наголосили в НАБУ.
Як повідомляв Укрінформ, колишнього керівника аеропорту "Бориспіль", ексочільника МАУ Євгена Дихне засудили до 5 років позбавлення волі за зловживання службовим становищем. Рішення Вищого антикорупційного суду стосується зловживань при переданні в оренду приміщень аеропорту.
Стосовно колишнього голови правління НАК “Нафтогаз України” Коболєва апеляційний суд застосував запобіжний захід у вигляді застави у розмірі 229,248 млн грн.
19 січня правоохоронці оголосили підозру колишньому голові “Нафтогазу”, який начебто у незаконний спосіб забезпечив собі виплату премій на понад 229 мільйонів гривень.