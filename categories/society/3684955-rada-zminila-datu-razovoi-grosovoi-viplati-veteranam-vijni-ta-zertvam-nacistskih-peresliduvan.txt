Верховна Рада ухвалила закон про перенесення дати щорічної разової грошової виплати ветеранам війни та жертвам нацистських переслідувань з 5 травня на 24 серпня.

За відповідний закон № 7295 в цілому проголосували 279 народних депутатів, повідомляє Укрінформ з посиланням на Телеграм-канал нардепа від фракції “Голос” Ярослава Железняка.
“Щорічно до Дня Незалежності України учасникам бойових дій виплачується разова грошова виплата у порядку та розмірах, визначених Кабінетом Міністрів України в межах відповідних бюджетних призначень, встановлених законом про Державний бюджет України”, - зазначається в уточненій порівняльній таблиці.
Автори законопроєкту пропонували змінити дату разової грошової виплати на 14 жовтня до Дня захисників і захисниць України, проте у порівняльний таблиці до другого читання проєкту закону враховано дату 24 серпня.
Як повідомляв Укрінформ, сьогодні Верховна Рада закликала сторони-учасниці Римського статуту здійснити заходи для виконання рішення Міжнародного кримінального суду про видачу ордера на арешт президента рф володимира путіна та уповноваженої з прав дитини в офісі президента рф марії львової-бєлової.