У столиці біля меморіального знаку «Менора» з нагоди Дня пам’яті трагедії Бабиного Яру пройшов спільний міжконфесійний захід (молитва).

Про це передає кореспондент Укрінформу.
Міжконфесійна молитва пройшла за участю головного рабина України Моше Реувена Азмана, представників Православної церкви України (ПЦУ), Римо-Католицької церкви України, Українського інституту національної пам’яті, Світового Конгресу Українців, Національного історико-меморіального заповідника «Бабин Яр» та інших.






У Києві з нагоди вшанування пам’яті жертв Бабиного Яру пройшла міжконфесійна молитва Фото: Павло Багмут/Укрінформ































На сходах самого пам’ятника та біля нього небайдужі громадяни на вшанування пам’яті жертв Бабиного Яру приносили різнокольорові лампадки і квіти – жовті, сині, червоні, фіолетові, білі тощо.
Цей захід об’єднаний із спільною міжконфесійною молитвою, яка пройшла раніше у четвер біля символічної синагоги «Місце для роздумів» і відбулася за участі міністра культури та інформаційної політики Олександра Ткаченка та мера Києва Віталія Кличка, однією концепцією - «Роковини у часи болю».
Це символізує те, що біль - не в минулому, він живий, і є живою раною у душі кожної свідомої людини за кожну трагедію і загублене життя.
Як повідомляв Укрінформ, 29 вересня біля символічної синагоги «Місце для роздумів» у Бабиному Яру в Києві відбулася спільна міжконфесійна молитва за участю міністра культури та інформаційної політики України Олександра Ткаченка, мера Києва Віталія Кличка і інших.
Зі свого боку Президент України Володимир Зеленський ушанував жертв розстрілів у Бабиному Яру. Глава держави поклав квіти до пам’ятника жертвам трагедії на території Національного історико-меморіального заповідника «Бабин Яр». Президент також ушанував пам’ять євреїв, розстріляних нацистами в Бабиному Яру, встановивши лампадку біля меморіального знака «Менора».