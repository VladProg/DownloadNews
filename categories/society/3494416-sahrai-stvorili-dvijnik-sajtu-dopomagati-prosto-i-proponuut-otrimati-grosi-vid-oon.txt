Шахраї створили фейкову сторінку сайту “Допомагати просто” від ПриватБанку, через який пропонують отримати грошову допомогу від ООН.

Як передає Укрінформ, про це Центр протидії дезінформації при Раді національної безпеки і оборони повідомляє у Телеграмі.
“Українці почали отримувати SMS-повідомлення із таким текстом: “Otrumaj VIPLATU 2220 ua zgidno svogo statusa. Oformity” (ред. - Отримай виплату 2220 гривень згідно свого статусу. Оформити)”, - ідеться в повідомленні.
Після цього розміщений перехід на посилання на імітований ресурс, оформлений як сайт фонду “Допомагати просто” від ПриватБанку. Шахраї на фейковому сайті навіть розмістили реферальні посилання на справжню благодійну інтернет-сторінку ПриватБанку, що вводить в оману абонентів.

У ЦПД повідомляють, що ПриватБанк не робить розсилку із закликом оформлювати грошову допомогу від ООН. Адреса сайту “Допомагати просто” - blago.privatbank.ua. На сайті “Допомагати просто” є лише активна кнопка “Пожертвувати”, а не отримати кошти. Фонд не вимагає надати логін та пароль від особистого кабінету Privat24. Також фонд наголошує, що закуповує обладнання, оплачує послуги, але не надає допомогу у грошовій формі.
“Будьте обережні! Не переходьте за неперевіреними посиланнями”, - закликають у ЦПД.
Як повідомляв Укрінформ, наприкінці квітня росіяни створили фейковий бот української кіберполіції “Народний месник”.
Фото: transmitter