Обмін водійських посвідчень буде проводитися у підрозділах ДП "Документ", які входять до сфери управління Державної міграційної служби України, а не в самих підрозділах ДМСУ.

Як передає Укрінформ, про це у Телеграмі інформує пресслужба Міністерства внутрішніх справ України.
"Звертаємо вашу увагу на важливе уточнення: після запуску послуги обмін водійських посвідчень можна буде здійснити лише у підрозділах ДП "Документ". Натомість можливість зробити це у територіальних підрозділах ДМС України не передбачена", - уточнюється у повідомленні.
У відомстві нагадали, що ДП "Документ" буде наділено правом приймати заяви та документи, необхідні для обміну посвідчення водія, з наступною передачею цих документів до територіальних сервісних центрів МВС для прийняття відповідного рішення.
За результатами прийняття рішення, ДП "Документ" друкуватиме посвідчення, а потім його видаватиме.
За статистикою, торік послугою з обміну водійського посвідчення скористалися більше 500 тисяч громадян, а з початку цього року - понад 150 тисяч.