Міністр освіти та науки Сергій Шкарлет запевнив, що близько 94% закладів освіти по всій Україні вже готові до опалювального сезону.

Про це Шкарлет сказав в ефірі телемарафону єдиних новин, передає Укрінформ.
"Якщо, наприклад, наприкінці минулого тижня готовність закладів освіти до опалювального сезону була на рівні 91%, то сьогодні це вже 94%. В розрізі категорій закладів освіти: коледжі готові на 81%, це в цілому по країні, заклади професійно-технічної освіти - на 92%, загальної середньої освіти, де найбільше учасників освітнього процесу, - 94%, дошкільна освіта - 95%“, - розповів Шкарлет.
Він уточнив, що у Києві та 13 регіонах до опалювального сезону заклади освіти готові стовідсотково і ще в семи регіонах - на 90% та вище.
Стосовно організації навчального процесу в укриттях у зимовий період очільник МОН зазначив: "Якщо температурний режим в укритті не буде відповідати санітарним нормам, то за рішенням педради і директора заклад освіти може бути переведений на цей час на дистанційні заняття".
Міністр додав: якщо в закладах освіти не буде світла чи тепла, то примушувати дітей до очного навчання не будуть.
За даними МОН, які навів Шкарлет, згідно з висновками перевірок комісій, 72% шкіл готові до очного навчання.
На безпекові умови в закладах загальної середньої освіти на наступний рік в бюджеті передбачена субвенція у розмірі 1,5 млрд грн.