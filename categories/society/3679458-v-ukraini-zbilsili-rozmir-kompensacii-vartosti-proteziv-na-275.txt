Міністерство соціальної політики України збільшило для людей з інвалідністю розмір компенсації за засоби реабілітації.

Як передає Укрінформ з посиланням на Мінсоцполітики, про це повідомила міністр соціальної політики Оксана Жолнович.
«Для забезпечення громадян якісними засобами реабілітації, зокрема протезами, Мінсоцполітики збільшило всі граничні ціни на засоби реабілітації для людей з інвалідністю на 27,5 відсотків. Встановлення якісних протезних виробів прямо впливає на швидкість і повноту відновлення функціональності людини та її повернення до активного життя», - заявила Жолнович.
У міністерстві нагадали, що кожен громадянин України має право на безоплатне забезпечення допоміжними засобами реабілітації, гранична вартість яких визначається відповідним наказом Мінсоцполітики, для кожного окремого виробу, в залежності від його типу та конструктивних особливостей.
Держава сплачує вартість протезу в межах визначених граничних цін та забезпечує безоплатне обслуговування виробу протягом терміну його експлуатації.
Для військовослужбовців передбачено можливість забезпечення протезними виробами втричі дорожчими за вже підвищені граничні ціни.
«Для учасників бойових дій із числа військовослужбовців та інших силових відомств ми забезпечуємо можливість забезпечення втричі дорожчими протезами за встановлену граничну вартість - з підвищеною функціональністю, більш надійними комплектуючими, кращих світових виробників»,- пояснила міністр.
Як повідомлялося, у Сваляві, що на Закарпатті, запрацював сервісний центр американського благодійного фонду «Protez Foundation», де військові можуть безкоштовно замінити чи відремонтувати протези. Наразі лікарі фонду встановили 146 протезів військовим та цивільним, які втратили ноги та руки під час повномасштабного вторгнення росії в Україну. Їх виготовляють в головному центрі фонду у Міннеаполісі, США.