Національне антикорупційне бюро і Спеціалізована антикорупційна прокуратура розшукують чотирьох підозрюваних у справі щодо заволодіння 10 мільярдами грн ПАТ «Укрнафта».

Про це у Телеграмі поінформувала пресслужба НАБУ, передає Укрінформ.
«НАБУ і САП розшукують підозрюваних у справі заволодіння 10 млрд грн «Укрнафти», - зазначається у повідомленні.

У відомстві також виклали фото чотирьох розшукуваних. Зокрема - громадяни Петро Звєрєв, Олександр Шаль, Богдан Жук і Олександра Воловоденко підозрюються у вчиненні кримінального правопорушення, передбаченого ч. 5 ст. 191 Кримінального кодексу України (Привласнення, розтрата майна або заволодіння ним шляхом зловживання службовим становищем).
Як повідомлялося, 2 вересня у САП поінформували, що правоохоронці підозрюють 8 осіб у заволодінні 13 мільярдами гривень коштів приватного акціонерного товариства «Укрнафта».