Працівники поліції з 24 лютого минулого року відкрили загалом 56 кримінальних проваджень за фактом вчинення кримінальних правопорушень щодо представників ЗМІ з боку російських військових.








Про це йдеться у відповіді Головного слідчого управління Нацполіції України від 10 березня 2023 року на інформаційний запит Укрінформу.
"За наявною в Головному слідчому управлінні інформацією, з 24.02.2022 Національною поліцією розпочато (або розслідувалося) 56 кримінальних проваджень за фактами вчинення кримінальних правопорушень стосовно представників засобів масової інформації військовими рф, у тому числі за фактами загибелі – 29, поранення – 17 та викрадення 12 представників ЗМІ", – йдеться у повідомленні.
З цієї кількості справ 44 були передані за підслідністю до органів Служби безпеки України. В одному з цих проваджень правоохоронці склали щодо двох осіб обвинувальний акт і направили його до суду.
Тож, за даними установи, територіальні підрозділи НПУ наразі здійснюють розслідування у 12 кримінальних провадженнях.
Водночас заступник голови Національної поліції – керівник Головного слідчого управління Максим Цуцкірідзе під час круглого столу, ініційованого Національною спілкою журналістів, поінформував, що наразі зафіксовано 29 випадків загибелі журналістів, 17 поранень, а також 12 фактів позбавлення волі журналістів на тимчасово непідконтрольній території держави.
За словами Цуцкірідзе, правоохоронці розслідують загибель 6 журналістів внаслідок ракетного обстрілу телевежі у Києві, загибель начальника пресслужби об’єднаної штурмової бригади ЗСУ Юрія Лелявського та розстріл російськими військовими журналіста Сергія Пущенка, який служив у добровольчому громадському формуванні територіальної громади.
Як повідомляв Укрінформ, за даними Інституту масової інформації, за рік з початку повномасштабного вторгнення росія скоїла 497 злочинів проти журналістів та медіа в Україні. Зокрема, станом на 24 лютого 2023 року вже 48 медійників загинули в Україні внаслідок російської збройної агресії. З них вісім – під час виконання журналістської діяльності, 27 загинули як учасники бойових дій та 13 – унаслідок російських обстрілів або катувань.
Водночас, як повідомив голова Національної спілки журналістів Сергій Томіленко, за рік повномасштабного вторгнення, відповідно до верифікованих даних НСЖУ, Міжнародної та Європейської федерацій журналістів, британської фундації "Справедливість для журналістів", американського Комітету захисту журналістів, в Україні загинули щонайменше 12 журналістів, які виконували свій професійний обов’язок.