Правоохоронці поклали край діяльності групи шахраїв, які ошукали понад 50 осіб по всій Україні, завдавши потерпілим збитків на більш як понад 5 мільйонів гривень.

Про це у Фейсбуці поінформував керівник Національної поліції Ігор Клименко, передає Укрінформ.
«​​Заробляли зловмисники на фейкових оголошеннях про продаж авто з-за кордону. Потерпілі надсилали їм передоплати та чекали пригону омріяного автомобіля. Але дарма, бо ні автівки, ні своїх грошей клієнти псевдопродавців так і не побачили», - йдеться у дописі.
За даними голови НПУ, серед потерпілих - близько десяти військових та волонтерів, які хотіли придбати транспорт на фронт.

Поліція Хмельницької області встановила, що злочинна група налічує 18 учасників, яких разом зібрав 54-річний чоловік.
Як зазначив очільник Нацполіції, за місцями проживання фігурантів правоохоронці уже провели 35 обшуків, під час яких вилучили десятки мобільних телефонів і банківських карток, майже пів мільйона гривень готівкою у різній валюті та п'ять автівок преміумкласу.

«Троє осіб, серед яких організатор, вже отримали повідомлення про підозру та перебувають під вартою. Усім причетним до шахрайської схеми загрожує до 8 років ув’язнення. Слідство триває, тож і підозр учасникам злочинної групи, і потерпілих буде більше», - підсумував Клименко.
Як повідомлялося, на Київщині правоохоронці викрили шахрайку, яка на «продажі» пального виманила у громадян більш як 4 млн грн.