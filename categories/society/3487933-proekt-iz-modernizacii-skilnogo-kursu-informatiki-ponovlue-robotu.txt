Міністерство освіти і науки у співпраці з Міністерством цифрової трансформації поновлює проєкт із модернізації змісту шкільного курсу «Інформатика NewG», що створений у межах реформи IT-освіти.

Про це повідомив міністр освіти і науки Сергій Шкарлет у Телеграмі, передає Укрінформ.
«Одне з ключових завдань реформи – оновлення шкільного курсу з інформатики навіть під час війни. Проєкт передбачає створення та пілотування освітніх ресурсів, які після апробації та вдосконалення будуть розміщені на сайті Всеукраїнської школи онлайн», - зазначив очільник МОН.
Він уточнив, що зараз проводиться робота з добору вчителів інформатики та закладів освіти, які цьогоріч пілотуватимуть проєкт.
Як повідомляв Укрінформ, з 1 вересня 2022 року розпочнеться пілотування проєкту оновлення змісту, освітніх ресурсів і підходів до навчання предмета інформатики у 50 закладах загальної середньої освіти.