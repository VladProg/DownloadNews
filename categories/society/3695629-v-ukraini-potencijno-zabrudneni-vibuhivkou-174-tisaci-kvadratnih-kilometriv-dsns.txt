Потенційно забрудненими вибухонебезпечними предметами є 174 тис. квадратних кілометрів території України.

Про це повідомив пресофіцер ДСНС Олександр Хорунжий на брифінгу "Питання безпеки під час Великодня — застереження та рекомендації ДСНС" в Медіацентрі Україна — Укрінформ.
"Я нагадаю, що 174 тис. квадратних кілометрів потенційно забруднені вибухонебезпечними предметами. Люди мають про це пам'ятати. І у нас фактично щодня приходять повідомлення про надзвичайні випадки, коли люди травмуються або гинуть на мінах та боєприпасах, на розірваних боєприпасах", – зазначив він.


Пресофіцер ДСНС України назвав регіони, де забруднення вибухонебезпечними предметами є найбільшим. Серед них – території Херсонської, Харківської, частково Миколаївської, Запорізької, Донецької, Сумської, Чернігівської та Київської областей.
"Але на Київщині фактично всі об'єкти критичної інфраструктури і життєзабезпечення вже очищені. Залишаються, можливо, деякі ділянки лісових масивів і поля", – уточнив Хорунжий.
Як повідомляв Укрінформ, для розмінування територій України потрібно близько п'яти тисяч фахівців, а також спеціалісти з інших країн світу.
У червні 2022 року в ДСНС заявляли, що в Україні потребують розмінування 300 тис. квадратних кілометрів.