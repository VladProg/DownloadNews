Президент України Володимир Зеленський під час наради щодо нового навчального року обговорив з урядовцями питання підготовки укриттів, забезпечення підручниками, фінансовими та організаційними ресурсами закладів освіти.

Як передає Укрінформ, про це він повідомив під час традиційного відеозвернення.

Відео: Офіс Президента, Телеграм
«Провів сьогодні також нараду щодо нового освітнього сезону – 1 вересня вже дуже скоро. Є питання у батьків, у вчителів. Є різні безпекові та підготовчі нюанси. Були на нараді Прем’єр-міністр Денис Шмигаль, віцепрем’єр Михайло Федоров, міністр внутрішніх справ Ігор Клименко, міністр освіти і науки Оксен Лісовий, були представлені їхні плани. Зміст очевидний – підготовка укриттів, забезпечення підручниками, фінансові та організаційні ресурси, які потрібні та якими держава може допомогти», - повідомив Зеленський.
За його словами, урядовці незабаром представлять відповідні деталі щодо окреслених питань.
Як повідомляв Укрінформ, Кабінет Міністрів на засіданні 28 липня встановив тривалість нового навчального року з 1 вересня 2023 до 28 червня 2024 року.