Українські фахівці з реабілітації вноситимуть медичні дані про відновлення пацієнтів в ЕСОЗ за міжнародною класифікацією функціонування (МКФ).

Про це повідомляє Міністерство охорони здоров'я, передає Укрінформ.
«В електронній системі охорони здоровʼя (ЕСОЗ) впроваджується функціонал реабілітації на принципах Міжнародної класифікації функціонування, обмежень життєдіяльності та здоровʼя (МКФ). Тепер у центрі уваги не діагноз і не захворювання, а людина та її шлях до відновлення», - йдеться у повідомленні.
В МОЗ наголошують, що Міжнародна класифікація функціонування, обмеження життєдіяльності та здоров’я (МКФ) є поєднанням медичної, психологічної та соціальної моделей реабілітації і тому є критично необхідною для ефективної роботи мультидисциплінарної реабілітаційної команди та всебічного відновлення пацієнта.
Однією з переваг впровадження МКФ є координація між фахівцями мультидисциплінарної команди та спілкування «єдиною мовою реабілітації». Тож уся інформація про процес відновлення пацієнта буде синхронізована та доступна для всіх членів його реабілітаційної команди.
Утім, як зазначають у міністерстві, МКФ – це не лише про відновлення в межах медичного закладу. В майбутньому інформація, яка була зібрана про пацієнта мультидисциплінарною командою, має допомогти освітянам, соціальним працівникам, фахівцям інших галузей краще розуміти потреби людини та покращити надання послуг, необхідних кожному конкретному пацієнту та його родині. Також це дозволить створювати цифрові інструменти для взаємодії між медичною, соціальною, освітньою та іншими галузями.
Так, на основі даних в ЕСОЗ буде сформовано профіль функціонування людини, що спростить надалі здійснення заходів соціальної підтримки без додаткового бюрократичного навантаження.
Невдовзі необхідна інформація для медичних фахівців про внесення реабілітаційних даних в ЕСОЗ стане доступною в навчальному курсі Академії НСЗУ «Документування процесу надання реабілітаційної допомоги на основі Міжнародної класифікації функціонування, обмеження життєдіяльності та здоров’я (МКФ)». Впровадження реабілітаційного функціонала в ЕСОЗ та розробка навчальних онлайн-курсів відбувається в межах проєкту «Реабілітація травм війни в Україні», який фінансується за підтримки Швейцарії та Європейського Союзу в Україні.
Розбудова ефективної системи реабілітації є ініціативою першої леді Олени Зеленської. Проєкт «Реабілітація травм війни в Україні» реалізують Міністерство охорони здоровʼя України, Національна служба здоровʼя України, Міністерство соціальної політики України, Офіс Президента України, радниця-уповноважена Президента України з питань безбар’єрності, БФ «Пацієнти України», Український центр охорони здоровʼя та Український католицький університет.