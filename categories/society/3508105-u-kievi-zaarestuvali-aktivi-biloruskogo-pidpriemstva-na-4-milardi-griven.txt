У Києві правоохоронці заарештували активи ще одного білоруського підприємства на суму 4 мільярди гривень.

Як передає Укрінформ, про це Офіс генерального прокурора повідомляє у Телеграмі.

За клопотанням прокурорів Подільської окружної прокуратури міста Києва арештовано корпоративні права підприємства-резидента республіки білорусь у вигляді статутного капіталу в розмірі майже 1 млрд грн, а також нерухоме та рухоме майно підприємства орієнтованою вартістю 3 млрд грн.
Наразі вживаються заходи щодо передачі цього майна в управління АРМА.
Окружна прокуратура здійснює процесуальне керівництво у кримінальному провадженні за фактами фінансування дій, вчинених з метою насильницької зміни чи повалення конституційного ладу або захоплення державної влади, зміни меж території або державного кордону України та зловживання повноваженнями юридичною особою (ч. 2 ст. 110-2, ч. 2 ст. 364-1 Кримінального кодексу України).
За даними слідства, на території України функціонує білоруське підприємство, яке надає послуги у сфері добування нафти та природного газу. У своїй діяльності воно використовує обладнання Республіканського унітарного підприємства «Бєлоруснафта».
У межах слідства правоохоронці досліджують діяльність цього підприємства в частині можливого сприяння рф під час підготовки та проведення агресивної війни проти України.
Досудове розслідування у кримінальному провадженні здійснюється слідчими УП ГУ Нацполіції у м. Києві за матеріалами Департаменту стратегічних розслідувань Нацполіції України.
Як повідомляв Укрінформ, у червні правоохоронці заарештували понад 17 млн грн і корпоративні права на ще понад 3 млн грн, які належать білоруській нафтовій компанії.


Фото: Офіс генпрокурора