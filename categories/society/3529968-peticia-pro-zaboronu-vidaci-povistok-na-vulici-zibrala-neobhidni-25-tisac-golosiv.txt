Петиція про заборону видачі повісток на вулиці, блокпостах та АЗС набрала необхідні для розгляду її Президентом України 25 тисяч голосів.

Як передає Укрінформ, про це свідчать дані на сторінці електронних петицій на сайті глави держави.
Станом на 15 липня під петицією поставили підписи 25 тисяч 705 осіб.
Автор петиції просить розглянути можливість заборонити на законодавчому рівні видавати повістки на блокпостах, АЗС, вулиці тощо.
"Згідно з законом про мобілізацію черговість мобілізації повинен був вказати Президент в указі про мобілізацію, але там просто вказано розробити її Генштабу ЗСУ, який, у свою чергу, засекретив цю інформацію. Тобто до кінцевих громадян інформація про черговість недоступна й немає ніяких юридичних підстав для захисту від неправомірної мобілізації", - наголошує автор петиції.
Окрім цього, за його словами, через відсутність інформації про черговість зустрічаються порушення в процедурі видачі повісток.
Автор наголошує на тому, що резерв необхідно набирати в першу чергу з тих, хто висловив таке бажання, а також закликає заборонити видачу повісток за межами військкоматів.
Петиція була зареєстрована 29 червня 2022 року, її ініціатор Ігор Нерозя.