Серед військових капеланів на фронті немає представників Православної церкви Московського патріархату.

Про це повідомив протоієрей ПЦУ майор капеланської служби Костянтин Холодов у програмі «Укрінформ: вечірній стрім» на тему «Війна та віра: капелани на війні».

«Немає військових капеланів Московського патріархату і бути не може, тому що закон забороняє. Закон прийнятий у 2018 році - зміни до Закону "Про свободу совісті та релігійні організації" - базовий закон, яким ми керуємось у своєму житті, забороняє представникам конфесій, центр якої знаходиться в країні, яка здійснила агресію проти України, анексувала території, забороняє представникам цієї конфесії перебувати на режимних об’єктах, здійснювати якусь душпастирську допомогу», - сказав Холодов.
Він уточнив, що йдеться не про закон про військове капеланство, а саме про Закон "Про свободу совісті та релігійні організації".
Як повідомляв Укрінформ, 20 грудня 2018 року Верховна Рада внесла зміни до статті 12 Закону України "Про свободу совісті та релігійні організації" щодо назви релігійних організацій (об’єднань), які входять до структури (є частиною) релігійної організації (об’єднання), керівний центр (управління) якої знаходиться за межами України в державі, яка законом визнана такою, що здійснила військову агресію проти України та/або тимчасово окупувала частину території України.
31 листопада 2021 року Верховна Рада ухвалила Закон "Про Службу військового капеланства".