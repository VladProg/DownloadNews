Кабінет міністрів ухвалив постанову про створення в Україні Державної служби у справах дітей, яка реалізовуватиме державну політику у сфері захисту прав дітей.

Про це повідомила пресслужба Міністерства соціальної політики, передає Укрінформ.
"Сьогодні, 29 вересня уряд ухвалив постанову про створення Державної служби у справах дітей", - йдеться в повідомленні.
Наголошується, що новостворена служба як центральний орган виконавчої влади реалізовуватиме державну політику у сфері захисту прав дітей, соціальної підтримки сімей з дітьми, розвитку сімейних форм виховання та усиновлення.
Серед ключових завдань установи – координація надання соціальної підтримки та соціальних послуг сім’ям з дітьми (в тому числі тим, над якими встановлено опіку чи піклування), прийомним сім’ям, сім’ям патронатних вихователів, дитячим будинкам сімейного типу, усиновлювачам.
Також Служба здійснюватиме моніторинг за дотриманням місцевими органами виконавчої влади та органами місцевого самоврядування, підприємствами, установами й організаціями, фізичними особами законодавства щодо захисту прав дітей. Фахівці понад 1400 територіальних громад в Україні зможуть отримувати методичну допомогу щодо налагодження дієвої системи захисту дітей в громаді.
Крім того, Служба здійснюватиме безпосередню взаємодію з дипломатичними установами України за кордоном, щоб забезпечити дотримання прав дітей–громадян України та їх повернення на батьківщину.
Як повідомлялося, у 2023 році в Україні завершені майже 500 справ щодо усиновлення, водночас кількість дітей, які потребують батьківської любові, сягає 15 тис.