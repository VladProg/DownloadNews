Освітній процес в очній, змішаній чи дистанційній формі розпочався у 12 906 школах.

Про це в ефірі телемарафону сказав міністр освіти та науки Сергій Шкарлет, передає Укрінформ.
"Сьогодні 12 906 шкіл приступили до навчання в різних форматах. З них 3 539 повністю очно приступили до навчання, у 3 760 - до змішаної форми, яке передбачає і очне, і онлайн-навчання, 5 497 шкіл, на жаль, сьогодні навчають виключно онлайн", - сказав Шкарлет
За словами міністра, на сьогодні перевірено 23,5 тис. об'єктів закладів освіти з 26 тис., які потенційно мали розпочати навчання. При цьому 59% шкіл готові до початку освітнього процесу з 1 вересня.
"Ми чітко очікуємо, що з 15 вересня таких шкіл буде 71%", - додав міністр.
На питання, хто несе відповідальність за безпеку дітей під час навчального процесу, Шкарлет відповів, що, як і в мирний час, це мають бути класні керівники.
"Відповідальність - так само, як у мирний час. Коли ми йдемо на освітній урок у музей, чи на рекреаційну територію, у будь-якому випадку (відповідальність - ред.) несе вчитель, який взяв цих дітей на класне керівництво", - сказав міністр.
Як повідомляв Укрінформ, Міністерство освіти та науки та Офіс віцепрем’єрки з питань європейської та євроатлантичної інтеграції підготували інформаційні матеріали про організацію навчання дітей, які тимчасово перебувають з родинами за кордоном та бажають продовжувати здобувати українську освіту.