В Україні щодня фіксують 200-300 нових злочинів військовослужбовців рф.

Про це заявила генеральний прокурор Ірина Венедіктова в інтерв’ю українським телеканалам, передає кореспондент Укрінформу.
"Воєнні злочини – це наша біда. Кожного дня їх 200-300 плюс <...> Це тому, що в нас є обов’язок: коли є факт злочину, ми маємо розпочинати розслідування", - поінформувала Венедіктова.
Посадовець уточнила, що правоохоронці, звичайно, не можуть одночасно розслідувати їх усі ефективно.
"Дуже часто у нас взагалі немає доступу ні до територій, ні до людей. Але це не означає, що ми не маємо розпочинати розслідування. Ми це будемо робити завжди", - заявила чиновниця.
За словами генпрокурора, наразі майже всі воєнні злочини, які перераховані у Римському статуті, у нас в Україні, на жаль, відбуваються.
Вона нагадала, що в магістральній справі щодо вторгнення рф наразі є 623 підозрюваних.
"Ми говоримо, зокрема, щодо трьох найважливіших злочинів, як і вчиняються під час війни: воєнні злочини, геноцид, розслідування якого ми почали із перших днів (повномасштабної – ред.) війни, і, звичайно, агресія. Що стосується злочинів агресії, у нас більше 20 справ. Що стосується геноциду, у нас уже є двоє підозрюваних щодо закликів до геноциду", - уточнила очільниця ОГП.
Крмі того, за словами Венедіктової, правоохоронці також розслідують 12 справ щодо екоцидів, які були вчинені під час цієї повномасштабної війни з рф.
"Це – злочини проти навколишнього середовища. Ви ж пам’ятаєте, як вони (загарбники –ред.) заходили на ту ж ЧАЕС і на інші атомні станції тощо. Тому, звичайно, ми ці провадження відкривали і їх розслідуємо. Який буде результат цих проваджень, подивимося, але ми в процесі", - поінформувала генпрокурор.
Як повідомлялося, Венедіктова 21 червня заявила, що в Україні вже винесено шість вироків у справах про воєнні злочини, ще вісім справ перебувають у судах, 118 особам оголошено підозру у скоєнні воєнних злочинів.