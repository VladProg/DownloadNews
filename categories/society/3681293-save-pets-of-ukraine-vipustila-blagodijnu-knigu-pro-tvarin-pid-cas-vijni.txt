Команда соціальної ініціативи Save Pets of Ukraine випустила збірку надихаючих історій зі щасливим кінцем про котів, собак та їхніх власників і волонтерів, які змушені були евакуюватись від війни та підтримували один одного.

Про це повідомляє Укрінформ із посиланням на сайт проєкту.
Книга складається з історій про домашніх тварин, їхніх люблячих власників і волонтерів, які були змушені евакуюватись від війни.
Дві жінки, яким вдалося вивезти 47 котів з Києва до Німеччини на початку повномасштабного вторгнення. Військові та собаки «на нулі». Пара, яка рятувала домашніх улюбленців з замкнених покинутих квартир. Пані, у якої живе понад 60 собак. Коти, які в найбільш тривожні миті зігрівали та заспокоювали своїх людей. Дівчинка, яка стала краще спати завдяки своєму песику - це лиш частина героїв книги.
Вона має на меті привернути увагу до безпритульних тварин в Україні, яких за останній рік стало значно більше. Згідно з даними досліджень, ця кількість зросла на 20−30% у тилових областях та на 100% і більше у притулках прифронтових областей. Так, 25 799 собак та 19 473 коти знаходяться під опікою притулків та волонтерів.
Також в книзі представлені історії адопції чотирилапих, які, можливо, стануть для читачів прикладом. Адже прилаштування безпритульних тварин в сім'ї є найкращим та найбільш гуманним способом скорочення кількості «хвостиків» у притулках та на вулицях. Так, ще за кілька тижнів до виходу книги, коли про неї дізнався редактор одного з національних телеканалів, він записався на співбесіду, аби взяти в свою сім'ю кішку.
Всі кошти від продажу книги Рятуючи чотирилапих (та людей) в Україні будуть направлені на допомогу притулкам для собак та котів. Ціна книги — донат від 200 грн. Купити її можна на сайті Save Pets of Ukraine або через соціальні мережі ініціативи.