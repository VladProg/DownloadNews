Вищий антикорупційний суд призначив екссудді Дніпровського райсуду Києва Миколі Чаусу покарання у вигляді десяти років позбавлення волі.

Відповідне рішення оголосив у середу головуючий колегії суддів Євген Крук, передає Укрінформ.
“Колегія суддів ухвалила: Чауса Миколу Олексійовича визнати винуватим у вчиненні злочину, передбаченого ч.4 ст. 368 ККУ, та призначити йому покарання у вигляді десяти років позбавлення волі”, - йдеться у резолютивній частині вироку.
Також Чаус протягом трьох років позбавлений права обіймати певні посади.
Суд змінив Чаусу раніше застосований запобіжний захід і застосував до нього тримання під вартою до набрання вироку законної сили.
Крім того, речові докази у вигляді 150 тисяч доларів мають бути повернуті власнику. Грошові кошти у розмірі 717 тис. грн, які були внесені як застава, мають бути повернуті заставодавцю - Чаус Світлані Володимирівні.
Вирок може бути оскаржений протягом 30 днів з дня його оголошення шляхом подання скарги до Апеляційної палати ВАКС.
Як повідомлялося, у серпні 2016 року детективи НАБУ викрили суддю Дніпровського райсуду Києва Миколу Чауса в отриманні хабаря в розмірі 150 тисяч доларів. Йому було висунуто обвинувачення за ч.4 ст.368 (Прийняття пропозиції, обіцянки або одержання неправомірної вигоди в особливо великому розмірі службовою особою) Кримінального кодексу.
У вересні того ж року Верховна Рада підтримала подання Генеральної прокуратури про надання згоди на затримання та арешт судді. Однак Чаус утік з України та переховувався у Молдові. 3 квітня 2021 року його адвокат Юліан Балан заявив, що група невідомих озброєних чоловіків викрала Чауса в центрі Кишинева.
У серпні 2021 року Чаус з’явився в одному з сіл Вінницької області. Правоохоронці провели з ним слідчі дії.
4 серпня 2021 року ВАКС обрав Чаусу запобіжний захід у вигляді цілодобового домашнього арешту з носінням електронного браслета.
12 січня 2022 року Вищий антикорупційний суд продовжив запобіжний захід Чаусу у вигляді цілодобового домашнього арешту. Потім Вищий антикорупційний суд змінив домашній арешт на заставу в розмірі понад 700 тис. грн.