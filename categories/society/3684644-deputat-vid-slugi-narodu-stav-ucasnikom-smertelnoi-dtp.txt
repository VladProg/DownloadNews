Заступник голови комітету Верховної Ради з питань бюджету Володимир Гевко став учасником смертельної ДТП.

Про це сам нардеп написав на своїй сторінці у Facebook ввечері у неділю 19 березня, передає Укрінформ.
«Сьогодні трапилася дорожньо-транспортна пригода, яка закінчилася трагедією. Одним з учасників цього жахливого інциденту був я, іншого лікарі, на жаль, врятувати не змогли», – повідомив Гевко.

Депутат зазначив, що співпрацює зі слідством, пройшов перевірки на алкоголь і наркотики, та готовий допомагати родичам загиблого.
«Приношу щирі співчуття і вибачення близьким загиблого. Немає таких слів, які можуть зарадити цій біді», – додав нардеп.

Нагадаємо: Володимир Гевко 2019 року був обраний народним депутатом 9-го скликання по 167 округу (Тернопільська область) від партії «Слуга народу» як безпартійний. Від 10 листопада 2019 року – член партії. Заступник голови Комітету з питань бюджету.
Фото: facebook / Володимир Гевко