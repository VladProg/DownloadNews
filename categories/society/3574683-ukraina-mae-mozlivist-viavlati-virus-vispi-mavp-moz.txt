Україна має можливість виявляти вірус віспи мавп.

Про це на брифінгу сказав заступник міністра охорони здоров'я, головний державний санітарний лікар Ігор Кузін, передає Укрінформ.
"У липні в Україну було доставлено 5 тисяч ПЛР-тестів, які будуть використовуватися для діагностики цієї інфекційної хвороби. Вони були розподілені по обласним Центрам контролю та профілактики хвороб. Таким чином на рівні держави є діагностичні засоби", - сказав Кузін.
Тести були отримані у рамках гуманітарної допомоги.
За словами головного держсанлікаря, пацієнт, у якого було діагностовано віспу мавп, має легкий перебіг захворювання, проте, на всякий випадок, був госпіталізований з тим, щоб лікарі мали змогу зрозуміти який перебіг має захворювання, симптоматику, методи лікування.
Кузін наголосив, що МОЗ не буде розголошувати місце реєстрації випадку захворювання на віспу мавп, щоб уникнути ситуації, яка була в 2020 році з першою реєстрацією коронавіурсної хвороби в Україні.
Зараз епідеміологи області проводять відповідне епідеміологічне розслідування. Основні симптоми віспи мавп: висипка у вигляді пухирців, зокрема на обличчі, температура, головний біль тощо. У випадку наявності таких симптомів варто звернутись за медичною допомогою, використовуючи засоби протиепідемічного захисту (захисну маску, рукавички тощо), щоб не заразити інших. Захворювання зазвичай триває від двох до чотирьох тижнів.
Як поінформував Кузін, під час лікування захворювання українські медики використовують затверджені рекомендації ВООЗ та міжнародні протоколи. Зважаючи на те, що специфічні ліки наразі недоступні для широкого загалу, йдеться, у першу чергу, про симптоматичне лікування. Наразі, за словами заступника міністра, передумов для значного поширення цього захворювання немає. Враховуючи це, за рекомендаціями ВООЗ, необхідності у вакцинації проти мавпячої віспи наразі немає. Окрім того, Всесвітня організація охорони здоров’я наразі не рекомендує масову вакцинацію.