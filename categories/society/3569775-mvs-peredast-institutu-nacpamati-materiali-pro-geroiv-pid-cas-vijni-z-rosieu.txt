Міністерство внутрішніх справ і Український інститут національної пам'яті підписали меморандум щодо передачі УІНП матеріалів про героїв МВС під час розв’язаної росією повномасштабної війни.

Документ підписали очільник МВС Денис Монастирський і в.о. директора УІНП Максим Ярмистий, передає кореспондент Укрінформу.
"Пам'ять про героїв має залишатися, і це не тільки є відомчим питанням МВС. Це пам'ять всього нашого українського народу. Тому ми спільно з Інститутом національної пам'яті розпочинаємо спільну роботу, фактично передаючи всі матеріали, які ми накопичували всі ці 7 місяців, і які ми будемо накопичувати у подальшому. Бо ми розуміємо, що це є надбання всього українського народу про наших героїв", - сказав Монастирський.
Очільник МВС зазначив, що в майбутньому будуть меморіали, музеї і багато згадок про героїв, "але для цього тут і зараз необхідно фактично фіксувати кожну мить життя цих героїв - їхні вчинки і думки, і те, що буде цінно для нас і потім".






Презентація проєкту "Герої МВС" до 200 днів війни / Фото: Руслан Канюка, Укрінформ








































Монастирський презентував проєкт "Герої МВС" до 200 днів повномасштабної війни з рф і зазначив, що історії учасників проєкту дуже цінні.
"Час швидко рухається і фактично дуже швидко втрачається пам'ять про те, що відбувалося день, тиждень, місяць тому. Тому наша команда зробила такий проєкт", - додав міністр.
Ярмистий сказав, що у період російсько-української війни Інститут займається тим, що накопичує і зберігає усні історії.
"Відповідно, ми дуже вдячні МВС за таку надзвичайно велику пророблену роботу. З нашого боку ми відкриваємо окремий розділ - "Герої МВС", де будуть розміщуватися усі ці історії. Є лише одна поправка - оскільки наразі там (у відповідному реєстрі - ред.) зберігається більш як 1600 матеріалів, доступ до них тимчасово призупинений, і це зроблено з метою безпеки тих осіб, які надають свої свідчення", - заявив він.
Представник Українського інституту нацпам'яті зазначив, що як тільки буде можливість, то цю платформу, яка називається "Архів усних історій", Інститут одразу відкриє.
"Це не просто відкриття окремого розділу, це передусім збереження тих історій героїв МВС, які вже надали свої свідчення, свою історію, а також це окрема робота з популяризації наших героїв. Також це і збереження пам'яті для прийдешніх поколінь та істориків, які будуть оцінювати, аналізувати ці свідчення, ці історії", - додав він.
Як повідомлялося, у МВС напередодні презентували книгу під назвою «Герої України. 200 днів війни» із історіями подвигів нацгвардійців, прикордонників, поліцейських і рятувальників.