Національне агентство з питань запобігання корупції розпочато 102 моніторинги способу життя військкомів, загалом у базу на такі перевірки внесено 1800 керівників та заступників керівників Територіальних центрів комплектування.

Про це повідомив Українському радіо заступник голови НАЗК Артем Ситник, передає Укрінформ.
“Зараз ми сформували базу, до якої ввійшли 1800 керівників та заступників керівників Територіальних центрів комплектування (ТЦК). Очевидно, що провести перевірки повністю усіх складно, тому ми будемо застосовувати ризикоорієнтований підхід і дивитися в першу чергу ті регіони, що мають найбільші ризики. Незабаром з’являться обґрунтовані висновки щодо наявності кримінальних правопорушень. На сьогодні, після попереднього аналізу матеріалів, розпочато 102 моніторинги способу життя, але ця цифра не є остаточною", - сказав він.
Ситник пояснив, що моніторинг способу життя — це первинна перевірка, яка закінчується обґрунтованим висновком, а потім органи досудового розслідування вже більш детально з’ясовують самі обставини корупційної схеми.
При цьому він вкотре наголосив, що процес моніторингу дуже прискорило б відновлення електронного декларування. Ситник висловив сподівання, що відповідний законопроєкт, поданий до Верховної Ради ще восени 2022 року, народні депутати розглянуть найближчим часом.
“Йдеться про обов’язкове декларування — коли особа, яка займає посаду з підвищеним корупційним ризиком, зобов’язана подати декларацію. Після відновлення декларування ми отримаємо ще один механізм проведення повних перевірок декларацій. Це буде значно продуктивніше і ми набагато швидше отримаємо ті відповіді, які нас цікавлять”, - підкреслив він.
Як повідомляв Укрінформ, ДБР 24 липня затримало колишнього начальника Одеського обласного центру комплектування та соціальної підтримки, підозрюваного у незаконному збагаченні. Зокрема, НАЗК виявило ознаки незаконного збагачення у колишнього одеського військкома на понад 188 млн грн.
Фото: U-LEAD з Європою