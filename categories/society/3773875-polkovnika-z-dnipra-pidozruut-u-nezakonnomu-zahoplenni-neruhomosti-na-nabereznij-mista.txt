Працівники Державного бюро розслідувань у взаємодії з Національною поліцією повідомили про підозру колишньому командиру військової частини з Дніпра у незаконному відчуженні на користь частини двох великих торгових павільйонів на набережній міста Дніпро.

Як передає Укрінформ, про це повідомляє пресслужба ДБР.
Встановлено, що полковник у березні 2022 року видав накази про примусове відчуження майна на користь підрозділів його військової частини.
«Водночас у документі не було вказано для яких саме підрозділів це майно призначене. На додаток, одразу після появи цього документа, під охороною одного з добровольчих формувань Дніпровської територіальної громади, яке не мало жодного відношення ні до військової частини, ні до державних органів, ці павільйони були захоплені та розібрані. А земля, на якій вони знаходились, огороджена та розпочата підготовча робота з приватного будівництва», - ідеться в повідомленні.
За висновками експертиз встановлено, що власникам павільйонів - фізичним та юридичним особам - загалом завдано збитків на 21 млн грн.
Також отримано висновок судової військової експертизи, якою підтверджено незаконність відповідного наказу та дій командира.
Наразі на земельні ділянки, на яких знаходилось незаконно відчужене та демонтоване нерухоме майно, накладено арешт.
Колишньому командиру військової частини повідомили про підозру у перевищенні військовою службовою особою влади чи службових повноважень (ч. 5 ст. 426-1 Кримінального кодексу України).

Санкція статті передбачає позбавлення волі на строк до дванадцяти років.
Крім того, працівники ДБР ініціювали клопотання щодо застосування запобіжного заходу у вигляді тримання під вартою з можливістю внесення застави у розмірі 21 млн грн.
Як повідомляв Укрінформ, у жовтні ДБР викрило зловживання у запорізькому військкоматі при вилученні автомобілів на потребу військових.