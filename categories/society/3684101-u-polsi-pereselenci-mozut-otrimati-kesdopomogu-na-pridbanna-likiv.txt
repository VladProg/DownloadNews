У Польщі для переселенців з України, які перетнули кордон після 24 лютого 2022 року, доступна програма фінансової допомоги на придбання ліків Health4Ukraine.

Як передає Укрінформ, про це повідомляє Міністерство з питань реінтеграції тимчасово окупованих територій.
“Головною умовою для приєднання до програми є пред’явлення документа, що підтверджує надання польського ідентифікаційного номера PESEL”, - ідеться у повідомленні.
Щоб подати заявку на чергу, необхідно залишити свою електронну адресу за посиланням та очікувати сповіщення з подальшими інструкціями для реєстрації.
Після розгляду заявки учасник отримає індивідуальний штрих-код, який дозволить йому придбати лікарські засоби на суму до 500 злотих.
Докладніше про умови участі у програмі можна дізнатися за телефоном гарячої лінії: +48 42 612 09 96.
Як повідомляв Укрінформ, українці, які перебувають у Польщі, можуть оформити щомісячну фінансову допомогу в 500+ злотих в Управлінні соціального страхування (ZUS).
Фото: СТК