Верховна Рада ухвалила в першому читанні законопроєкт щодо заборони використання джерел інформації держави-агресора або держави-окупанта в освітніх програмах, у науковій та науково-технічній діяльності.

Про це в Телеграмі повідомив народний депутат Ярослав Железняк, передає Укрінформ.
За словами парламентарія, відповідний проєкт закону №7633 підтримали 282 депутати.
Документом пропонується внести зміни до Закону "Про освіту", закріпивши загальний принцип захисту освітньо-інформаційного простору України від впливу російської федерації.
Передбачається, що складові освітньої програми не можуть містити посилання на джерела інформації, створені на території, державною мовою, громадянами та юридичними особами держави-агресорки.
При цьому пропонується передбачити винятки для освітніх програм з навчанням мовою національної меншини; використання для ілюстрування, пояснення та критичного аналізу явищ, що відбуваються в державі-агресорці; освітніх програм, зміст яких охоплює вивчення держави-агресорки чи окупантки за умови критичного аналізу цих джерел.
Аналогічні положення пропонується закріпити в Законі "Про наукову і науково-технічну діяльність", зазначивши в ньому також як виняток дисципліни, створені для вивчення мови корінного народу, національної меншини, та додавши положення про те, що Україна сприяє виданню та поширенню джерел інформації у сфері наукової та науково- технічної діяльності державною мовою.
Законопроєктом пропонується встановити перехідний період 5 років для перегляду і зміни відповідних освітніх програм.