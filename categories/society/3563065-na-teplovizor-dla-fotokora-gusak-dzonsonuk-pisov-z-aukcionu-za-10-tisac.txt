Зібрані кошти будуть перераховані на купівлю тепловізора для нашої колеги - фотокореспондента Юлії Овсяннікової.

Сьогодні у приміщенні інформаційного агентства Укрінформ генеральний директор Олександр Харченко вручив головний лот аукціону, лялькову копію британського прем'єра, переможцю - директору видавництва "Саміт-книга" Івану Степуріну.
"Як ви знаєте, ми збираємо гроші на тепловізор для нашої колеги, фотокореспондента Укрінформу Юлії Овсяннікової, яка зараз захищає нашу країну від російських загарбників. У цій благородній справі, на благодійному аукціоні, перемогло видавнцитво "Саміт-книга" - і я з радістю вручаю цього гусака, чарівного Джонсона, прототип якого з любов'ю ставиться до України, і який майстриня виготовила з любов'ю, пану Степуріну", - зазначив Олександр Харченко.
"У нас подвійна радість: ми приймаємо цього гусака і розуміємо, що кошти від аукціону йдуть на підтримку нашого великого друга, журналіста Укрінформу, а сам гусак, повірте, піде в дуже хороші люди - в Європу, до тих, хто нам сьогодні допомагає, зокрема, приймає наших дітей в італійських таборах для відпочинку і відновлення сил. Велике дякую Укрінформу за ваші добрі справи", - сказав у свою чергу директор видавництва Іван Степурін.

Нагадаємо, з 29 по 31 серпня у соцмережах Укрінформу відбувався благодійний аукціон з продажу ляльки-талісмана гусака Джонсонюка від вінницької майстрині Наталі Дремлюги. Зібрані кошти будуть перераховані на купівлю тепловізора для фотокореспондента Укрінформу Юлії Овсяннікової.