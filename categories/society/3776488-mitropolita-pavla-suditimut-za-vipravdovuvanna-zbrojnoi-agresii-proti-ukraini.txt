Колишній настоятель Києво-Печерської лаври, митрополит Української православної церкви Московського патріархату Павло (Петро Лебідь) постане перед судом.

Про це повідомив Офіс генерального прокурора, передає Укрінформ.
Як зазначається, до суду скерований обвинувальний акт за фактами виправдовування збройної агресії РФ проти України та порушення рівноправності громадян залежно від їхньої расової, національної і регіональної належності та релігійних переконань (ч. 3 ст. 436-2, ч. 2 ст. 161 Кримінального кодексу України).
Слідством встановлено, що, будучи службовою особою релігійної організації – намісником Свято-Успенської Києво-Печерської лаври / чоловічого монастиря УПЦ, обвинувачений представляв російську агресію як внутрішній громадянський конфлікт.
У телефонних розмовах з вірянами своїми висловами митрополит розпалював національну, регіональну й релігійну ворожнечі, що підтверджують висновки відповідних експертиз.
Священнослужитель робив заяви, які виправдовували дії РФ. У своїх виступах він неодноразово ображав релігійні почуття українців, принижував погляди вірян інших конфесій і намагався сформувати ворожі настрої до них.
Також встановлені факти спілкування митрополита зі свідком у кримінальному провадженні, попри відповідну заборону на це в рішенні суду.
Як повідомляв Укрінформ, Служба безпеки України вручила Павлу Лебедю підозру 1 квітня. На той час йому інкримінувалися виправдовування збройної агресії РФ і порушення рівноправності громадян (ст.161 і 436-2 Кримінального кодексу України).
Того ж дня Шевченківський районний суд Києва обрав митрополиту Павлу запобіжний захід у вигляді цілодобового домашнього арешту. У травні домашній арешт продовжили ще на 30 діб.
13 липня СБУ оголосила Лебедю нову підозру. Повідомлялося про викриття нових фактів підривної діяльності митрополита проти України.
Наступного дня суд обрав підозрюваному запобіжний захід у вигляді тримання під вартою з можливістю внесення застави розміром понад 33 млн гривень.
На початку серпня застава була внесена. Митрополит вийшов з-під варти.