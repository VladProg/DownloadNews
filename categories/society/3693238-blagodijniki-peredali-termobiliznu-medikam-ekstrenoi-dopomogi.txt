Українські обласні центри екстреної меддопомоги отримали 15 тисяч комплектів термобілизни від благодійників.

Про це повідомили у Міністерстві охорони здоров'я, передає Укрінформ.
Зокрема, допомога надійшла в ЦЕМД Донецької, Дніпропетровської, Луганської, Харківської, Херсонської, Запорізької, Одеської, Миколаївської, Кіровоградської, Миколаївської та Сумської областей.

Як зазначили в МОЗ, завдяки термокомплектам працівники “екстренки” зможуть продовжувати працювати й надавати вчасну і якісну швидку меддопомогу пацієнтам за будь-яких погодних умов.

Цей одяг був придбаний у рамках благодійного проєкту Winterization, який міжнародна платформа MedGlobal реалізує спільно із компанією LDS на запит Міністерства охорони здоров’я України.

“Окрім центрів екстреної медичної допомоги, термобілизну передали також працівникам Українського науково практичного центру екстреної медичної допомоги та медицини катастроф”, - додали в міністерстві.
Як повідомлялося, із березня 2022 року MedGlobal передала Україні ліків та обладнання на суму понад 6 млн доларів, а також провела 64 навчальні тренінги для понад 1100 лікарів з 70 медичних закладів України.
Фото: moz.gov.ua