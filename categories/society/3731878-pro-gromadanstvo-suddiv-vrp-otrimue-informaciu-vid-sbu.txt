Вища рада правосуддя налагодила співпрацю зі Службою безпеки України, яка надає їй інформацію про наявність чи відсутність у судді громадянства іншої країни під час розгляду заяви про відставку.

Про це голова ВРП Григорій Усик повідомив у інтерв’ю Укрінформу.
Відповідаючи на запитання стосовно співпраці з правоохоронними органами щодо перевірок суддів, Усик сказав: “Налагодили тільки співпрацю зі Службою безпеки України, яка надає нам інформацію про наявність чи відсутність у судді громадянства іншої країни під час розгляду його заяви про відставку”.
За його словами, досі не було жодного випадку підтвердження подвійного громадянства у судді.
“До речі, у цьому питанні теж є своя складність, бо не можна стверджувати, що надана нам інформація на 100% є достовірною. Такі дані отримати складно, оскільки на дипломатичному рівні не передбачено, щоб держава, яка надає громадянство громадянину України, повідомляла про це відповідні органи нашої держави. І якщо ми звернемося із запитом до інших дипломатичних установ, держав, щоб нам надали відповідь на це питання, мабуть, вони її нададуть, а якщо до держави-агресора, то відповіді не отримаємо”, - сказав голова ВРП.
У цьому зв'язку він нагадав історію із суддею Касаційного господарського суду Богданом Львовим, якого відрахували зі штату Верховного Суду на підставі листа СБУ про наявність у нього громадянства РФ.
“Була інформація, що він має російський паспорт, але її не підтвердили офіційні джерела РФ. Тому маємо труднощі з отриманням інформації про наявність у судді громадянства Росії. Це об’єктивний фактор, пов’язаний з тим, що держава-агресор не надає нам такі дані”, - сказав Усик.
Він також заявив, що зміни у доборі суддів однозначно будуть, а як швидко - залежить він спільної роботи з Комітетом ВР з питань правової політики та Вищою кваліфікаційною комісією суддів України.
“Нинішня процедура підготовки суддів ще й досить обтяжлива й затратна. Якщо ми проводимо тестування суддів і стверджуємо, що пройшовши його та виконавши практичне завдання, суддя готовий/готова здійснювати повноваження, то чи є необхідність додатково проводити спеціальну підготовку в Національній школі суддів тривалістю 12 місяців? На мій погляд, більше уваги треба зосередити на практичному навчанні, можливо, передбачити стажування у судових процесах”, - сказав Усик.
На його переконання, “в умовах наявного дефіциту суддів 12-місячне навчання – це досить довго”.
“До того ж, ми передбачаємо, що після рішення РНБО і подання відповідних законопроектів на розгляд парламенту, дефіцит стане ще більший. І хоча ВККС, яка займається добором суддів, призначена, треба час, щоб вона запрацювала на повну”, - зазначив голова ВРП.
За його словами, для зміни процедури добору суддів треба внести зміни до закону “Про судоустрій і статус суддів”.
“Це не потребує багато часу, але залежить від того, наскільки оперативно спрацює законодавець, зважаючи на критичну ситуацію з кадрами в судовій системі”, - підкреслив голова ВРП.
Водночас він наголосив, що тема зміни добору суддів - “це не просто наміри та розмови у вузьких колах”.
“Це і позиція наших західних партнерів, і парламентського комітету з питань правової політики. Абсолютно всі погоджуються, що рік навчання для судді – це забагато. Тому зміни у доборі суддів однозначно будуть. А як швидко – вже залежить він нашої спільної роботи з Комітетом ВР з питань правової політики та ВККС. Наскільки я зрозумів з виступу голови ВККС, зараз комісія зосереджена на закінченні первинного кваліфікаційного оцінювання і процедурі перевірок суддів - “п’ятирічок”, - розповів Усик.
Як повідомляв Укрінформ, 15 вересня 2022 року журналісти програми "Схеми" оприлюднили розслідування про те, що суддя Богдан Львов, який має доступ до державної таємниці, виявився громадянином РФ. Журналісти опублікували документи, відповідно до яких Львов став громадянином РФ ще у 1999 році, вже працюючи суддею в Україні, а у 2012 році оновив паспорт після досягнення 45-річчя. Журналісти встановили, що в день подання заяви він перебував у Москві. В обох випадках письмова заява оформлена від його імені.
У розслідуванні вказувалося, що факт наявності російського громадянства суддя приховав від конкурсної комісії, яка у 2017 р. обрала його до реформованого Верховного Суду. Згідно з Конституцією набуття суддею громадянства іншої країни є підставою для припинення його повноважень.
3 жовтня у ВС оприлюднили інформацію, що СБУ за результатом перевірки з’ясувала: Львов у 2012 році отримав російський паспорт замість паспорта громадянина РФ, який втратив.
Сам Львов заперечував наявність у нього російського громадянства. Він також повідомив, що звернувся до правоохоронних органів з тим, щоб вони перевірили викладену журналістами інформацію. Львов стверджує, що документи, які свідчать про отримання ним російського громадянства, сфальшовані.
Суддя також заявив, що пройшов дослідження на поліграфі. Він оприлюднив висновки та заявив, що непричетний до отримання російського громадянства та паспорта РФ.
5 жовтня 2022 року очільника Касаційного господарського суду Богдана Львова відрахували зі штату суду.