Верховна Рада ухвалила закон "Про внесення змін до деяких законів України щодо окремих особливостей організації примусового виконання судових рішень і рішень інших органів під час дії воєнного стану".

Про це народний депутат із фракції “Голос” Ярослав Железняк повідомив у Телеграмі, передає Укрінформ.
За його словами, відповідний законодавчий акт (№8064) підтримали 292 народних депутати.
Документ спрямований на врегулювання проблемних питань, пов’язаних із організацією примусового виконання судових рішень, а також рішень інших органів під час дії воєнного стану.
Зокрема, закон передбачає під час дії воєнного стану створення можливості передачі виконавчих проваджень приватного виконавця, який зупиняє діяльність, приватному виконавцю, який здійснює заміщення, до іншого виконавчого округу; спрощення порядку зупинення діяльності приватного виконавця на підставі його заяви за наявності в нього на виконанні незавершених виконавчих проваджень, а також за умови попереднього вирішення питання про заміщення; спрощення порядку зміни приватним виконавцем виконавчого округу, територія якого тимчасово окупована або на якій проводяться активні бойові дії.
Крім того, передбачається, що під час воєнного стану фізичні особи зможуть здійснювати видаткові операції з рахунків, на кошти яких накладено арешт органами державної виконавчої служби, приватними виконавцями, але в розмірі не більше трьох мінімальних розмірів заробітної плати на місяць (мінімальної захищеної суми), а також сплачувати податки, збори без урахування такого арешту.
Контроль за дотриманням розміру видаткових операцій фізичних осіб, а також юридичних осіб покладається на обслуговуючий банк.
Очікується, що реалізація закону дозволить забезпечити належну організацію діяльності з примусового виконання рішень органами державної виконавчої служби та приватними виконавцями під час дії воєнного стану та сприятиме забезпеченню законних інтересів юридичних осіб, конституційних прав і свобод людини та громадянина, досягнення справедливого балансу інтересів сторін виконавчого провадження в умовах воєнного стану.
Як повідомлялося, Верховна Рада 16 листопада 2022 року в першому читанні ухвалила законопроєкт “Про внесення змін до деяких законів України щодо окремих особливостей організації примусового виконання судових рішень і рішень інших органів під час дії воєнного стану”.