Міжнародні партнери можуть допомогти відновити українські бібліотеки в межах різних проєктів.

Таке переконання висловила під час круглого столу в Укрінформі на тему: «Допомога постраждалим бібліотекарям та бібліотекам внаслідок повномасштабного вторгнення росії в Україну» заступниця голови Комітету ВР з питань гуманітарної та інформаційної політики Євгенія Кравчук.

«Важливо сконцентруватися на двох напрямках – допомозі бібліотекам, в тому числі міжнародній, які працюють на заході та у центрі України, де їхні послуги дуже зараз затребувані. Другий напрямок – це відновлення будівель бібліотек. Зараз багато міжпарламентських зв’язків, спілкувань з посольствами, муніципалітетами. Є бажання окремих муніципалітетів або брати під опіку якісь конкретні об’єкти, або в рамках партнерських відносин робити це разом з конкретною громадою. Це можна як для областей, що в тилу, так і для тих, які донедавна були окуповані, а зараз потребують відновлення». – сказала Кравчук.


Фото: Viacheslav Chaus, Facebook

Принагідно вона зазначила, що мала розмову з представниками посольства Британії щодо бібліотеки в Чернігові, яка до того ж є пам’яткою архітектури. «І такі речі, сподіваюся, привернуть увагу до цієї проблеми. Є і фізичні особи, і фонди, які готові допомагати», - зауважила депутатка

Кравчук також додала, що іншим варіантом може бути співпраця в масштабах областей.
«Є заяви окремих країн, які готові брати під шефство відновлення конкретних областей. У випадку Великої Британії – це Київська область. І якщо є вже конкретний запит на відновлення бібліотек, які були обстріляні чи зруйновані, ми можемо уже це робити. Естонія вже заявила, що може працювати по відновленню Житомирської області. І так кожна область може мати країну-донора», - припустила вона.
Депутатка акцентувала, що після надання допомоги і відновлення бібліотек в областях, які не були окуповані або були звільнені, настане третій етап.
«Ми будемо додавати ті бібліотеки, до яких ми зараз взагалі не маємо доступу. Це Донецька область, Луганська область, зараз Херсонська і частина Запорізької», - сказала Кравчук.
Фото: Геннадій Мінченко, Укрінформ