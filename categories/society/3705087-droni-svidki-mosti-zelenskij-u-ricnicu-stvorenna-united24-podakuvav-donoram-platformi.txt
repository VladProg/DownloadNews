У річницю фандрейзингової платформи United24 Президент Володимир Зеленський подякував усім донорам.

Про це повідомив Президент Володимир Зеленський у Телеграмі, передає Укрінформ.
«UNITED24 @U24_gov_ua – рік. Ми задумували фандрейзингову платформу як таку, що об'єднає довкола допомоги Україні весь світ. І це вдалося. Через UNITED24 нашу країну підтримують мільйони людей у понад сотні країн. За кошти, акумульовані через платформу, профільні міністерства придбали 176 машин швидкої допомоги, а також сотні одиниць медичного обладнання та амуніції для українських захисників, першу в Україні машину для розмінування, законтрактували понад 3839 БПЛА/комплексів БПЛА, відбудували 11 мостів на деокупованих Миколаївщині й Херсонщині та започаткували перший у світі флот морських дронів», - зазначив глава держави.

Зеленський подякував усім донорам платформи, внески яких «рятують життя, повертають життя, захищають життя і наближають перемогу України».
Як повідомлялося, фандрейзингова платформа United24 за рік зібрала 325 млн доларів для підтримки України.
Фото: ОП