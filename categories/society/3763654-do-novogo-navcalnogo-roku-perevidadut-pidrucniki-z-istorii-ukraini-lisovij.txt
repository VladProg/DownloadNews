За два тижні вчителям передадуть методичні матеріали, як розповідати учням про війну, а максимум до початку наступного навчального року буде перевидано підручники з історії України, до яких включать розділ про нинішні воєнні дії.

Про це розповів в ефірі телемарафону "Єдині новини" міністр освіти і науки Оксен Лісовий, повідомляє Укрінформ.
"Маємо три важливі завдання у підходах до викладання новітньої історії України. Перше - це методичні матеріали для вчителів, які будуть підготовлені уже за два тижні. Друге - це підручник з історії, у який потрібно вносити зміни про нинішню війну. І третій аспект - це перегляд загалом підходу до викладання історії в школах", - сказав Лісовий.

Відео: Телемарафон "Єдині Новини"
Він зауважив, що для реалізації цих трьох завдань потрібно різні часові ресурси.
"Уже за два тижні ми будемо мати пакет методичних матеріалів для вчителів. Як розповідати про війну дітям різних вікових категорій, як пояснювати події і які історичні події треба висвітлювати. Тобто методички мають бути підготовлені за кілька тижнів, а підручники зі змінами - максимум до 1 вересня 2024 року", - зазначив міністр.
І третій аспект, зауважив він, - це перегляд загалом підходу до викладання історії в школах. "На думку експертів, викладання історії в школі повинно іти за іншими принципами. Це має бути наративне викладання і осмислене сприйняття історії, воно має спонукати до осмисленого сприйняття історичних подій. І на реалізацію цього завдання потрібно значно більше часу", - пояснив Лісовий.
Як повідомляв Укрінформ, місяць тому у Москві показали нові підручники з історії, в яких повністю переписали розділи, починаючи з 1970-х років, а також додали новий – про війну в Україні, яку традиційно називають "спеціальною військовою операцією".