Українська влада наразі працює над новою політикою безпеки правопорядку по типу ізраїльської моделі.

Про це під час пресконференції у Києві заявив Прем’єр-міністр України Денис Шмигаль, передає кореспондент Укрінформу.
«(Такі місця, як – ред.) школи, лікарні, місця масово скупчення, ТЦ, - мають бути забезпечені відповідними (безпековими заходами по – ред.) моделі Ізраїля. Щоб довго не пояснювати, - це коли на вході у кожне приміщення, де скупчуються люди, є охорона, коли у деяких (місцях - ред.) є відповідні рамки, які не дозволяють проносити зброю. Це все нас чекає, над цією концепцією ми працюємо», - сказав чиновник.
При цьому, на його думку, якщо говорити про нову політику безпеки правопорядку по ізраїльській моделі, то тут можна згадати і про ветеранську політику.
«… Коли у нас буде орієнтовно півмільйона – більше мільйона ветеранів, які пройшли військові дії, і мають відповідні навички, це (безпекова сфера – ред.) може бути місцем їх майбутньої праці, де вони будуть продовжувати забезпечувати безпеку нашого суспільства у різних ролях і на різних позиціях», - поінформував очільник Кабміну.
За його словами, йдеться також і про нормативи для будівництва житлових будівель, громадських споруд.
При цьому Прем’єр-міністр уточнив, що усі розуміють, що сховища мають бути: вони є життєвою необхідністю, оскільки рф як наш сусід нікуди не подінеться.
«Наступні десятки років ми будемо жити із відчуттям небезпеки із їхньої сторони, яка, на жаль, нікуди не дінеться. І тому ми маємо бути готові, для того, щоб почувати себе впевнено, і це змінить наш світогляд і безпекову філософію – уже змінило. Звичайно, уже наразі усі нормативи переглянуті. І, звичайно, ми будемо робити безпеку у громадських приміщеннях пріоритетом номер один», - поінформував Шмигаль.
Окремо він закцентував на процесі удосконалення системи оповіщення населення про надзвичайні ситуації: «ми з вами наразі є свідками цієї роботи».
«Тобто, країна і суспільство наразі розуміють, що під час (повномасштабної – ред.) війни (з рф – ред.) безпека стала ключовим фактором, для, у тому числі, опалювального сезону, навчального року, існування, роботи, бізнесу. І я переконаний, що, попри наші обнадійливі і надихаючі очікування, безумовно, (одна із основних – ред.) задач цієї війни – це те, що безпека має стати і стане для нас пріоритетом номер один», - сказав Шмигаль.
Як повідомлялося, 5 квітня Президент України Володимир Зеленський заявив, говорячи про Україну мрії, що наша держава може стати великим Ізраїлем, але зі своїм обличчям.