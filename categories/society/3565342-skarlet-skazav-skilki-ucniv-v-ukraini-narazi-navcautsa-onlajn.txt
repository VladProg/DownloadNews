В Україні понад 1,7 мільйона учнів навчаються лише в онлайн-форматі.

Про це повідомив міністр освіти і науки Сергій Шкарлет в Телеграмі, передає Укрінформ.
"Розпочався новий тиждень у навчальному році в умовах війни. Освітній процес відбувається за різними форматами. На жаль, майже 1 млн 782 тис. учнів навчаються лише онлайн", - написав Шкарлет.
У цьому зв'язку він наголосив на важливості доступу до електронних підручників. Міністр нагадав, що на порталі Державної наукової установи «Інститут модернізації змісту освіти» розміщено електронну бібліотеку, яка налічує 1335 підручників і посібників. Це електронні версії підручників для закладів загальної середньої освіти з 1-го до 11-го класу з усіх предметів, різних видань, для корінних народів, національних меншин та осіб з особливими освітніми потребами тощо.
"Завдяки QR-коду вчителі та учні можуть за лічені секунди знайти необхідні підручники", - зазначив очільник МОН.
За його словами, також видавництво «Ранок» учням і педагогам надає відкритий доступ до електронних підручників для 1-5 класів з усіх предметів.
Освітня компанія «EdPro» відкрила безоплатний доступ до електронних підручників до кінця року.
Крім того, на сайті Всеукраїнської школи онлайн розміщено відеоуроки, тести та матеріали для самостійної роботи з 18 основних предметів для дистанційного та змішаного навчання учнів 5-11 класів та методичної підтримки вчителів.
Як повідомлялося, міністр освіти і науки Сергій Шкарлет заявляв, що станом на 2 вересня 56% закладів освіти в Україні готові до навчання в очній формі.