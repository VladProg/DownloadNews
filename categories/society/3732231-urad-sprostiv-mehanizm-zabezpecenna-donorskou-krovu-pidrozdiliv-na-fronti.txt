Кабінет Міністрів упорядкував логістичні ланцюжки отримання донорської крові та її компонентів військовими медичними підрозділами.

Про це повідомляє Міністерство охорони здоров'я, передає Укрінформ.
"Розроблена Міністерством охорони здоровʼя постанова має впорядкувати механізм одержання донорської крові та її компонентів і наблизити їх до фронту. Вона детально визначає та регламентує логістичні ланцюжки отримання донорської крові та її компонентів медичними підрозділами", - йдеться у повідомленні.
В МОЗ зазначають, що відтепер механіка забезпечення потреб сил безпеки та оборони донорською кров’ю враховує запит на необхідні об’єми крові від бойових підрозділів, що дає змогу вчасно ці об’єми підготувати та доставити в зону бойових дій.
Передбачається, що кожен медичний підрозділ визначає особу, відповідальну за замовлення донорської крові та її компонентів.
Водночас військові медики самостійно вирішують, як їм зручніше замовити кров – від бригади чи від окремих медичних підрозділів. Це робить систему гнучкою та адаптивною до оперативної обстановки на фронті, зауважили у МОЗ.
Алгоритм отримання донорської крові та її компонентів військовими медпідрозділами такий. Спочатку опорний суб’єкт системи крові комплектує необхідний обсяг донорської крові та її компонентів і повідомляє регіональних координаторів про дату та місце їх отримання. Далі регіональний координатор забезпечує отримання, транспортування та розподіл донорської крові та її компонентів відповідно до заявок.
"Фактично, завдання підрозділів зводиться до формування заявок і звітів, у яких відповідальні особи медичних підрозділів заповнюють мінімум необхідної інформації. Такий підхід дозволяє військовим медикам оптимально витрачати свій час та не докладати зайвих зусиль на пошук і забезпечення доставки донорської крові та її компонентів", - наголошують у міністерстві.
Водночас визначено алгоритм дій медичних підрозділів у критичних ситуаціях, таких як масове надходження поранених. У цьому випадку медпідрозділи максимально швидко можуть забрати необхідну кількість донорської крові та її компонентів в допоміжному тимчасовому банку крові, про місцерозташування якого буде відомо виключно їм.
Також вони зможуть відправляти медперсонал на тренінги до центрів служби крові для навчання техніки проведення трансфузій.
У МОЗ наголошують, що реалізація постанови сприятиме наданню військовослужбовцям медичної допомоги відповідно до стандартів НАТО, визначених протоколами TССС (Tactical Сombat Сasualty Сare).
У відомстві наголосили, що понад 60% смертей на полі бою пов’язані з крововтратою. Вчасне переливання цільної крові або її компонентів може суттєво зменшити цей показник.
Як повідомлялося, трансформація системи переливання крові та її компонентів була розпочата МОЗ від початку повномасштабного вторгнення.