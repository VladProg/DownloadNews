Комісія з прийому-передачі державного майна Нижньої лаври має продовжити роботу сьогодні; у разі відсутності перешкод, зокрема з боку (УПЦ МП), перебрання повноважень щодо управління майном триватиме два-три дні.

Про це повідомив міністр культури та інформаційної політики Олександр Ткаченко в ефірі телемарафону "Єдині новини", передає кореспондент Укрінформу.
"Комісія має намір сьогодні розпочати роботу... Відбувається процедура перебрання повноважень щодо управління (майном Нижньої лаври - ред.). Якщо супротиву не буде, це питання 2-3 днів", - сказав глава МКІП.
Він зауважив, до завдань комісії належить підписати акти прийому-передачі відповідних будівель та музейних експонатів.

Крім того, Ткаченко підкреслив, що у четвер уряд ухвалив рішення про те, що угода оренди приміщень Лаври, підписана за часів президентства Януковича, втрачає чинність.
Очільник МКІП зазначив, що наразі на території Лаври залишаються окремі ченці та семінаристи, а також цивільні, законність перебування яких на цій території "викликає питання".
"Там є цілий виробничий цех: свічний заводик, виробництво меблів - це можуть бути працівники цих підприємств, так само як і невідомі люди, які прибували туди протягом останніх днів", - сказав Ткаченко.
Як повідомляв Укрінформ, комісія з приймання-передачі державного майна Нижної лаври мала розпочати роботу 30 березня, однак протягом двох днів прибічники УПЦ (МП) перешкоджали цьому.
Національний заповідник "Києво-Печерська лавра" оголосив про розрив договору про оренду з УПЦ (МП) з 29 березня.