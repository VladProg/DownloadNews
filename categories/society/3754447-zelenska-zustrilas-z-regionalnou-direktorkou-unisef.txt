Перша леді України Олена Зеленська та регіональна директорка ЮНІСЕФ у країнах Європи та Центральної Азії Реджина Де Домініцис обговорили основні напрямки співпраці.

Як передає Укрінформ, про це повідомляється на сайті Президента.
"Перша леді України Олена Зеленська зустрілася з регіональним директором ЮНІСЕФ у країнах Європи та Центральної Азії Реджиною Де Домініцис. Вона також виконує функції представника ЮНІСЕФ при Організації Об'єднаних Націй у Женеві та спеціального координатора з питань біженців та мігрантів у Європі. За свою понад 25-річну кар'єру Реджина Де Домініцис обіймала низку керівних посад у Дитячому фонді ООН", - йдеться у повідомленні.

Зеленська висловила вдячність представнику ЮНІСЕФ за візит до України, зазначивши, що це має велике значення для українців і є проявом підтримки та солідарності.
Сторони обговорили стратегічні напрями співпраці між ЮНІСЕФ та Україною.
«У 2020 році ми розпочали один із найважливіших для нас проєктів – реформу шкільного харчування. Ми хотіли навчити малечу свідомо обирати корисне, сформувати в них те, що дорослі називають здоровими харчовими звичками, через дітей достукатися до їхніх батьків і, зрештою, спонукати українців змінити своє ставлення до їжі. Ми мріяли про здорову націю», – розповіла Зеленська.

За її словами, із перших днів роботи над цим масштабним проєктом ЮНІСЕФ став надійним партнером реформи, а експерти Дитячого фонду ООН були залучені до розробки дорожньої карти впровадження змін – Стратегії реформи шкільного харчування до 2027 року. Сьогодні вона перебуває на затвердженні в уряду.
Перша леді наголосила, що партнерство триває і під час російського вторгнення, через яке реформу довелося фактично перезапускати.
«Цього року до шкіл і дитячих садочків в Україні підуть мільйони дітей. Із них понад 1,5 мільйона – це учні молодших класів та пільгові категорії. Кожен і кожна з них має право на якісне та здорове харчування. Кожен і кожна має право на здорове майбутнє», – переконана Зеленська.
Вона наголосила на великій потребі в допомозі від ЮНІСЕФ. Напрям, який передусім потребує фінансової підтримки, – це розбудова інфраструктури шкільних харчоблоків, зокрема спорудження таких підприємств, як фабрики-кухні, а також модернізація чи відновлення базових та опорних кухонь у навчальних закладах.

«Мільйони дітей потребують такого самого доступу до якісної та здорової їжі. Навіть під час війни. Особливо під час війни», – акцентувала дружина Президента.
Перша леді відзначила важливість співпраці з Дитячим фондом ООН і в межах Всеукраїнської програми ментального здоров’я, яка реалізується в Україні з її ініціативи.
«ЮНІСЕФ реалізує комплексну політику щодо охорони ментального здоров’я та включає цей компонент у всі свої проєкти. Це резонує зі Всеукраїнською програмою ментального здоров’я, що створена та реалізується за моєю ініціативою. В основі програми – наскрізність послуги підтримки ментального здоров’я та її інтегрованість в усі точки контакту людини із системою протягом її життя», – зауважила вона.
Водночас перша леді відзначила неабияку вагу мультифункціональних центрів «Спільно», які створює ЮНІСЕФ по всій країні. Вперше на одному майданчику зібрано всі сервіси та проєкти – від психологічної допомоги до онлайн-навчання та коворкінгу для дітей і дорослих.
Вона також обговорила з Реджиною Де Домініцис співпрацю з ЮНІСЕФ у сфері підтримки сімейних форм виховання. Днями в Україні було презентовано Координаційний центр із розвитку сімейного виховання та догляду за дітьми, який сприятиме реформі деінституціалізації.
Зеленська наголосила на важливості взаємодії з Дитячим фондом ООН і у створенні в кожній громаді інтегрованих соціальних послуг для покращення системи догляду за дітьми та запобігання їх вилученню з біологічних родин.
«Наша співпраця триває. Щоб у маленьких українців було все те, про що йдеться у відомому девізі ЮНІСЕФ, який повністю поділяє Україна: «Надія, можливість, гідність – для кожної дитини», – резюмувала перша леді.
Зі свого боку Реджина Де Домініцис подякувала Зеленській за адвокацію та відстоювання інтересів дітей на національній і міжнародній арені та висловила сподівання на те, що ці інтереси будуть у центрі програм відбудови України.
Як повідомляв Укрінформ, днями ЮНІСЕФ доставив в Україну 20 швидких, обладнаних найсучаснішим обладнанням для допомоги новонародженим. Автомобілі буде передано до обласних дитячих лікарень та перинатальних центрів у 16 областях.
Наприкінці ж квітня ЮНІСЕФ за фінансування Євросоюзу та Республіки Корея доставив для українських школярів, які навчаються онлайн, 10 тисяч планшетів і ноутбуків.
З березня 2022 до березня 2023 року понад 150 точок «Спільно» у 20 областях прийняли понад 775 000 відвідувачів, із них 480 000 діти. Дитячі точки «Спільно» надають підтримку та послуги дітям, підліткам та їхнім опікунам, у тому числі тим, які проживають на територіях, де нещодавно велися бойові дії.
Фото: ОП