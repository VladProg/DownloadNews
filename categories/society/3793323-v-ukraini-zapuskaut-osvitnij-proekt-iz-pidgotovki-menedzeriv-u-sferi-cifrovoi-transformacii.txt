Міністерство цифрової трансформації розпочинає проєкт із підготовки майбутніх менеджерів у цифровій сфері.

Про це повідомила пресслужба Мінцифри у Телеграмі, передає Укрінформ.
«Країні потрібні експерти, які реалізуватимуть цифрові реформи, упроваджуватимуть електронні сервіси та знищуватимуть бюрократію. Без фахівців на місцях неможливо цифровізувати державу, тому запускаємо CDTO Campus», - наголосили у Мінцифри

CDTO Campus - це безоплатний освітній проєкт, який містить 4 типи навчальних програм: довготривалих, короткотривалих, лідерських та custom programs. Навчання підійде як для досвідчених сhief digital transformation officers (CDTO, заступники з диджиталізації в різних органах влади), які хочуть удосконалити свої навички, так і для майбутніх спеціалістів.
За словами віцепрем'єр-міністра з інновацій, розвитку освіти, науки та технологій – міністра цифрової трансформації Михайла Федорова, на національному та регіональному рівнях вже працюють 55 CDTO.
У міністерстві планують масштабувати свої проєкти цифрової трансформації по всій країні, для чого потрібно підготувати щонайменше 1500 CDTO. Випускники зможуть долучитися до команди та стати частиною цифровізації держави.
Вже розпочалася реєстрація на першу програму «Цифрова трансформація в публічному врядуванні». Надалі буде відкрито набір на ще 3 програми.
Як повідомлялося, Міноборони разом з Мінцифри запустять проєкт залучення до армії фахівців різних спеціальностей з можливістю удосконалити свої навички або перенавчитися на іншу спеціальність.
Фото: Мінцифри, Телеграм