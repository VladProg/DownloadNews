В Україні 87% матерів вважають, що їхні діти не потребують психологічної підтримки або допомоги у зв’язку з війною.

Про це свідчать результати опитування, проведеного соціологічною групою «Рейтинг» серед матерів українських дітей віком від 3 до 17 років, на замовлення проєкту «Дій для дітей України» (Ukraine Children's Action Project), передає Укрінформ.
Зазначається, що лише 13% матерів сказали, що їхні діти потребують такої допомоги - найчастіше це діти внутрішньо переміщених осіб та тих, хто переїжджав, але вже повернувся, матері дітей середнього та старшого шкільного віку. Лише 5% матерів зверталися за останні три місяці за психологічною допомогою для дитини, 93% з них змогли її отримати або через персональний візит до психолога (78%), консультацію онлайн (18%) або телефоном (7%).
Також 92% матерів сказали, що зараз їхні діти не потребують медичної допомоги. 40% зверталися за такою допомогою за останні три місяці (найчастіше матері найменших дітей до 5 років). 98% тих, хто звертався, змогли отримати таку допомогу або через особистий візит (92%), або через консультацію телефоном (14%).
94% матерів українських дітей однозначно або скоріше вірять в те, що Україна зможе відбити напад росії. Попри те, майже 40% зазначили, що за останній рік їхнє відчуття впевненості у майбутньому погіршилося (найчастіше такі респонденти проживають в місцях, які вважають небезпечними, є ВПО, або донедавна не проживали вдома).
Серед форм допомоги з початку війни респонденти найчастіше отримували продукти харчування (40%), грошові перекази або фінансову допомогу (38%). Також відносно частіше отримували непродовольчу допомогу (одяг, предмети гігієни, ковдри тощо) (17%).
Опитування проведене серед 2000 респондентів упродовж 27 січня – 1 лютого 2023 року в усіх областях, крім тимчасово окупованих територій Криму та Донбасу, а також територій, де на момент опитування відсутній український мобільний зв'язок. Метод опитування: CATI (Computer Assisted Telephone Interviews - телефонні інтерв'ю з використанням комп'ютера). На основі випадкової вибірки мобільних телефонних номерів. Помилка репрезентативності дослідження з довірчою імовірністю 0,95: не більше 2,2%.