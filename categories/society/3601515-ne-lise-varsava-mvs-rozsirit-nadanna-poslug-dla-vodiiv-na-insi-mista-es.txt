В Україні нині функціонують 143 територіальні сервісні центри Міністерства внутрішніх справ. За кордоном посвідчення водія вже можна обміняти у Варшаві, згодом такі послуги можна буде отримати в інших містах ЄС.

Про це під час брифінгу у Медіацентрі Україна - Укрінформ повідомив начальник Головного сервісного центру МВС Микола Рудик.
«Наразі в Україні функціонують 143 територіальні сервісні центри МВС. І наразі МВС та Головний сервісний центр активно працюють над вивченням попиту і наданням можливості нашим громадянам отримувати і замовляти ту чи іншу послугу за допомогою онлайн», - сказав він.
Начальник ГСЦ нагадав, що 4 жовтня вони поновили в Україні послугу із замовлення посвідчення водія за допомогою електронного кабінету водія.
За його словами, після того, як водій обирає зручне для нього місце отримання цього документа – або у будь-якому територіальному сервісному центрі, або за допомогою доставки Укрпоштою, працівники сервісних центрів упродовж 10 днів обробляють документи та доставляють це посвідчення водію.
«У перші дні (після поновлення цієї послуги – ред.) на нас обрушилася велика кількість замовлень. Скажімо так, за тиждень у нас було десь 1,5 тисячі замовлень - як доставкою додому, так і шляхом отримання його у територіальних сервісних центрах МВС. Наразі ми вже працюємо (з цим – ред.) майже 3 тижні, і я маю інформацію про те, що водіями було замовлено 3,5 тисячі послуг з обміну посвідчення водія», - заявив Рудик.
При цьому він додав, що отримати посвідчення водій може і самостійно. Ця послуга поширена по всій території України.
«За межами України ми (ці документи – ред.) не доставляємо. Там (за кордоном – ред.) ми співпрацюємо з ДП «Документ», і нині є можливість обміну посвідчення водія саме у Варшаві. Але ми постійно розширюємо географію надання наших послуг і у подальшому поступово презентуємо отримання цих послуг і в інших містах ЄС», - заявив він.