Детективи Національного антикорупційного бюро провели обшуки у приватних компаніях, дотичних до постачання продукції оборонної промисловості, у межах кримінального провадження щодо можливої розтрати державних коштів.

Як передає Укрінформ, про це НАБУ повідомило у Фейсбуці.
Встановлено, що одна з цих компаній уклала низку контрактів на постачання Силам оборони тепловізійних приладів. Загальна сума контрактів – майже 1,5 млрд грн, з яких компанія отримала передоплату (від 80% до 100%). Попри це, відбулось порушення строків постачання на понад 9 місяців, що призвело до несвоєчасного отримання Зброними силами України техніки необхідної у боротьбі з агресією РФ.
рім того, на початок серпня компанія так і не поставила продукцію на суму майже 200 млн грн. Це обумовило подання Міністерством оборони України позову про стягнення дебіторської заборгованості та штрафних санкцій.
Закордонні компанії, афілійовані з компаніями-постачальниками, перебувають у фокусі уваги західних правоохоронців за фактом можливої легалізації (відмивання) коштів, підкреслили в НАБУ.
Перед початком обшуку представникам компанії надали ухвалу про проведення обшуку та запропонували добровільно видати необхідні слідству речі та документи. Після відмови було прийнято рішення щодо проведення обшуку.
Як ідеться в повідомленні, під час обшуку основного офісного приміщення детективи не вилучали комп’ютерну техніку, а всі необхідні відомості скопійовані на місці за участю спеціаліста. Слідчі дії проведені з урахуванням специфіки діяльності постачальника та забезпечення його безперебійної роботи, насамперед щодо виконання своїх зобов’язань перед Міністерством оборони. Рішення про вилучення документів приймалися з урахуванням доводів представників постачальника про їх необхідність в поточній діяльності.
В іншому офісному приміщенні вилучили два особисті ноутбуки працівників у зв'язку з необхідністю їх експертного дослідження та неможливістю детального огляду безпосередньо на місці обшуку.
Окреме копіювання конструкторських креслень і документації, програмних продуктів, які є інтелектуальною власністю товариства, не здійснювалось, запевнили в НАБУ.
Як зазначили в бюро, під час обшуку був виявлений сейф. Оскільки ключі від нього працівники компанії не надали, старший групи прийняв рішення про його відкриття засобами зламу.
Обшук – одна із слідчих дій, які проводяться під час розслідування для збору необхідних доказів. Детективи НАБУ завжди дотримуються високих моральних та професійних стандартів, зокрема під час здійснення досудового розслідування. Разом з тим, можливі неправомірні дії детективів НАБУ стануть предметом перевірки управління внутрішнього контролю за участі Ради громадського контролю при НАБУ, підкреслили у бюро.
Розслідування триває, встановлюються, включно з використанням засобів міжнародного співробітництва та фінансової розвідки, всі обставини укладання контрактів та напрямки використання коштів, одержаних від Міноборони. Розголошення інших відомостей може зашкодити досудовому розслідуванню.
З огляду на важливість справи, НАБУ інформуватиме про подальший її перебіг максимально відкрито та прозоро (з урахуванням всіх законодавчих обмежень), заявили у бюро.
Як повідомляв Укрінформ, у Держаудитслужбі відкинули звинувачення в некоректності перевірки закупівель Міноборони.