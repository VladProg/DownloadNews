Повноцінний початок реалізації Закону України "Про медіа" потребує врегулювання низки нюансів.

Про це директорка Інституту масової інформації (ІМІ) Оксана Романюк повідомила в коментарі Укрінформу.
"На практиці реалізація закону поки що фактично не почалась, тому що є кілька нюансів", – сказала вона.
Романюк уточнила, що серед іншого йдеться про фінансування Національної ради з питань телебачення і радіомовлення, а також необхідність розширення штату регулятора.
"Якщо говорити про онлайн-медіа, нам потрібно створити орган співрегулювання, який випише ознаки онлайн-медіа. Лише після цього онлайн-медіа зможуть реєструватися", – додала вона.
Водночас Романюк висловила сподівання, що до кінця 2023 року процес реалізації закону буде запущено.
Як повідомляв Укрінформ, Закон "Про медіа" набрав чинності 31 березня. Він започатковує реформу у медіагалузі та визначає правові засади діяльності в Україні суб’єктів у сфері медіа, а також засади державного управління, регулювання та нагляду у цій сфері.
На початку квітня Національна рада з питань телебачення і радіомовлення винесла на обговорення громадськості 14 проєктів підзаконних актів щодо реєстрації, ліцензування та моніторингу медіа.