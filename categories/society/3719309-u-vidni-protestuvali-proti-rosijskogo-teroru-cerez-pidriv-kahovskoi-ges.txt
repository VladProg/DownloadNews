Українська громада Відня провела акцію протесту проти акту російського тероризму та підриву дамби Каховської ГЕС.

Про це повідомляє власний кореспондент Укрінформу в Австрії.
"Сьогодні ми висловлюємо наш протест, гнів та біль проти безжалісного підриву Каховської гідроелектростанції російськими окупантами. Цей акт тероризму порушує основні норми міжнародного права і ставить під загрозу екологічну безпеку, залишаючи десятки тисяч людей та тварин у критичній ситуації. Ми закликаємо, щоб Австрія та Європейський Союз негайно зайнялись цією ситуацією та приділити особливу увагу цьому кризовому становищу", - зазначила організатор акції, голова організації "Unlimited Democracy" Анна Паттерманн.

Близько двохсот учасників акції, попри рясний дощ, зібралися на одній з центральних площ Відня Штефансплатц, з метою привернення увагу до вчиненого росіянами в ніч на вівторок акту екоциду. Більшість з них мали українську символіку та державні прапори. У руках вони тримали плакати із засудженням російського воєнного злочину у Каховці та агресії проти України загалом.






Підрив Каховської ГЕС: у Відні відбулась акція протесту / Фото: Василь Короткий, Укрінформ


































Також посеред площі було розгорнуто два великих банери з написами "STOP PUTIN STOP WAR" ("Зупиніть Путіна, зупиніть війну") та "RUSSIA IS A TERRORIST STATE" ("Росія – терористична держава").
На початку акції та перед її завершенням учасники акції виконали український гімн. Також вони гучно скандували гасла на підтримку України та її Збройних Сил і закликали вплинути на Росію з метою припинення агресії. Основним лозунгом протесту стало "Russia is terrorist" (Росія – терорист").
Як повідомляв Укрінформ, російські війська 6 червня здійснили підрив Каховської ГЕС. Внаслідок підриву машинної зали зсередини станцію повністю зруйновано. У зоні підтоплення близько 80 населених пунктів, триває евакуація населення.
Президент Володимир Зеленський провів термінове засідання Ради національної безпеки і оборони України, за результатами якого погоджено комплекс міжнародних і безпекових заходів через руйнування росіянами Каховської ГЕС.
Міністр закордонних справ Дмитро Кулеба назвав підрив Каховської ГЕС жахливим воєнним злочином, що спричинив найбільшу технологічну катастрофу в Європі за десятиліття.