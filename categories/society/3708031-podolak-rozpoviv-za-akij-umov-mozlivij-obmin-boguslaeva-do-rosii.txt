Обмін експрезидента "Мотор Січі" В'ячеслава Богуслаєва можливий, але спочатку він має отримати щонайбільше жорсткий кримінальний вирок та максимальний термін, аби його вина була юридично зафіксована.

Про це Радник голови Офісу Президента України Михайло Подоляк сказав у інтерв'ю 24 каналу, передає Укрінформ.
“Ця людина працювала на росіян та заохочувала їх завдавати ракетні атаки навіть по власному підприємству”, - сказав Подоляк.
Радник голови ОПУ пояснив, що Богуслаєв під час повномасштабного вторгнення саботував будь-які дії "Мотор Січі", зокрема, можливість передачі гелікоптерів Збройним Силам України. На його переконання, тому Богуслаєв має отримати щонайбільше жорсткий кримінальний вирок та максимальний термін. Потрібно юридично зафіксувати його з одного боку як кримінального злочинця, а з іншого – як абсолютного, чистокровного зрадника.
“Історично важливо фіксувати таких людей, щоб до кінця існування їхнього роду, всі розуміли, хто це був. Він під час повномасштабної війни, коли громадян його країни жорстоко вбивали та ґвалтували, продовжував підтримувати тих, хто це робив”,– наголосив Подоляк.
Це важливо зробити, впевнений Радник голови ОПУ, щоб потім не говорили, він, мовляв, "підіймав виробництво "Мотор Січі", та "має великі заслуги економічного характеру".
"Однак, якщо ми зможемо за суб'єкта Богуслаєва забрати тисячу наших хлопців, то безумовно підемо на обмінні процеси", – підкреслив Подоляк.
Він зауважив, що цим питанням має займатися штаб, який опікується обміном полоненими.
Нагадаємо: раніше в інтерв'ю виданню “Настоящее время” Подоляк припустив, що обмін можливий аналогічно того як відбувалося зі зрадником медведчуком.
"Якщо потрібно, ми все зробимо, щоб забрати реальних громадян України. Реальних, а не оцих от фіктивних ряжених “червоних директорів”. Ці суб’єкти також можуть потрапити в список на обмін", — сказав він.
Як повідомляв Укрінформ, раніше Секретар Ради національної безпеки та оборони Олексій Данілов висловив переконання, що Богуслаєв листом із проханням включити його у список на обмін з росією підтвердив, що був російським агентом.