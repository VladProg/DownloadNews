За минулий тиждень в Україні зафіксовано майже 8,9 тис. нових випадків COVID-19.

Про це повідомляє Міністерство охорони здоров'я, передає Укрінформ.
"За останній тиждень (період з 21 до 27 квітня) кількість зареєстрованих випадків зменшилася на 18% у порівнянні з попереднім тижнем і становила 8898 випадків. Серед них 1546 випадків COVID-19 - у дітей", - йдеться у повідомленні.
Протягом тижня було проведено понад 110,5 тис. досліджень із виявлення захворювання. До медичних закладів госпіталізували 2735 осіб.
Водночас, як наголошують в МОЗ, люди продовжують помирати внаслідок ускладнень COVID-19: 82 таких випадки зафіксовано минулого тижня. Більшість померлих – особи віком 60+. Саме вони мають найвищий ризик розвитку постковідних ускладнень.
У міністерстві наголошують, що найкращим способом захиститися від важкого перебігу недуги залишається вакцинація. В Україні проти COVID-19 можуть вакцинуватися дорослі і діти від 5 років.
Ті, хто старше 18 років, повинні отримати базовий курс щеплень проти COVID-19 однією дозою вакцини Janssen або двома дозами вакцин CoronaVac чи Pfizer. Через 5 місяців після первинного курсу всім людям, старшим за 18 років, слід зробити перше бустерне щеплення. Через 4 місяці після першого бустерного щеплення можна робити друге.
Зараз, за даними МОЗ, рівень вакцинації недостатній для формування колективного імунітету проти COVID-19. Принаймні одну дозу вакцини з початку вакцинальної кампанії отримали понад 16,3 мільйона українців. Майже 15,5 мільйона осіб в Україні отримали дві дози вакцини. Станом на 23.04.2023 понад 12,3 мільйона осіб не отримали першої бустерної дози, тобто не мають повноцінного захисту.
Як повідомляв Укрінформ, за даними МОЗ, в Україні доступні близько 8 млн доз вакцини проти COVID-19. Зараз використовуються чотири типи вакцини: однодозова Janssen виробництва Johnson & Johnson, вакцина “Комірнаті” виробництва Pfizer — дитяча та доросла форми, вакцина CoronaVac китайського виробництва.