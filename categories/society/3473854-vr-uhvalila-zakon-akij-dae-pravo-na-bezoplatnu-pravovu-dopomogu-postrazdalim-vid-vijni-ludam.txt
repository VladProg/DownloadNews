Верховна Рада підтримала законопроєкт №7312 щодо надання особам, які постраждали від війни, права на безоплатну правову допомогу.

Як передає Укрінформ, "за" в цілому проголосували 335 народних депутатів, повідомив народний депутат Ярослав Железняк у Телеграмі.
Як повідомлялося, у Верховній Раді зареєстровано законопроєкт № 7312, яким пропонується розширити перелік суб'єктів, які можуть отримати безоплатну правову допомогу.
Законопроєктом пропонується внести зміни до статті 14 Закону України «Про безоплатну правову допомогу», включивши до переліку суб’єктів права на безоплатну вторинну правову допомогу:
- потерпілих від кримінальних правопорушень проти статевої свободи та статевої недоторканості, катування або жорстокого поводження під час воєнних дій чи збройного конфлікту, – на правові послуги, передбачені пунктами 2 і 3 частини другої статті 13 цього Закону, у кримінальних провадженнях, розпочатих за фактом вчинення таких кримінальних правопорушень;
- осіб, які не мають документів, що посвідчують особу та підтверджують громадянство України, – на правові послуги, передбачені пунктами 2 і 3 частини другої статті 13 цього Закону, з питань встановлення в судовому порядку фактів, що мають юридичне значення, пов’язаних з оформленням та видачею таких документів.
Безоплатна правова допомога гарантується державою та повністю або частково надається за рахунок коштів Державного бюджету України, місцевих бюджетів та інших джерел. Безоплатна правова допомога поділяється на первинну та вторинну. Право на безоплатну первинну правову допомогу мають усі особи, які перебувають під юрисдикцією України.