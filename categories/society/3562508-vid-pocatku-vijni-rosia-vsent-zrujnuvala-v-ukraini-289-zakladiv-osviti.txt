Внаслідок бойових дій росії на території України пошкоджено 2328 закладів освіти, повністю зруйновано - 289.

Про це повідомив начальник Департаменту організаційно-аналітичного забезпечення та оперативного реагування Національної поліції, генерал поліції Олексій Сергєєв на брифінгу, передає кореспондент Укрінформу.
“1 вересня слід зазначити, що з початку військової агресії пошкоджено 2328 закладів освіти, з яких 289 зруйновано повністю”, - сказав Сергєєв.
Він також додав, що “206 дітей наразі перебувають як безвісти зниклі. Інформація про яких наразі відсутня, бо вони перебували на окупованій території або евакуйовувалися під час наступу ворога”.
“Всі ці факти документуються слідчими поліції для притягнення в подальшому до відповідальності всіх причетних до цих воєнних злочинів”, - наголосив Сергєєв.
Як повідомляв Укрінформ, 1 вересня в Україні розпочався новий навчальний рік. Навчання в освітніх закладах відбувається в онлайн- та офлайн-форматах відповідно до рішень ОВА з урахуванням безпекової ситуації.