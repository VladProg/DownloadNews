Армія Російської Федерації завдала поранень в Україні вже 1 035 дітям.

Як передає Укрінформ, про це Офіс генпрокурора повідомляє у Телеграмі.
"Станом на ранок 1 липня 2023 року більше ніж 1 529 дітей постраждали в Україні внаслідок повномасштабної збройної агресії рф. За офіційною інформацією ювенальних прокурорів, 494 дитини загинули та понад 1 035 отримали поранення різного ступеня тяжкості", - ідеться в повідомленні.
Дані не є остаточними. Триває робота з їх встановлення в місцях ведення бойових дій, на тимчасово захоплених та звільнених територіях.
Найбільше постраждало дітей у Донецькій області - 472, Харківській - 284, Київській - 129, Херсонській - 113, Запорізькій - 91, Миколаївській - 89, Дніпропетровській - 83, Чернігівській - 71, Луганській - 67.
30 червня внаслідок обстрілу ворогом смт Антонівка Херсонської області був травмований 6-річний хлопчик.
Також 30 червня через обстріл росіянами села Костянтинівка Сумської області постраждав 17-річний хлопець.
Як повідомляв Укрінформ, Україна має інформацію щодо місця перебування 19 498 дітей, вивезених Росією.
Фото: AA