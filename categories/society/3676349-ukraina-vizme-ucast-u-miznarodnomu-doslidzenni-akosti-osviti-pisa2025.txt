Україна та Організація економічного співробітництва та розвитку (ОЕСР) підписали угоду про участь держави у Міжнародному дослідженні якості освіти PISA (Program for International Student Assessment).

Про це Прем'єр-міністр Денис Шмигаль сказав під час спільної з Генеральним секретарем Організації економічного співробітництва та розвитку (ОЕСР) Матіасом Корманном заяви для преси, передає кореспондент Укрінформу.
“Сьогодні ми також підписали угоду щодо участі України в дослідженні PІSA 2025. Це продовження системної участі в Міжнародному дослідженні якості освіти як важливому інструменті формування доказової освітньої політики”, - сказав Шмигаль.
Він додав, що серед питань, які обговорили з Корманном під час зустрічі в Києві. були також деталі підтримки та допомоги Україні у відновленні в рамках багатосторонньої мультидонорської координаційної платформи.
“Ми впевнені, що ОЕСР може відіграти провідну роль у координації зусиль світової спільноти для підтримки української економіки та реалізації плану відновлення України”, - додав Шмигаль.
Як повідомляли раніше у Міністерстві освіти і науки України, Міжнародне дослідження якості освіти PISA (Program for International Student Assessment) проводиться за ініціативи Організації економічного співробітництва й розвитку (ОЕСР) що три роки та охоплює понад 80 країн світу. PISA не перевіряє рівень навчальних досягнень учнів, натомість оцінює вміння використовувати знання з читання, математики та природничих дисциплін у життєвих ситуаціях (перевіряється сформованість в учнів читацької, математичної й природничо-наукової грамотності). Учасниками дослідження є 15-річні підлітки.
Дослідження PISA проводять у межах циклів, кожен з яких триває чотири роки, що дозволяє якісно та репрезентативно забезпечити достовірність та аналіз зібраних даних для подальшого використання у процесі формування державної політики у відповідній сфері.
Упродовж 2016-2019 років Україна вперше взяла участь у дослідженні, долучившись до циклу PISA-2018. Торік, попри воєнну російську агресію, Україна брала участь у черговому етапі дослідження PISA-2022.
Продовження участі у PISA та в циклі PISA-2025, що триватиме упродовж 2023-2026 років, є важливим інструментом для формування доказової освітньої політики, одержання обʼєктивних даних про стан системи освіти та її якість, чинником підвищення якості освіти та освітньої діяльності.