В Україні дозволили введення другої бустерної дози вакцини проти коронавірусу всім людям віком від 60 років, а також людям віком 18-59 років із хворобами, які підвищують ризик важкого перебігу COVID-19.

Про це повідомляє Міністерство охорони здоров'я, передає Укрінформ.
Як зазначається, відповідні рекомендації Національної технічної групи експертів з питань імунопрофілактики затверджені наказом МОЗ № 1249 від 19 липня 2022 року.
Зокрема, для другої бустерної дози рекомендовано застосовувати мРНК-вакцину (наразі в Україні це Comirnaty/Pfizer) з інтервалом щонайменше 4 місяці після першої бустерної дози для таких груп населення: люди віком понад 60 років, люди, які проживають у закладах догляду за літніми людьми, люди з інвалідністю, люди з імуносупресією, люди віком 18-59 років з медичними станами, які підвищують ризик тяжкого перебігу COVID-19, люди віком 18-59 років із численними хронічними захворюваннями, які підвищують ризик важкого перебігу COVID-19.
Як зазначається, дослідження показали, що додаткова доза мРНК-вакцини покращує захист від хвороби для людей віком понад 60 років і людей з імунодефіцитом.
Водночас попередні дані досліджень свідчать про те, що у молодих людей без хронічних хвороб користь від додаткової бустерної дози мінімальна. Тому здоровим людям до 60 років; вагітним без супутніх захворювань, які збільшують ризик тяжкого перебігу COVID-19; групам професійного ризику, як-от медичні працівники, наразі не рекомендовано отримувати бустерну дозу щеплення, заявили у міністерстві.
У МОЗ нагадують, що з січня в Україні всі люди віком від 18 років можуть отримати одне бустерне щеплення, якщо з часу отримання первинного курсу вакцинації пройшло щонайменше 6 місяців. Люди, які внаслідок важких хвороб мають імуносупресію, крім першої та другої бустерної дози, можуть отримати додаткову дозу вакцини через 28-90 днів після завершення первинного курсу вакцинації.
Як повідомлялося, майже 700 тисяч українців не отримали другу дозу вакцини проти COVID-19, ще понад 14 млн не зробили бустерне щеплення.