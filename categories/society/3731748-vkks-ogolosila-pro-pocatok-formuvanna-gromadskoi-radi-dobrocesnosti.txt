Вища кваліфікаційна комісія суддів України скликає збори представників громадських організацій, на яких мають призначити членів Громадської ради доброчесності.

Відповідне оголошення оприлюднене на сайті ВККСУ, передає Укрінформ.
“Згідно з частиною десятою статті 87 Закону України «Про судоустрій і статус суддів» головою Комісії скликаються збори представників громадських об’єднань”, - ідеться в повідомленні.
Як зазначається, для участі у зборах громадські об’єднання у п’ятнадцятиденний строк з дня оприлюднення оголошення про скликання зборів представників громадських об’єднань (тобто до 20 липня 2023 року включно) подають:
- заяву у довільній формі, підписану керівником громадського об’єднання, із зазначенням особи, уповноваженої представляти громадське об’єднання на зборах;
- копію статуту та виписку з Єдиного державного реєстру юридичних осіб та фізичних осіб — підприємців;
- копії звітів за результатами виконання проєктів із залученням міжнародної технічної допомоги (за наявності);
- рекомендаційний лист від міжнародної організації з бездоганною репутацією про успішний досвід співпраці або від виконавця проєкту міжнародної технічної допомоги;
- копії звітів за результатами фінансового аудиту не менше двох реалізованих проєктів із залученням міжнародної технічної допомоги або копію звіту за результатами аудиту діяльності громадського об’єднання;
- біографічну довідку представника громадського об’єднання;
- біографічну довідку кандидата (кандидатів) до складу Громадської ради доброчесності, якого (яких) висуває громадське об’єднання, а також мотиваційний лист кандидата та декларацію особи, уповноваженої на виконання функцій держави або місцевого самоврядування, стосовно такого кандидата за його підписом.
У ВККС зауважують, що питання про відповідність громадського об’єднання вимогам для участі у зборах представників громадських об’єднань вирішує Вища кваліфікаційна комісія суддів України у десятиденний строк з дня отримання заяви та доданих до неї документів.
Перелік громадських об’єднань, які відповідають вимогам для участі у зборах представників громадських об’єднань, копії поданих ними документів, а також перелік кандидатів до складу Громадської ради доброчесності оприлюднять на офіційному вебсайті ВККСУ.
Час і місце проведення зборів представників громадських об’єднань визначаються головою ВККСУ. Представникам громадських об’єднань надсилатимуться відповідні запрошення для участі у зборах.
Повідомлення про час і місце зборів представників громадських об’єднань не пізніше ніж за 10 днів до їх проведення розмістять на офіційному вебсайті ВККСУ.
Як повідомляв Укрінформ, Громадська рада доброчесності утворюється з метою сприяння Вищій кваліфікаційній комісії суддів України у встановленні відповідності судді (кандидата на посаду судді) критеріям професійної етики та доброчесності для цілей кваліфікаційного оцінювання.
ГРД складається з двадцяти членів. Членами Громадської ради доброчесності можуть бути представники правозахисних громадських об’єднань, науковці-правники, адвокати, журналісти, які є знаними фахівцями у сфері своєї професійної діяльності, мають бездоганну професійну репутацію та відповідають критеріям політичної нейтральності та доброчесності.