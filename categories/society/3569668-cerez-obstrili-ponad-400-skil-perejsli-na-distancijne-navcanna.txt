Від початку навчального року ще 424 школи перейшли з очного на дистанційне навчання через прямі обстріли артилерії, водночас десятки шкіл повертаються до очного навчання.

Про це повідомив міністр освіти і науки Сергій Шкарлет в ефірі телемарафону, передає кореспондент Укрінформу.
«На початок навчального року в Україні 12904 школи розпочали освітній процес. 1289 шкіл перебувають на тимчасово окупованих територіях. 3116 шкіл розпочали навчання віч-на-віч, у повноформатному освітньому процесі, 5713 - виключно у форматі онлайн освіти, 4075 шкіл розпочали освітній процес у змішаному форматі навчання», - сказав Шкарлет.


Він зазначив, що вже по ходу навчального року, враховуючи артилерійські обстріли і збройну агресію рф, вносяться зміни стосовно навчального формату.
«З 1-го по 11-те вересня, наприклад, через прямі обстріли артилерії 424 школи перейшли з очного на дистанційне навчання. Але при цьому 48 шкіл Одеської області та 44 школи Івано-Франківської повністю перейшли у формат очного навчання. Це такий дрейф абсолютно зрозумілий під час війни», - наголосив міністр.
Він висловив вдячність освітянам, які виважено і розумно ведуть освітню політику відповідно до ситуації в регіонах.
Як повідомлялося, за кордоном продовжують навчання майже пів мільйона українських дітей.