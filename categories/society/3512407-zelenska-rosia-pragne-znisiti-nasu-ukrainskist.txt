Культура України завжди була самобутньою та тяжіла до європейської попри всі намагання різних російських режимів її придушити, й зараз росія теж прагне знищити всю українськість.

На цьому наголосила дружина Президента Олена Зеленська у Телеграмі, повідомляє Укрінформ.
«Культура України завжди була самобутньою та тяжіла до європейської — як би її не намагалися придушити спочатку імперський, а потім російський режими. Наші вчені часів Ренесансу писали латиною та поширювали ідеї гуманізму. Наша Острозька Біблія є в бібліотеках Оксфорда і Рима. А чудове європейське бароко трансформувалося у козацьке — його шедеври зберігає Софія Київська», - зауважила перша леді.
Дружина Президента підкреслила, що нині росія прагне не лише захопити українські території чи фізично знищити українців, а хоче стерти з лиця землі нашу українськість — і європейськість водночас.
«Тож наша місія — зберегти не лише культурні пам’ятки, а й культурний код українців: вільних талановитих креативних новаторів, які формують цінності нашого спільного європейського майбутнього», - наголосила вона.
Зеленська нагадала, що напередодні на Музейній площі в Амстердамі відбувся благодійний телемарафон на підтримку України Embrace Ukraine — #StrivingTogether, під час якого тисячі глядачів побачили, як б’ється хоробре українське серце.
За її словами, цей третій уже марафон знаково відбувся напередодні зустрічі лідерів ЄС у Брюсселі 23-24 червня, де прийматимуть найважливіше політичне рішення, на яке очікує Україна: надання їй статусу кандидата на членство в ЄС.
«Це українське серце завжди билося в унісон з усією Європою. Тож для мене надзвичайно важливо було виступити на марафоні, аби розповісти про ті культурні й гуманістичні цінності, завдяки яким воно б’ється. І які захищає — на варті усієї Європи», - наголосила перша леді.
Як повідомляв Укрінформ, в Амстердамі 21 червня відбувся міжнародний благодійний телемарафон на підтримку України Embrace Ukraine — #StrivingTogether.
Телемарафон ставив за мету консолідувати європейську аудиторію навколо теми готовності України стати частиною родини ЄС. У межах заходу збирали кошти через глобальну фандрайзингову платформу UNITED24 — на закупівлю рентген-апаратів С-арки для закладів охорони здоров’я, що надають допомогу пораненим та постраждалим внаслідок повномасштабної війни рф в Україні.