Суд призначив 12 років позбавлення волі інформатору російських спецслужб, який передавав дані про місця базування Сил оборони України в районі міста Слов’янськ Донецької області.

Як передає Укрінформ, про це повідомила Служба безпеки України.
Засуджений є жителем Слов’янська.
Встановлено, що чоловік намагався виявити й передати ворогу локації підрозділів Збройних сил України, СБУ та Державної прикордонної служби. Найбільше його цікавили координати штабів, місць зосередження військової техніки та розташування складів з озброєнням українських захисників.

Зібрану інформацію фігурант дистанційно передавав росіянам через так званих зв’язкових, якими виявилися бойовик «окремого мотострілецького полку» та командир батальйону «мотострілецької Єнакієво-Дунайської бригади» Південного військового округу Збройних сил Росії.
Для передачі розвідувальних даних ворожий агент використовував голосові повідомлення в одному з популярних месенджерів, сподіваючись таким чином зробити свої «звіти» агресору анонімними.
За даними слідства, зібрана зловмисником інформація була потрібна загарбникам для підготовки ударів по інфраструктурі регіону.
Контррозвідники СБУ затримали інформатора у його власному помешканні. У затриманого вилучили мобільний телефон, який він використовував для відправки загарбникам повідомлень.

Суд визнав фігуранта винним за ч. 7 ст. 111-1 (надання збройним формуванням держави-агресора допомоги у веденні бойових дій проти ЗСУ та інших військових формувань) Кримінального кодексу України.
Покарання засудженому призначене з урахуванням співпраці зі слідством.
Як повідомляв Укрінформ, до 15 років тюрми засудили ворожого штурмовика – жителя одного з тимчасово захоплених селищ Луганської області, який воював проти Сил оборони України на східному фронті та потрапив у полон під Бахмутом.