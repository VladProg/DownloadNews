Цього року Україна стала другою в рейтингу Світового індексу благодійності, піднявшись із 10-го місця, яке посідала у 2022 році.

Про це повідомляється на сайті британської організації Cafonline.org, передає Укрінформ.
Перше місце за благодійністю займає Індонезія, яка є найщедрішою країною світу шостий рік поспіль. На третьому – Кенія, слідом Ліберія і замикає п’ятірку США.
Як зазначається, Світовий індекс благодійності дає уявлення про те, як люди беруть участь у соціальній діяльності на благо своїх громад і сприяють зростанню благодійності у всьому світі. Вперше індекс опублікували після глобальної фінансової кризи 2010 року.
Вищий бал в рейтингу (зі 100 можливих) свідчить про те, що більша частина населення залучена до благодійності. Україна цього річ отримала 62 бали, а Індонезія 68.
Загалом 72% населення світу, або 4,2 мільярда людей, беруть участь у благодійності.
Як повідомляв Укрінформ, в Україні від початку розв’язаної Росією повномасштабної війни офіційно зареєстровано близько 9 тисяч благодійних фондів.
А трьом найбільшим благодійним фондам України за перші 6 місяців 2023 року задонатили 8,4 мільярда грн.
Світовий рейтинг благодійності — дослідження, яке проводить британська благодійна організація Charities Aid Foundation (CAF) на підставі даних всесвітнього опитування компанії Gallup World View. У цьому дослідженні беруть участь понад 150 тисяч респондентів із 153 країн.
Місце країни в рейтингу залежить від середнього значення за трьома показниками: пожертвування приватними особами грошей благодійним організаціям; робота приватних осіб як волонтерів; надання громадянами допомоги незнайомим людям, котрі її потребують.
Фото з відкритих джерел