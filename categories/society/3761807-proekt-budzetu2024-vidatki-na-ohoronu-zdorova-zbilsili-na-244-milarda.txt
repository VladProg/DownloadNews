У проєкті Державного бюджету на 2024 рік закладено збільшення видатків на охорону здоров’я на 24,4 млрд грн.

Про це за підсумками засідання уряду повідомляє Міністерство охорони здоров'я, передає Укрінформ.
"У проєкті бюджету на 2024 рік уряд заклав збільшення видатків на охорону здоров’я на 24,4 млрд грн. Вони становлять майже 202 млрд грн», – зазначив міністр охорони здоров'я Віктор Ляшко.
Згідно з проєктом, планується, що у 2024 році видатки системи охорони здоров’я, якими опікується МОЗ, зростуть на 21,8 млрд і становитимуть 200,2 млрд грн.
Майже 159 млрд грн передбачено в проєкті держбюджету-2024 на фінансування Програми медичних гарантій, що на 16 млрд грн більше. Це дасть змогу пріоритезувати тарифи для хірургічних і опікових пакетів, а також пакети психологічної підтримки та психіатричної допомоги, зазначили у МОЗ.
На 90 млн грн буде розширено програму реімбурсації для відшкодування вартості лікарських засобів для лікування розладів психіки та поведінки.
У 2024 році в Програмі медичних гарантій вперше з’явиться пакет допоміжних репродуктивних технологій, на який закладено понад 1,5 млрд грн.
Також з 2024 року фінансування трансплантації переходить з експериментального проєкту у Програму медичних гарантій.
Водночас 749 млн грн передбачено на запуск пілотного проєкту щодо пільгового зубопротезування для захисників України.
На централізовані закупівлі лікарських засобів та медичних виробів передбачено 9,4 млрд грн. У 2024 році вперше планується здійснити централізовану закупівлю слухових апаратів з функцією налаштування з наближенням до місця проживання пацієнта на суму 32,1 млн грн.
Передбачається також закупівля медичних виробів для лікування травм, у тому числі бойових, (травматологічні пластини з гвинтами, стрижні, системи фіксації) на загальну суму 599,1 млн грн. Будуть збільшені видатки на ендопротези та набори для імплантації.
Майже 2,8 млрд передбачено у бюджеті-2024 на закупівлю новітнього медичного обладнання. Один із пріоритетів – продовження роботи над удосконаленням онкологічної допомоги. Планується розвиток діагностики шляхом закупівлі циклотронів для виробництва радіофармацевтичних препаратів, які потім використовуються для проведення діагностики ПЕТ-КТ (позитронна-емісійна комп’ютерна томографія).
На 83,6 млн грн збільшаться видатки на програму розширеного неонатального скринінгу.
Також планується виділити 300 млн на модернізацію медичних закладів, які увійшли до спроможної мережі.
На систему реагування на надзвичайні події у сфері громадського здоров’я передбачено майже 550 млн грн.
1,4 млрд грн планується виділити на реформу обласних бюро судово-медичної експертизи. Нині триває процес переведення регіональних підрозділів з комунальної форми власності до державної.
Як повідомлялося, Кабінет міністрів на засіданні 15 вересня затвердив законопроєкт про Державний бюджет на 2024 рік.