Міністр освіти і науки Оксен Лісовий закликав українців ділитися прикладами й історіями про своїх вчителів, щоб зробити їхній внесок видимим.

Як передає Укрінформ, про це очільник МОН написав у Фейсбуці.
“Певно, у багатьох з нас є вчителька або вчитель, які зробили для нашого становлення більше, ніж мали б чи могли собі уявити. Для мене таким учителем була моя мама - Віра Павлівна Лісова”, - зауважив міністр.
За його словами, вона здобула освіту філолога у Шевченківському університеті, викладала у школі українську мову та літературу. Викладала так, що діти насправді набували світогляду українця. Вона дозволяла їм бути собою і бути небайдужими, допомагала розкривати свої таланти і сприймати особливості інших.

“І через це вона була такою небезпечною для совєцької системи. Адже виховання особистостей, національно свідомих та сильних громадян, було екзистенційною загрозою для тоталітарної машини. Маму старались не допускати до викладання. Дуже прикро за цілі покоління школярів, яких кегебісти позбавили можливості працювати з таким вчителем”, - наголосив Лісовий.
Як зауважив очільник МОН, “сьогодні моя мама живе у країні, яка продовжує свою боротьбу за державність і суверенітет. Але моя мама живе у незалежній Україні. І вони з батьком та тисячами інших українців доклалися до цього. Я вдячний мамі за приклад - учителя і борця”.
Міністр привітав зі святом усіх освітян, які своєю працею допомогли і допомагають формувати покоління сильних і стійких українців. “Ваша робота не завжди одразу помітна, але безцінна”, - наголосив він.
Як повідомлялося, День працівників освіти відзначається в Україні щорічно в першу неділю жовтня.