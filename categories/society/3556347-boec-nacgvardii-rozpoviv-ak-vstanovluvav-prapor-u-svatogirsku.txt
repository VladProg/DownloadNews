Військовослужбовець Північного об’єднання Національної гвардії України Сергій Позняк розповів про операцію зі встановлення прапора України на найвищій точці частково захопленого Святогірська.

Про це Позняк розповів під час брифінгу на тему: “День державного прапора: героїчні історії встановлення та порятунку державного стяга” в Медіацентрі Україна — Укрінформ.
"Бойовий дух потребує певного символізму. А що може бути кращим для військового патріота, ніж здійняти прапор над всесвітньо відомою статуєю революціонера. Цьому передувало також те, що ми взяли майже повністю всю лівобережну територію Святогірська під вогневий контроль... Ще одним фактором було те, що там вже три дні успішно розвивався наш контрнаступ. Крім того, це було 1 серпня, напередодні свята так званих повітряно-десантних військ нашого ворога. Тому ми вирішили ще додатково висловити їм свою зневагу", - сказав Позняк.
Він зазначив, що встановлення цього прапора показало, що Святогірськ це Україна, а нацгвардійці - "круті вояки". "Особисто для мене цей прапор став доленосною віхою. Я зрозумів, що перемога точно за нами", - додав військовослужбовець.
Як повідомляв Укрінформ, бійці Національної гвардії підняли український прапор на найвищій точці частково захопленого Святогірська Донецької області.
23 серпня в Україні відзначають День Державного Прапора.