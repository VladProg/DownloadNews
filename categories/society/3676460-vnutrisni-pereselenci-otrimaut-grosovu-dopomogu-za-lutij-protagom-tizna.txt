Міністерство соціальної політики виплатить грошову допомогу внутрішньо переміщеним особам за лютий протягом тижня.

Як передає Укрінформ, про це Міністерство з питань реінтеграції тимчасово окупованих територій повідомляє у Телеграмі.
“На гарячу лінію Мінреінтеграції продовжують надходити звернення від ВПО, які чекають на виплати щомісячної допомоги на проживання. Обговорення питання щодо забезпечення внутрішніх переселенців вчасними виплатами 28 лютого було ініційоване Мінреінтеграції в межах щотижневої міжвідомчої наради. За результатами наради, виплати щомісячної допомоги на проживання ВПО будуть здійснені протягом тижня”, - йдеться у повідомленні.
У Мінреінтеграції звертаються до Мінсоцполітики своєчасно нараховувати та виплачувати щомісячну допомогу внутрішнім переселенцям.
“Наш обов’язок як держави – вчасно забезпечити фінансовою підтримкою найбільш вразливі категорії громадян, якими і є ВПО", – наголосив заступник міністра з питань реінтеграції тимчасово окупованих територій – уповноважений з питань внутрішньо переміщених осіб Олексій Бородай.
Як повідомляв Укрінформ, віцепрем'єр-міністр - міністр з питань реінтеграції тимчасово окупованих територій Ірина Верещук закликала місцеву владу активніше працевлаштовувати внутрішніх переселенців, бо нині лише третина з них мають роботу.