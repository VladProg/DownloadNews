Міністерства у справах ветеранів та соціальної політики опікуватимуться забезпеченням соціальних гарантій для ветеранів, а також модернізацією сфери надання послуг соцзахисту й синхронізацією цифрових реєстрів відомств.

Про це йшлося на зустрічі представників обох відомств, передає Укрінформ із посиланням на Урядовий портал.
Як зазначається, участь у зустрічі взяли міністр у справах ветеранів Юлія Лапутіна, міністр соціальної політики Оксана Жолнович та їхні заступники.
"Команди міністерств порушили теми соціальних гарантій для ветеранів, членів їхніх родин та сімей загиблих захисників і захисниць, реабілітації та протезування. Також йшлося про цифровізацію послуг, модернізацію надання послуг управліннями соцзахисту, синхронізацію цифрових реєстрів відомств", - йдеться в повідомленні.
За словами Лапутіної, Мінветеранів працює над інституційною реформою на розробку переходу від військової кар’єри до цивільного життя.
"Ми розглядаємо ветеранську політику як політику управління людськими ресурсами у безпековій та оборонній сфері. Система переходу від військової кар’єри до цивільного життя передбачатиме отримання цивільної спеціальності, проходження відповідних медичних і психологічних скринінгів, можливість надання інструментів для розвитку власної справи", - зазначила вона.
Своєю чергою Жолнович поінформувала про програми, які готуються до запуску в Мінсоцполітики, зокрема щодо соціальних виплат і послуг, підтримки категорій, якими опікується відомство.
Представники міністерств домовилися про системну співпрацю за всіма напрямами щодо ветеранської політики, а також відпрацювання спільного механізму й алгоритму дій для надання відповідних інструментів захисникам, захисницям та їхнім родинам.
Як повідомлялося, раніше Мінветеранів і Федерація роботодавців України підписали меморандум про співпрацю.