Громадяни, які працювали на підприємствах, що наразі перебувають на тимчасово окупованих територіях або в зоні бойових дій, зможуть підтвердити трудовий стаж для призначення пенсій за допомогою свідків.

Про внесення відповідних доповнень до порядку підтвердження наявного трудового стажу повідомив у Телеграмі представник Кабміну у Верховній Раді Тарас Мельничук, передає Укрінформ.
«Доповнено Порядок підтвердження наявного трудового стажу для призначення пенсій за відсутності трудової книжки або відповідних записів у ній новими положеннями», - йдеться в повідомленні.
Встановлено, що стаж роботи за відсутності документів може підтверджуватися показаннями свідків.
Така норма діє, якщо підприємство, установа, організація або їх правонаступники розміщені на тимчасово окупованій рф території України, в районі проведення АТО або здійснення заходів із забезпечення національної безпеки і оборони, відсічі і стримування збройної агресії рф, на територіях територіальних громад, що розташовані в районі проведення воєнних (бойових) дій або перебувають/перебували в тимчасовій окупації, оточенні (блокуванні).
Також норма діє у разі, коли майно (документи) підприємств чи установ на території України пошкоджене чи знищене внаслідок воєнних (бойових) дій, за умови документального підтвердження пошкодження чи знищення.
Як повідомлялося, уряд дозволив очільникам громад, розташованих у районах бойових дій або в окупації, подавати до відповідних органів заяви на виплату пенсій чи соціальних допомог. Відповідні зміни внесено до постанови Кабінету Міністрів від 26 лютого 2022 року №162 «Про особливості виплати та доставки пенсій, грошових допомог на період введення воєнного стану».