Служба безпеки України встановила особу командира артилерійського полку армії Російської Федерації, який віддав наказ на обстріл житлових кварталів Херсона

Як передає Укрінформ, про це СБУ повідомляє у Телеграмі.
"У результаті слідчих дій встановлено особу ще одного загарбника, який причетний до масованих артобстрілів Херсона та вбивства мирних жителів міста. Ним виявився підполковник Дмитро Жарких – командир 8-го окремого артилерійського полку 22-го армійського корпусу берегових військ Чорноморського флоту РФ", - ідеться у повідомленні.
24 грудня 2022 року загарбник віддав наказ на вогневий удар по центральній частині Херсона з реактивних систем залпового вогню БМ-21 "Град", які базувались на лівому березі річки Дніпро.
Тоді росіяни поцілили у житлові будинки, магазини, лікарню та пункт видачі гуманітарної допомоги у центральній частині обласного центру.
Унаслідок ворожого обстрілу загинуло 11 мирних жителів, ще 64 – отримали поранення. Більшість з потерпілих – жінки та люди похилого віку.
Невдовзі після цього Жарких запросили до Кремля, де його відзначили за терор проти цивільного населення України.
За даними слідства, воєнний злочинець ще у 2014 році брав активну участь у захоплені Криму. Згодом його полк почав дислокуватись на тимчасово окупованій території українського півострова.
Після початку повномасштабного вторгнення підпорядковані фігуранту підрозділи були задіяні на південному фронті.
На підставі зібраних доказів слідчі Служби безпеки повідомили зловмиснику про підозру за ч. 2 ст. 28 та ч. 2 ст. 438 Кримінального кодексу України (порушення законів та звичаїв війни).
Як повідомляв Укрінформ, СБУ ідентифікувала комбата Росгвардії, який віддавав наказ труїти українців у "газових камерах".