Через безпекові питання, зокрема через активні бойові дії, щонайменше 30% українців почали менше звертатися по медичну допомогу.

Про це на брифінгу заявив заступник міністра охорони здоров'я, головний державний санітарний лікар Ігор Кузін, передає кореспондент Укрінформу.
"Через руйнування закладів охорони здоров'я, безпекові питання, проведення активних бойових дій ми фіксуємо, на жаль, що щонайменше 30% українців почали менше звертатися за наданням меддопомоги або взагалі не зверталися за наданням меддопомоги упродовж минулого року", – сказав він.
За його словами, це говорить про те, що є ризик мати в нашій державі велику кількість недіагностованих або пізньодіагностованих випадків неінфекційних захворювань. "Вони будуть важче лікуватися, перебігати у більш складному форматі, можуть бути важко керовані. Але це все – віддалені наслідки, з якими нам ще доведеться працювати 5-10 років після перемоги України", – вважає урядовець.
Водночас Кузін уточнив, що неінфекційна захворюваність, на щастя, не має таких спалахів, які були, наприклад, під час COVID-19.
За його словами, дуже важливе значення у профілактиці або контролі за неінфекційними захворюваннями відіграє своєчасність встановлення діагнозу.
Головний санітарний лікар також нагадав, що у прифронтових зонах функціонує кілька типів надання меддопомоги. За його словами, наразі там є можливість розгортати мобільні шпиталі. "Йдеться про те, що міжнародна організація, з використанням міжнародних або національних медиків, може розгорнути польовий шпиталь для надання екстреної меддопомоги", – поінформував він.
Кузін зазначив, що другою моделлю надання медичної допомоги є мобільні бригади.
"І зараз їх сумарно налічується біля 350. Це – мобільні бригади, які працюють під егідою ВООЗ, офісу ЮНІСЕФ, ТЧХУ. І маршрути виїзду цих бригад узгоджуються з департаментами охорони здоров'я та прив'язані саме до медінфраструктури", – уточнив заступник міністра.
Головний санітарний лікар пояснив, що, наприклад, якщо десь була зруйнована райлікарня, то у рамках мобільної бригади людям надається базовий пакет меддопомоги.
"Якщо ми розуміємо, що є велика кількість запитів на, наприклад, надання діабетичної допомоги, то тоді така бригада дооснащується інсулінами або іншими якимось засобами", – сказав він.
Кузін зазначив, що ці бригади є специфічними, і вони підлаштовуються під ту ситуацію, яка конкретно є.
"І екстрена меддопомога надається незалежно від безпекової ситуації, в будь-яких умовах. Центри екстреної меддопомоги працюють навіть під обстрілами", – заявив заступник глави МОЗ.
Як повідомлялося, під час дії воєнного стану внутрішньо переміщені особи можуть отримувати медичну допомогу за місцем фактичного перебування без укладення декларації.