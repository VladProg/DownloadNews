Український досвід з протезування може стати корисним усьому світу.

Про це в Лондоні під час виступу на міжнародній конференції з відбудови України повідомила міністр соціальної політики України Оксана Жолнович, передає кореспондент Укрінформу.
«На жаль, так склалося, що Україна є місцем унікального досвіду роботи з травмуванням людей. Ми маємо дуже багато випадків надскладного протезування. І цей досвід ми хочемо перетворити на нашу перевагу і сформувати якомога кращі практики реабілітації і якомога більш інноваційні рішення для протезування. Я впевнена, що ми створимо в Україні світовий хаб протезування», - наголосила міністр.
Вона закликала доєднатися до українських фахівців з протезування іноземних колег для обміну досвідом та покращення сервісу. А також запросила бізнес, який працює в цій сфері, заходити в Україну зі своїми ініціативами.
«Такою своєю експертизою ми зможемо бути корисними не тільки Україні, але і світові», - додала Жолнович.
Як повідомлялося, у Запоріжжі планують відкрити центр протезування на базі клініки Святого Миколая. Фахівці клініки вивчили досвід центрів протезування як в Україні, так і за кордоном, зокрема в США, Великій Британії. Нині заклад проходить процедуру ліцензування.