Позитивно оцінюють зовнішню політику української влади в умовах війни 78% опитаних і лише 6% — негативно.

Про це під час презентації в Укрінформі соціологічного опитування повідомив директор соціологічної служби Центру Разумкова Андрій Биченко.
«Майже 80% громадян оцінюють зовнішню політику української влади позитивно: 38,2% - позитивно, 39,9% - скоріше позитивно. Негативні відповіді дали 6% опитаних: 4,3% - скоріше негативно, 1,5% - негативно, 16,1% - важко відповісти», - сказав Биченко.

За результатами опитування, на думку громадян українська зовнішня політика є досить ефективною за всіма напрямами. Зокрема, політику зміцнення відносин України з країнами світу і міжнародними організаціями позитивно оцінюють 85,6%, політику поширення об’єктивної інформації – 86,2%, покращення міжнародного іміджу та авторитету України – 86,2%, забезпечення зовнішньої підтримки для опору російській агресії – 86%, просування українських ініціатив на міжнародних майданчиках – 85,6%, інтеграцію до ЄС – 81,2%, інтеграцію до НАТО – 77,6%, захист прав українців за кордоном – 72,4%, просування інтересів українського бізнесу на світових ринках – 67%.
У дослідженні взяло участь 2020 респондентів віком від 18 років. Теоретична похибка вибірки не перевищує 2,3%. Разом з тим, додаткові систематичні відхилення вибірки можуть бути зумовлені наслідками російської агресії, зокрема вимушеною евакуацією мільйонів громадян.
Опитування проведене у лютому-березні 2023 року соціологічною службою Центру Разумкова в усіх регіонах України, за винятком тимчасово окупованих територій Донецької, Запорізької, Луганської, Харківської, Херсонської областей, Криму та територій, на яких відбуваються бойові дії.
Як повідомляв Укрінформ, у перемогу України в розв’язаній росією війні вірять 93% українців.