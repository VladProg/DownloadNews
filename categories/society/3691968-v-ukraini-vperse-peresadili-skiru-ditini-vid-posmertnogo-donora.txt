Унікальну операцію провели у дитячій лікарні Святого Миколая Першого медоб’єднання Львова – пересадку шкіри однорічному хлопчику від посмертного донора.

Про це у Фейсбуці повідомила пресслужба Першого медоб’єднання Львова, передає Укрінформ.
«Однорічний Андрійко став першим малюком, чиє лікування вдалося розпочати із застосуванням донорської шкіри», - ідеться у повідомленні.
Зазначається, що хлопчик дістав опіки 25% шкіри: підборіддя, шиї та грудної клітки. Малюк потягнув чайник за дріт і перелив на себе кип’яток. Дитину одразу доправили в опіковий блок лікарні Святого Миколая. В реанімації медики всю ніч намагалися стабілізувати стан. І лікарям це вдалося. Однак шкіра хлопчика місцями була настільки уражена опіками, що вже не могла відновитися самостійно. Опікові хірурги вирішили застосувати до лікування Андрійка революційний для України підхід.






У Львові однорічній дитині вперше в Україні пересадили шкіру від посмертного донора / Фото: пресслужба Першого ТМО Львова




























Знявши верхні, уражені фрагменти тканини, опікові хірурги закрили рани донорською шкірою. Вона не здатна прижитися і може перебувати на тілі пацієнта до кількох тижнів. Мета такої пересадки - захистити обпечені ділянки та створити максимально природні, необхідні для якнайшвидшого загоєння ран умови. І вже за кілька тижнів після цього Андрійко був готовий до наступного кроку - аутотрансплантації - закриття рани вже власною шкірою.
Андрійко вже вдома. До своїх лікарів повертається лише на перев'язки. Далі - реабілітація. Фізичний терапевт Сергій Худа надав мамі хлопчика всі необхідні рекомендації. Найголовніше домашнє завдання для батьків на сьогодні - проводити вправи із хлопчиком аби сповільнити ріст рубців.

Відео: Пресслужба Першого ТМО Львова
До пересадки донорської шкіри у Першому медоб’єднанні Львова готувалися кілька років. На базі одного із найбільших опікових центрів створили перший в західних регіонах України Банк шкіри. Це стало можливим у тому числі завдяки минулорічним змінам до закону про трансплантацію.
В медоб’єднанні наголошують, що створення Банків шкіри зараз актуальне як ніколи. Адже опіки – одна із найчастіших причин травматизації військових та цивільних під час війни. Багатьох поранених доправляють саме до Львова.
Як повідомляв Укрінформ, у Львові відкрили Національний реабілітаційний центр «Незламні». За рік тут робитимуть 10 тисяч операцій та зможуть допомогти понад 50 тисячам українців, які постраждали від війни.