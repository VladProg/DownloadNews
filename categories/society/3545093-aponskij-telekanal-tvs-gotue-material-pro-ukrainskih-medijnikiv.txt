Знімальна група Tokyo Broadcasting System з 1 по 8 серпня перебуває в Україні для підготовки передачі про працівників українських ЗМІ.

Про це повідомляє пресслужба Національної ради з питань телебачення і радіомовлення, передає Укрінформ.

"ТВS готує спеціальну аналітичну програму про інформаційні виклики воєнного часу. У ній вони планують розбирати помилки, яких припускаються медіа, висвітлюючи війни і конфлікти", - йдеться у повідомленні.
Зазначається, що представники ТВS відвідали «Суспільне», а також спостерігали за роботою над ефірами загальнонаціонального марафону «Єдині новини».
Водночас, як інформує Нацрада, японські журналісти познайомилися із чернігівськими колегами, зокрема, кореспондентом "Суспільного" Олександром Котенком й оператором телеканалу «Новий Чернігів» Андрієм Кузьменком, які розповіли про свою роботу під час блокади Чернігова військами рф.
Як відомо, свій матеріал ТВS планує підготувати до ефіру до Дня пам’яті жертв війни в Японії, який відзначають 15 серпня. На переконання представників телеканалу, відсутність в Японії свободи слова під час Другої світової війни призвела до великої кількості жертв.


Фото: Нацрада