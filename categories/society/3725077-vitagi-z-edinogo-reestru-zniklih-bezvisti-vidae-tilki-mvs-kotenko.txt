Видачу витягів з Єдиного реєстру осіб, зниклих безвісти за особливих обставин, здійснює лише Міністерство внутрішніх справ.

Про це Уповноважений з питань осіб, зниклих безвісти за особливих обставин, Олег Котенко нагадав у Телеграмі, передає Укрінформ.
«Через численні звернення на гарячу лінію Уповноваженого нагадуємо, що видачу витягів із Єдиного реєстру осіб, зниклих безвісти за особливих обставин, здійснює лише МВС», - підкреслив Котенко.
Щоб отримати витяг, необхідно надіслати заяву до Департаменту інформатизації МВС - на електронну пошту: pgmia@mvs.gov.ua або листом на адресу: Київ, вул. Богомольця, 10. До неї слід прикріпити копії паспорта заявника та документа, який підтверджує родинні зв’язки. Також треба додати копію паспорта чи іншого документа, який підтверджує особу розшукуваного, де чітко видно його особисті дані.
Витяг буде надіслано на вказану в заяві електронну або ж на зворотну поштову адресу.
«Перевірка особи та надання їй статусу зниклої безвісти за особливих обставин здійснюється впродовж 30 календарних днів. Якщо у вас виникли питання, щодо отримання витягу з Єдиного реєстру, звертайтеся на гарячу лінію: (050) 240-85-29», - зазначив Котенко.
Як повідомлялося, унаслідок вторгнення Росії в Україні вважаються зниклими безвісти понад 24 тисячі людей.