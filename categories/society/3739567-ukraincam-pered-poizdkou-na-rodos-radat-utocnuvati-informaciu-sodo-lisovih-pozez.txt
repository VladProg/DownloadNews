Посольство України в Греції радить співвітчизникам, які планують відпочинок на Родосі, уточнювати актуальну інформацію про лісові пожежі в у місці майбутньої подорожі.

Таку пораду диппредставництво оприлюднило у Фейсбуці, передає Укрінформ.
«На даний час у Греції вирує низка лісових пожеж, у тому числі на острові Родос. Якщо ви плануєте подорожувати на Родос, обов’язково уточніть у свого туристичного оператора або в готелі перед поїздкою, чи місцевість, яку ви плануєте відвідати, не постраждала від лісових пожеж. Також просимо враховувати, що ситуація може стрімко погіршитися, в залежності від погодних умов», - зазначили у посольстві.
Українські дипломати також поінформували, що наразі міжнародний аеропорт та порт острова працюють у звичайному режимі, але з огляду на триваючі евакуаційні заходи виїзд з острова, у разі погіршення ситуації, може бути ускладненим.

Як повідомлялося, через масштабні лісові пожежі, що охопили значні частини на сході популярного серед туристів грецького острова Родос, із будинків та готелів евакуювали понад 3500 людей.