Генеральний прокурор Андрій Костін провів першу онлайн-зустріч із прокурором Міжнародного кримінального суду Карімом Ханом, у ході якої сторони обговорили продовження співпраці для забезпечення об’єктивного розслідування міжнародних злочинів, а також відкриття Офісу прокурора Міжнародного кримінального суду в Україні.

Про це у Телеграмі інформує пресслужба Офісу генпрокурора, передає Укрінформ.
Зазначається, що Костін висловив щиру вдячність особисто прокурору МКС Каріму Хану та його Офісу за готовність до розслідування серйозних порушень міжнародного гуманітарного права із першого дня російського вторгнення.
«Розслідування найтяжчих міжнародних злочинів, зокрема, злочинів проти людяності, геноциду та воєнних злочинів, скоєних в Україні, залишається головним пріоритетом для прокурорів та всіх правоохоронних органів в Україні», – заявив генпрокурор.
Зі свого боку, Хан сказав, що його команда та він готові і надалі працювати у партнерстві з Офісом генпрокурора для відновлення справедливості на засадах транспарентності, якісної комунікації та зі збереженням принципу комплементарності.
Він зазначив, що зацікавлений у швидкому розслідуванні, наскільки це дозволить обґрунтованість зібраних доказів.
«Наші прагнення та цілі збігаються», – запевнив Хана Костін.
У ході зустрічі сторони обговорили відкриття Офісу прокурора Міжнародного кримінального суду в Україні, а також необхідні для продовження партнерства та забезпечення ефективного розслідування зміни в українське законодавство.
Як пояснили у відомстві, ці зміни стосуються, зокрема, забезпечення діяльності прокурора МКС та його команди на території України.
Серед іншого, очільник ОГП ініціював обговорення умов співпраці з МКС у конкретних кримінальних провадженнях, в яких уже проведено значну роботу та зібрано достатню доказову базу.
Сторони домовилися проводити регулярні онлайн-зустрічі для ефективної координації співпраці та узгодили проведення особистої зустрічі у близькому майбутньому.
Як повідомлялося, генеральний прокурор Андрій Костін 9 серпня провів зустріч з міжнародними партнерами, під час якої обговорив продовження спільних проєктів та нові вектори співпраці.
Фото: ОГП