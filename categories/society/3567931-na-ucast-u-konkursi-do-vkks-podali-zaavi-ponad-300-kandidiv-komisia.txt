На участь у конкурсі до Вищої кваліфікаційної комісії суддів України (ВККС) подано 302 заяви.

Як передає Укрінформ, про це інформує конкурсна комісія з добору членів ВККС у Фейсбуці.
“Бажання взяти участь у конкурсі виявили 302 правники! Це є найвищим показником серед всіх конкурсів у сфері правосуддя і складає майже 19 осіб на одну вакантну посаду”, - ідеться в повідомленні.
Зазначається, що з переліком кандидатів можна ознайомитись на сайті Вищої ради правосуддя.
“Конкурсна комісія вже перевіряє подані документи на предмет їх комплектності та відповідності вимогам Закону. Фінальний перелік кандидатів, допущених до конкурсу, буде затверджений конкурсною комісією на найближчому засіданні та оприлюднений на наших офіційних ресурсах”, - уточнюється в повідомленні.
Як повідомлялося, з 15 липня до 22 серпня тривав строк подання документів від кандидатів на посади членів Вищої кваліфікаційної комісії суддів України.
Заяви, які були подані до моменту призупинення конкурсних процедур, вважаються чинними, так само, як і документи, додані до цих заяв.
Конкурсна комісія створила умови сприяння поданню аплікаційних документів. Так, кандидати мали змогу подати замість тексту декларації та відповідної довідки про відсутність судимості лише заяву про факт та дату подання цієї декларації до НАЗК, а також заяву про відсутність судимості та кримінального переслідування.
Також конкурсна комісія вирішила, що тести IQ та загальних здібностей проводитися не будуть.
ВККС не працює вже майже три роки, з метою поновлення її роботи створена конкурсна комісія, яка добере кандидатів на посади членів ВККС на засадах прозорого конкурсу. Приймання заяв на участь у конкурсі розпочалось із 4 лютого 2022 року і мало тривати до 4 березня 2022 року, однак було призупинене через російську агресію.
На другому етапі буде проведена співбесіда з відібраними кандидатами, за результатом якої комісія має відібрати і передати на розгляд ВРП не менше двох кандидатів на кожну із 16 вакансій.