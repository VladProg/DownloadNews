Зоозахисний рух UAnimals планує зібрати 500 тис. грн із продажу колекції худі й футболок «Твоє худі — їхня домівка», щоб побудувати домівки для безпритульних тварин у прифронтовій зоні.

Про це йдеться в релізі, який UAnimals передали Укрінформу.
"Головна мета колекції — зібрати 500 тисяч гривень, завдяки яким буде побудовано домівки для безпритульних тварин у прифронтовій зоні. За приблизними оцінками, із початком повномасштабного вторгнення кількість тварин у притулках у прифронтових областях збільшилася на 60%, а біля самої лінії фронту їх стало вдвічі більше", - йдеться в повідомленні.
Зазначається, що 30% вартості кожної придбаної футболки чи худі з лімітованої колекції буде передано на допомогу безпритульним тваринам. Також повідомляється, що до реалізації ініціативи «Твоє худі — їхня домівка» долучився чернівецький бренд молодіжного одягу Morning Star.
«Для UAnimals надзвичайно важливо залучати партнерів до благодійної допомоги тваринам: завдяки цьому ми можемо збільшувати обсяги допомоги, робити її системною", - підкреслила керівниця відділу партнерств та фандрейзингу Валентина Тарковська.
Як повідомлялося, UAnimals — всеукраїнський гуманістичний рух, що існує з 2016 року і пропагує гуманне ставлення до тварин, захищає їх від експлуатації та знущань. За сім років діяльності рух домігся ухвалення в Україні важливих зоозахисних законів, домігся заборони експлуатації тварин у цирках близько 30 українських міст.
На початку війни організація закликала підписати петицію до ООН та Європарламенту з метою притягнути до відповідальності росію за екологічні злочини, вчинені під час війни.