Міністерство з питань реінтеграції тимчасово окупованих територій розповіло про десять платформ і ресурсів, які допоможуть адаптуватися внутрішньо переміщеним особам.

Як передає Укрінформ, відповідну інформацію Мінреінтеграції розмістило у Телеграмі.
За допомогою платформи “єДопомога” внутрішньо переміщені особи можуть подати заяви на виплати від міжнародних організацій та держави, а також на отримання та надання волонтерської допомоги.
Портал “Прихисток” містить інформацію про варіанти розміщення внутрішньо переміщених осіб та доступне житло.
Інформаційно-ресурсний центр “Взаємодія” надає ВПО інформацію щодо дій у надзвичайних ситуаціях, а також довідки, мапи, електронні ресурси для постраждалого населення.
Також корисною для переселенців буде мапа закладів, які працюють під час відключень світла.
Ще одним із ресурсів, який стане у пригоді внутрішньо переміщеним особам, є Електронний кабінет водія. Тут можна перевірити та оплатити адміністративні правопорушення, отримати інформацію про авто та посвідчення водія.
Портал “Веземо” - це електронний сервіс для перевірки часу затримки рейсів, міжнародних та евакуаційних маршрутів.
Для пошуку вакансій та резюме по всій Україні, онлайн-запису на прийом в Центр зайнятості можна скористатися Єдиним соціальним середовищем.
Аби отримати довідки ОК-5 та ОК-7, подати заяву до ПФУ, записатися на прийом онлайн, переселенцям варто скористатися Порталом електронних послуг Пенсійного фонду України.
За допомогою сайту Liki24 можна зробити онлайн-замовлення та доставку ліків.
Отримати інформацію про онлайн-навчання в Україні, знайти дитячий садок, школу або коледж за кордоном, відновити документи про освіту, продовжити викладання та роботу під час війни, повернутися до освітнього процесу незалежно від місця перебування можна за допомогою освітнього чат-бота EducationUaBot.
Як повідомляв Укрінформ, віцепрем'єр - міністр з питань реінтеграції тимчасово окупованих територій Ірина Верещук закликала максимально пришвидшити всі виплати внутрішнім переселенцям напередодні зими.