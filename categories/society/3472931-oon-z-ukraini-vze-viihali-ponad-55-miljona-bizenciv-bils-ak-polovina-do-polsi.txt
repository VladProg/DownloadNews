Кількість біженців з України, які внаслідок російського вторгнення змушені були залишити свої домівки та виїхати за кордон, сягнула понад 5,5 мільйона осіб.

Такі дані наводить Управління Верховного комісара ООН у справах біженців (УВКБ), передає Укрінформ.
Зазначається, що станом на 1 травня територію України залишили 5 563 959 осіб.
Більшість поїхала до Польщі — понад 3 млн людей. До Румунії виїхали понад 825 тис. осіб, до росії – понад 681 тис., Угорщини — 530 тис., до Молдови — понад 447 тис., до Словаччини — 379 тис. і до білорусі — понад 25 тис. осіб.
Водночас 1 357 500 українців з 28 лютого повернулися з-за кордону на Батьківщину.
Згідно з останньою оцінкою Міжнародної організації з міграції ООН, ще 7,7 мільйона громадян України вважаються внутрішньо переміщеними особами.
24 лютого 2022 року росія продовжила військову агресію проти України, що розпочалася у 2014 році, та розпочала масовані бомбардування мирних українських міст і сіл. Військові рф розв’язали масовий терор на тимчасово захоплених територіях.