До питної води, яка б відповідала хоча б мінімальним стандартам безпечності, не мають доступу десятки тисяч громадян, які проживають на тимчасово окупованих територіях України.

Про це у Телеграмі заявив Уповноважений ВР з прав людини Дмитро Лубінець, передає Укрінформ.
За його словами, за останній рік російська збройна агресія прямо вплинула на якість вод в Україні через руйнування мостів, об’єктів берегової інфраструктури та промислових потужностей, розташованих у басейнах річок і морів, забруднення нафтопродуктами та іншими речовинами – важкими металами, залишками ракетного палива.
«Десятки тисяч людей, які залишаються на тимчасово окупованих територіях, не мають доступу до питної води, що відповідала б бодай мінімальним стандартам безпечності», - уточнив омбудсмен.
Окрім того, ядерний шантаж рф призвів до скидання критичних об’ємів вод із Каховського водосховища, що обмежує доступ населення до питної води та створює загрозу для забезпечення водою сільськогосподарських регіонів держави, заявив він.
Уповноважений ВР зазначив, що дотримання права людини на безпечне для життя і здоров’я довкілля, зокрема, на доступ до якісної питної води, є одним із пріоритетних, бо від цього залежить життя та здоров’я наших громадян.
Як повідомлялося, 22 березня відзначається Міжнародний день води. Він був впроваджений 1993 року Організацією Обʼєднаних Націй та присвячений значенню прісної води.