У центрі австрійської столиці у вівторок ввечері відбулась акція протесту проти терору, який російські загарбники чинять в Україні.

Як передає кореспондент Укрінформу, захід організувала громадська організація Unlimited Democracy з нагоди роковин першого масованого ракетного обстрілу військами РФ енергетичної інфраструктури України.
Близько 100 учасників акції, одягнених у чорне, зібралися на одній з центральних площ Відня. Вони тримали плакати із закликами зупинити російську агресію. При цьому поміж людьми в чорному сиділи активісти в рожевих окулярах з табличками "Ми розуміємо, але…", "Дайте гарантії безпеки Росії, і війна закінчиться", "Ми в безпеці". Тим самим організатори підкреслили наївність таких позицій, які базуються на російській пропаганді.






У центрі Відня австрійцям нагадали про терор Росії в Україні / Фото Serhii Kursachov





































Крім того, на спеціальних інформаційних стендах розповідалося про воєнні злочини росіян, висвітлювалася ситуація на окупованих територіях України та сумна статистика війни.
"Щодня Росія продовжує бомбардувати Україну. На окупованих територіях росіяни продовжують убивати, катувати, гнобити українців. Австрійці цього не розуміють. Також Україна зникає з інформаційного простору, тому усією діаспорою ми вийшли, щоб нагадати про російські терористичні дії в центрі Європи", - розповіла координаторка ГО Вероніка Арбатова.
Вона додала, що українці вдячні Австрії за надану гуманітарну та економічну допомогу і закликають до продовження підтримки народу України.
Також активісти наголосили, що відмова Австрії від російського газу - в інтересах їхньої власної безпеки, оскільки РФ інструменталізує газ у рамках гібридної війни проти Заходу та демократичних цінностей.
Як повідомляв Укрінформ, у вересні Росія розпочала черговий етап енергетичного терору проти України, поновивши атаки на об'єкти критичної інфраструктури.