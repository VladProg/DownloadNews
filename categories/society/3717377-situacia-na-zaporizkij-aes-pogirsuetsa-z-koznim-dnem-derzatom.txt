З кожним днем окупанти завдають все більшої шкоди Запорізькій АЕС, зокрема, уже повністю деградувала система аварійної готовності та реагування на станції.

Як передає Укрінформ, на цьому під час онлайн-зустрічі з міжнародними партнерами наголосив в.о. голови Державної інспекції з ядерного регулювання України Олег Коріков, повідомляє ДІЯРУ.
«Складна ситуація на майданчику Запорізької АЕС погіршується з кожним днем, окупанти завдають безпосередньої шкоди ядерній безпеці та захищеності станції. Тому, задля відновлення ядерної та радіаційної безпеки, потрібно негайно вивести російських військових та російський персонал, відповідно до резолюцій Ради керуючих МАГАТЕ GOV/2022/17, GOV/2022/58, GOV/2022/71», – йдеться у повідомленні.

Міжнародних партнерів поінформовано про те, що російські загарбники продовжують здійснюють тиск на персонал ЗАЕС, вдаються до залякувань, обшуків у приватних помешканнях співробітників станції, забороняють контакти із особами, які перебувають на підконтрольній українському уряду території, при спробі людей покинути окуповану територію – не випускають та погрожують конфіскацією майна.

Представники росатома, які незаконно перебувають на ЗАЕС та фактично є співучасниками воєнних злочинів, що здійснює рф та її військові, вербують персонал, який не має відповідної кваліфікації. Через демонтаж чи викрадення російськими загарбниками важливих елементів систем, виведення з ладу частини комп’ютерної техніки тощо значних зусиль та ресурсів потребує відновлення системи фізичного захисту на станції. Окупанти майже повністю деградували систему аварійної готовності та реагування на ЗАЕС.
За розпорядженням окупаційної «адміністрації», заблоковано передачу інформації з Автоматизованої системи контролю радіаційної обстановки (АСКРО) Запорізької АЕС.
«Про цей випадок, що загрожує безпеці на ЗАЕС, український регулятор поінформував МАГАТЕ, однак не отримував повідомлень щодо можливих планованих заходів з боку агентства для врегулювання цієї ситуації», - сказав Коріков.
Він зазначив, що Держатомрегулювання сподівається на швидку імплементацію озвучених на засідання РБ ООН п’яти принципів МАГАТЕ щодо уникнення ядерної аварії найближчим часом, запропонованих на додачу до семи невід’ємних стовпів безпеки МАГАТЕ.
Як повідомлялося, Президент Володимир Зеленський заявив, що росія має відмовитися від радіаційного та ядерного шантажу світу, а також передати ЗАЕС, яку наразі окуповує, під повний контроль України та МАГАТЕ.