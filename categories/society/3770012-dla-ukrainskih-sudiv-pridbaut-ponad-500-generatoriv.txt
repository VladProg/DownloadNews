Вища рада правосуддя погодила перерозподіл бюджетних видатків між судами та Державною судовою адміністрацією для закупівлі 511 генераторів.

Про це повідомила пресслужба ВРП, передає Укрінформ.
“Перерозподіл видатків державного бюджету для судів, ДСА України та її територіальних управлінь запропоновано здійснити для закупівлі альтернативних джерел енергопостачання (511 одиниць) для забезпечення безперебійної роботи судів і виконання ними вимог законодавства стосовно проведення судових засідань, створення й забезпечення відповідних умов для осіб, які звертаються до суду, проведення робіт та придбання відповідного обладнання для підготовки приміщень судів до опалювального періоду 2023–2024 років та проведення першочергових аварійно-відновлювальних робіт у приміщеннях судів, у тому числі пошкоджених внаслідок збройної агресії російської федерації на території України”, - йдеться в повідомленні.
Зазначається, що також буде збільшено кошторисні призначення Київського апеляційного суду для забезпечення суду серверним обладнанням.
“Закупівля і встановлення обладнання для модернізації комплексної інформаційної системи суду дасть змогу вирішити низку завдань у процесі налагодження інтеграції АСЕД ”Апеляція” з модулями ЄСІТС”, - зауважили у ВРП.
Як повідомлялося, начальник Херсонської ОВА Олександр Прокудін заявив, що всі підприємства критичної інфраструктури на деокупованій території області забезпечені потужними генераторами на випадок блекауту.
Фото ілюстративне: Janez Lenarčič, Twitter