Вищий антикорупційний суд надав дозвіл Національному антикорупційному бюро на спецрозслідування стосовно колишнього генерального директора компанії «Укрспецекспорт» у справі щодо корупції у цій структурі.

Про це поінформувала пресслужба НАБУ, передає Укрінформ.
«15 серпня 2023 року Вищим антикорупційним судом НАБУ і САП надано дозвіл на здійснення спеціального досудового розслідування у кримінальному провадженні стосовно колишнього генерального директора компанії «Укрспецекспорт», а пізніше – генерального директора концерну «Укроборонпром», міністра оборони України та радника Президента України», – заявили у НАБУ.
Слідство встановило, що підозрюваний у період 2010-2012 років, обіймаючи посади гендиректора ДК «Укрспецекспорт» та гендиректора ДК «Укроборонпром», у змові із іншими особами організував підготовку і підписання агентської угоди з компанією-нерезидентом, низки додаткових угод та актів приймання виконаних робіт, які містили завідомо неправдиві відомості про надані агентські послуги та стали основою для сплати «агенту» понад 23,8 млн дол. (згідно з офіційним курсом Нацбанку України на момент вчинення злочину – понад 190 млн грн).
«НАБУ і САП досліджують й інші епізоди можливої корупційної діяльності за участю підозрюваного. Досудове розслідування у кримінальному провадженні триває», – поінформували у відомстві.
Як повідомлялося, у червні 2010 року указом тодішнього президента України Віктора Януковича гендиректором «Укрспецекспорту» був призначений Дмитро Саламатін.
На початку січня 2011 року указом Януковича Саламатіна призначили гендиректором «Укроборонпрому».
На початку лютого 2012 року указом Януковича Саламатіна призначили міністром оборони України. Його було звільнено з цієї посади у грудні того ж року.
Із 25 грудня 2012 року по лютий 2014 року Саламатін був радником Януковича.