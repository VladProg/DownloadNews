До кінця робочого тижня внутрішньо переміщені особи мають отримати свої виплати по заборгованостях за травень.

Про це у телемарафоні «Єдині новини» поінформувала віцепрем'єр-міністр - міністр з питань реінтеграції тимчасово окупованих територій Ірина Верещук, відповідаючи на питання щодо заборгованості по виплатах для ВПО, передає кореспондент Укрінформу.
«(Тут йдеться – ред.) за травневу заборгованість, за другий і третій виплатний період. 12-го травня був другий, а 23-го травня – третій. І щойно завершилася нарада під головуванням Прем’єр-міністра України, де було вирішено невідкладно скерувати кошти на погашення заборгованості. Отже, цього тижня, до кінця робочого тижня, люди мають отримати всі свої кошти», - заявила вона.
За її словами, наразі у відповідному реєстрі як ВПО зареєстровані близько 5 мільйонів людей, а саме ці виплати отримують близько 2,5 мільйонів.
Відповідаючи на питання, урядовиця уточнила, що за зимово-весінній період в Україні було зафіксовано 300 тисяч нових ВПО. «І на сьогодні це - 300 тисяч, які є новими ВПО, і які отримують ці виплати», - поінформувала віцепрем'єр-міністр.
Окремо міністр з питань реінтеграції тимчасово окупованих територій зазначила, що наразі Мінсоцполітики пропонує визначити параметри, за якими будуть надаватися ці виплати.
«Бо є відповідна постанова № 332 і там є категорії осіб, які підпадають під виплати на проживання. Тепер Мінсоцполітики пропонує зробити терміновими ці виплати, тобто - строк має бути визначено, скільки буде вважатися людина ВПО, скільки треба часу, щоб її інтегрувати. Це та дискусія, яка триває. І я вважаю, вона є потрібною», - сказала глава Мінреінтеграції.
Але, як вважає Верещук, люди з числа ВПО цьогоріч мають мати усі належні виплати, які були у 2022 році.
«Побачимо, чим завершиться наші дискусії, бо дійсно грошей потрібно багато. Це - плюс 17 мільярдів, коли ми кажемо про 300 тисяч додаткових (ВПО – ред.), і це - великі гроші, і їх треба десь знайти. Але тут має бути і справедливість, - ті, хто потребують, мають мати від держави допомогу», - уточнила вона.
Відповідаючи на питання про урядову дискусію щодо цього, зокрема, про те, скільки людина теоретично матиме змогу отримувати цю допомогу з моменту, коли вона виїхала і стала ВПО, урядовиця заявила, що, до прикладу, у них було запропоновано щодо цього термін у 6 місяців.
«Тобто людина виїжджає, прибуває на місце і їй треба 6 місяців, щоб адаптуватися. Далі іде режим інтеграції, тобто - робота, житло і все решта. Режим ВПО – півроку (пропонується щодо цього – ред.)», - зазначила міністр з питань реінтеграції тимчасово окупованих територій.
Як повідомлялося, Верещук поінформувала, що соцвиплати для ВПО у 2023 році будуть збережені.