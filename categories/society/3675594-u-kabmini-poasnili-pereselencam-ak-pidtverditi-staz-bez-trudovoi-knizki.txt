У Міністерстві з питань реінтеграції тимчасово окупованих територій надали пояснення внутрішнім переселенцям стосовно того, як підтвердити робочий стаж, якщо трудова книжка залишилася на тимчасово захопленій території.

Про це Мінреінтеграції повідомляє в Телеграмі, передає Укрінформ.
"Зробити це можна онлайн. У системі Пенсійного фонду України зберігаються дані та, починаючи з 2000 року, генерується електронна трудова книжка. Відновити втрачену інформацію можна через портал електронних послуг ПФУ або за допомогою мобільного застосунку для Android та IOS", - ідеться у повідомленні.
Для цього потрібно: авторизуватися в обраному е-сервісі за допомогою електронного підпису або BankID; перейти до меню «Комунікації з ПФУ» й вибрати «Запит на отримання електронних документів».
Далі з-поміж типів звернення обрати «Витяг з ЕТК», заповнити інші додаткові поля, підписати та направити звернення; ознайомитися з інформацією про періоди роботи та завантажити її на свій пристрій можна буде вже за кілька хвилин у розділі «Мої звернення».
Як повідомлялося, в Україні найближчим часом буде прийнята Стратегія державної політики з внутрішнього переміщення до 2025 року, розроблений документ очікує на затвердження урядом.