Верховна Рада внесла зміни до Закону "Про внесення змін до деяких законодавчих актів України щодо вдосконалення системи управління та дерегуляції у сфері земельних відносин".

Згідно з даними, оприлюдненими на сайті парламенту, за ухвалення Закону “Про внесення змін до пункту 1 Розділу ІІ "Прикінцеві та перехідні положення" Закону України "Про внесення змін до деяких законодавчих актів України щодо вдосконалення системи управління та дерегуляції у сфері земельних відносин" (проєкт № 7395) проголосував 301 народний депутат, передає Укрінформ.
Відповідно до ухваленого закону, відтерміновується набрання чинності окремими положеннями щодо умов розташування стаціонарних конструкцій для розміщення зовнішньої реклами строком на 3 місяці.
У пояснювальній записці зазначається, що у зв’язку з набранням чинності у травні цього року п. 16 Закону «Про внесення змін до деяких законодавчих актів України щодо вдосконалення системи управління та дерегуляції у сфері земельних відносин», яким внесено зміни і до Закону «Про охорону культурної спадщини», фактично запроваджується заборона на розміщення стаціонарних конструкцій для розміщення зовнішньої реклами на невизначено широких територіях.
На думку авторів документа, такі зміни неминуче призведуть до неможливості оновлення пошкоджених рекламних конструкцій під час дії та після скасування воєнного стану, а органи місцевого самоврядування не матимуть реальної можливості провести якісні реформи об’єктів зовнішньої реклами (заміна застарілого парку конструкцій, зменшення розміру форматів тощо).
Таким чином, ухвалений закон забезпечить належні умови для ведення господарської діяльності у сфері зовнішньої реклами, збалансування інтересів суб’єктів господарювання, органів влади та громадян при розміщенні зовнішньої реклами.
Закон набирає чинності від дня його опублікування.
Як повідомлялося, раніше Верховна Рада затвердила указ Президента про продовження режиму дії воєнного стану в Україні до 23 серпня.