Представник Президента у Верховній Раді Федір Веніславський зауважив, що не можна звільняти керівників усіх територіальних центрів одночасно, бо це ускладнить процес мобілізації. Тому, за його словами, спочатку будуть звільнені керівники обласних ТЦК.

Про це він сказав у ефірі телемарафону “Єдині новини”, повідомляє кореспондент Укрінформу.
“Оскільки територіальні центри комплектування і соціальної підтримки мають дуже розгалужену систему, структуру, то безперечно треба почати з керівників обласного рівня, оскільки саме на цьому рівні, як свідчить практика, як свідчать повідомлення в тому числі до комітету нашого (Комітету Верховної Ради з питань національної безпеки, оборони та розвідки - ред.), найбільший рівень зловживань. Оскільки малоймовірно, що без відома вищого керівництва хтось дозволяв собі якісь масові можливості забезпечити ухилення від призову на військову службу за мобілізацією. Тому почнемо з обласного рівня”, - сказав Веніславський.
Він додав, що всі керівники обласних територіальних центрів будуть звільнені, і на їх місце прийдуть ті люди, які пройшли війну, які за станом здоров’я не можуть виконувати свої обов’язки військової служби, "а далі, я думаю, це відбудеться і на нижчому рівні - на рівні районних, міських територіальних центрів”.
“Тому що треба розуміти, що це головний механізм, який забезпечує, за великим рахунком, поповнення тих неминучих втрат, які несе війна, серед військовослужбовців”, - сказав нардеп.
Він підкреслив, що мобілізаційні заходи, запроваджені в Україні з 24 лютого, “потребують дуже чіткого функціонування”.
“Ми не можемо одночасно звільнити керівників усіх територіальних центрів, тому що це може ускладнити процес мобілізації загалом, оскільки це дуже така чітко працююча структура, незважаючи на наявність системних зловживань і корупційних вчинків. Але, безперечно, коли будуть призначені очільники обласного рівня серед нових людей, яким чужа сама сутність корупції, які розуміють, що таке життя, що таке смерть, і які повернулися з переднього краю, то я думаю, вони точно забезпечать повне очищення всіх територіальних центрів від тих, хто намагається використати службове становище проти інтересів держави для особистого збагачення”, - заявив Веніславський.
Як повідомлялося, Президент Володимир Зеленський заявив, що всіх обласних військкомів буде звільнено і призначено на їх місця офіцерів, які пройшли фронт.