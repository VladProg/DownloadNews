Голова Національного агентства з питань протидії корупції Олександр Новіков сподівається, що до кінця вересня депутати проголосують зміни до законодавства щодо відновлення електронного декларування та звітності щодо фінансування політичних партій.

Як передає Укрінформ, про це він сказав в ефірі загальнонаціонального телемарафону «Єдині новини».
«Голова монобільшості в парламенті Давід Арахамія три дні тому анонсував, що парламент на наступному тижні, я сподіваюсь, проголосує в першому читанні закон про відновлення декларування. Чому це важливо? Тому що це найбільш системний інструмент забезпечення доброчесності всіх публічних службовців для того, щоб вони працювали в інтересах громадян, тим паче у війну. Сподіваємось, що до кінця вересня набуде чинності, а не тільки буде проголосований в першому читанні», - зазначив Новіков.
Щодо звітування політичних партій він наголосив, що Україна остання країна, яка зупинила звітування політичних партій в травні 2020 року у зв’язку з ковідом, і до сьогодні громадяни не знають, хто фінансує політичні партії.
«А значить зберігається небезпека, що окремі з них, і це факти, які ми встановлювали перевірками, фінансуються навіть Російською Федерацією. Тому сподіваємося що народні депутати до кінця вересня відновлять в тому числі обов’язок подавати звіти політичних партій, і громадяни дізнаються хто їх фінансує», - наголосив голова НАЗК.
Як повідомляв Укрінформ, 22 лютого Новіков повідомив, що окремі народні депутати України виступають проти відновлення декларування. Загалом лише 28 народних депутатів подали електронні декларації за 2021 рік. Голова НАЗК впевнений, що мотиви блокувати відновлення декларування є «тільки у людей, які мають якісь приховані статки».