У Верховній Раді зареєстровано новий законопроєкт, який змінює правила нарахування та виплат лікарняних, а також підсилює контроль за цими виплатами.

Як передає Укрінформ, відповідний законопроєкт №8017 опублікував вебпортал ВРУ.
Законопроєктом пропонується удосконалити систему загальнообов’язкового державного соціального страхування в Україні, посилити контроль за виплатами допомог та страхових виплат, а також вирішити проблему фінансової стійкості Фонду соціального страхування України.
Як йдеться в пояснювальній записці, проєктом закону, зокрема, передбачено:
- встановлення, що допомога по тимчасовій непрацездатності внаслідок захворювання або травми, не пов’язаної з нещасним випадком на виробництві, оплачується Фондом починаючи з дев’ятого дня непрацездатності. Оплата перших трьох днів тимчасової непрацездатності не здійснюється. Коштом роботодавця оплата здійснюється з четвертого по восьмий день тимчасової непрацездатності;
- встановлення розміру допомоги по тимчасовій непрацездатності для застрахованих осіб, які мають страховий стаж понад вісім років, – 80% середньої заробітної плати (доходу);
- встановлення, що, якщо ушкодження здоров’я потерпілого настало внаслідок або у стані алкогольного, наркотичного чи іншого сп’яніння, розмір страхових виплат зменшується на підставі висновку комісії з розслідування нещасного випадку на 50%, а виплата решти 50% проводиться коштом роботодавця;
- встановлення відповідальності лікарів, які допустили необґрунтоване та неправомірне створення медичних висновків про тимчасову непрацездатність та стягнення з них суми матеріального забезпечення тощо.
Крім того, ФССУ пропонується надати право встановлювати порядок перевірки достовірності відомостей, поданих роботодавцем для отримання коштів Фонду, дотримання порядку використання роботодавцем виділених йому коштів Фонду та право зупиняти виплати з Фонду в разі відмови або перешкоджання, а також виявлення фактів подання недостовірних відомостей, порушення порядку використання цих коштів.
Очікується, що реалізація акту матиме вплив на зменшення видаткової частини бюджету Фонду в розмірі близько 8,68 млрд грн в рік, що забезпечуватиме його фінансову стійкість.
Як повідомлялося, з першого дня війни Фонд соціального страхування виплатив 4 млрд грн по лікарняних та декретних, сукупно допомогу отримали понад 800 тисяч осіб.