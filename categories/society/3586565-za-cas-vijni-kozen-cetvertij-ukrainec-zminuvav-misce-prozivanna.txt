Кожен четвертий українець змінював місце проживання з 24 лютого через небезпеку.

Про це сказав директор Соціологічної групи "Рейтинг" Олексій Антипович під час презентації результатів дослідження, повідомляє кореспондент Укрінформу.
"Чи змінювали українці місце постійного проживання після 24 лютого? 26% сказали "так, змінювали". І серед них третина (34%) вже повернулися додому. Тобто на сьогодні, і в інших наших дослідженнях, ми маємо показники, близькі до 18% людей, які перебувають поза домом. Вони є внутрішньо переміщеними особами. Але в цілому кожен четвертий українець за війну змінював місце проживання через небезпеку того чи іншого ґатунку", – розповів Антипович.

Водночас, зауважив він, на сьогодні 6% українців серед тих, хто змінили місце проживання, говорять, що не планують повертатися додому, 33% заявили, що повернуться, але вже після закінчення війни, ще 15% збираються повернутися, але ще почекають, а 9% – збираються повернутися найближчим часом.
"Але в цілому бачимо, що значна частина тих українців, які змінювали місце проживання, вони все-таки наразі перебувають поза домом", – сказав Антипович.
Згідно з результатами дослідження, 32% репондентів заявили, що зазнали матеріальних втрат внаслідок війни, 67% – не зазнали.
Серед втрат найчастіше називали гроші – 36%, житло – 23%, побутову техніку – 14%. Ще 7% говорили, що втратили свійських тварин, 6% – автомобіль, 5% – виробництво, 4% – комерційну нерухомість.

"Дуже значна частина (34%) серед тих, хто сказали, що вони зазнали матеріальних втрат, вони обрали категорію "інше". Це означає для мене як соціолога, що спектр втрат є значно ширший, аніж ми дали. І сюди українці до матеріальних втрат вносять і втрату доходу, і заробітки, і бізнес як такий, підприємництво…", – уточнив Антипович.
За його словами, найбільше зазнали втрат люди середнього, найбільш активного, віку – 30–39 років, 40– 49 років, 50–59 років.

"Це люди, які працюють, які щось мають, які вже чогось досягли – вони ж і зазнали найбільших матеріальних втрат. Трішки менше молодь і ще менше – старше покоління. І найбільше таких серед тих, хто проживав у зоні бойових дій", – підкреслив соціолог.
Соціологічне дослідження на тему "Оцінка шкоди, завданої воєнними злочинами Росії в Україні" проведене Соціологічною групою "Рейтинг" 15-19 вересня 2022 року на замовлення громадської організації "Центр сприяння волонтерському руху "Волонтер.Орг". Ініціатива в межах проєкту "Термінова підтримка ЄС для громадянського суспільства", що впроваджується ІСАР Єднання за фінансової підтримки Європейського Союзу.
Під час дослідження було опитано 2 тис. осіб шляхом інтерв’ю з використанням комп’ютера, окрім тимчасово окупованих територій Криму та Донбасу, а також територій, де на момент опитування відсутній український мобільний зв'язок. Похибка близька до 2%.