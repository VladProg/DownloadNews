Національна поліція України отримала криміналістичні матеріали для ДНК-експертиз від європейських партнерів.

Про це повідомила пресслужба Національної поліції України, передає Укрінформ.
«Європейські партнери передали Нацполіції криміналістичні матеріали для ДНК-експертиз. Передані для Головного слідчого управління матеріали допоможуть поліції в ідентифікації тіл загиблих внаслідок російської агресії», - йдеться в повідомленні.
Участь у церемонії передачі взяли виконувач обов’язків голови Нацполіції Іван Вигівський, його заступник Максим Цуцкірідзе, голова Представництва ЄС в Україні, посол ЄС Матті Маасікас, голова Представництва Міжнародної організації з міграції в Україні Ан Нгуєн.






Європейські партнери передали Нацполіції криміналістичні матеріали для швидкого встановлення ДНК / Фото: Національна поліція України, Фейсбук








































Вигівський зауважив, що Нацполіція бере активну участь у бойових діях, стабілізаційних заходах, розслідуванні воєнних злочинів та ідентифікації невстановлених тіл громадян.
«Ми розслідуємо факти масових вбивств та катувань громадян України окупантами, факти ракетних та артилерійських обстрілів, які спричиняють велику кількість жертв. У зв’язку з цим ідентифікуємо невпізнані тіла, особливо у випадках масової загибелі людей. І саме використання новітніх криміналістичних лабораторій та обладнання, яке ви нам сьогодні передаєте, дозволяє поліцейським швидко здійснювати ідентифікацію загиблих і зберегти докази вини окупантів, зберегти час і зусилля слідчих та криміналістів для з’ясування долі людей, які загинули. Це дуже важливо для їхніх рідних та близьких», - сказав він.

Посол ЄС Маасікас зазначив, що тип систем, які передаються Нацполіції, використовується правоохоронними органами у багатьох європейських країнах, а також службою Федерального бюро розслідувань.
Заступник голови Нацполіції Цуцкірідзе додав, що перші позитивні результати застосування такої лабораторії були отримані під час використання на місцях масових поховань у містах Ірпінь, Буча, Ізюм, роботи на місці масштабних обстрілів у Кременчуці та Вінниці.
Матеріали передані від Європейського Союзу та Міжнародної організації з міграції у рамках проєкту міжнародної технічної допомоги «Підтримка ЄС у зміцненні інтегрованого управління кордонами в Україні».
Як повідомлялося, слідчі поліції з початком збройної агресії рф відкрили більше 66 тисяч кримінальних проваджень за фактами вчинення на території України воєнних злочинів рф.