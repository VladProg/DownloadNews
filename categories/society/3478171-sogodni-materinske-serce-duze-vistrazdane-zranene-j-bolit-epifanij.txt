Предстоятель помісної Української православної церкви, митрополит Київський і всієї України Епіфаній привітав українських жінок з Днем матері.

Як передає Укрінформ, привітання митрополит оприлюднив у Фейсбуці.
«Сьогодні в Україні відзначають День матері. Вони, як ніхто інші, переживають найстрашніші часи жорстокої війни, рятуючи й ховаючи від куль своїх дітей, турбуючись про рідних, близьких. Материнське серце разом з воїнами на фронті. Воно – завжди поруч з пораненими у шпиталях, з тими, хто опинився в полоні, з тими, кого катують люті росіяни. Сукупно "материнське серце" всіх українок сьогодні дуже вистраждане, зранене й болить – не лише за рідних дітей, а й за інших, бо для них чужих дітей не буває», - написав Епіфаній.
Водночас він додав, що, попри страждання, біль і страх, у ньому ніколи не згасає вогник співчуття і любові, який зцілює рани і дарує надію, дає сили жити, оберігати, допомагати тим, чиє життя ввірене їм Господом.
«Мати – як багато сенсів і почуттів вміщується в це коротке слово. В ньому все: і безмежна жертовна любов, і добро й ласка, і найтепліші обійми, і найрідніші очі, і лагідна посмішка, і надійний захист, і рідна домівка, і найсмачніший хліб, і найцікавіші казки, і безтурботне дитинство... Допоки живе мати, ми є дітьми...» - зазначив митрополит.
Глава Православної церкви України також закликав помолитися за всіх матерів України. «Нехай Господь береже їх, а Матір Божа покриває їх Своїм чесним омофором від усіх бід й усякого зла», - попросив Епіфаній.
Як повідомлялося, в Україні сьогодні відзначається День матері. Він встановлений згідно з Указом Президента від 10 травня 1999 року і відзначається кожної другої неділі травня. Цього дня вітають матерів і вагітних жінок – майбутніх мам.
Фото: Анна Сенік