Наразі ситуація з розповсюдженням віспи мавп у світі не виглядає занадто загрозливою, однак є ризики мутації вірусу, що може призвести до серйозніших наслідків. В Україні очікують рекомендації від ВООЗ, як протидіяти розповсюдженню мавпячої віспи й готують відповідні заходи.

Як передає Укрінформ, про це заявив голова Комітету Верховної Ради України з питань здоров’я нації, медичної допомоги та медичного страхування Михайло Радуцький у Фейсбуці.
"На даний час ситуація з розповсюдженням віспи мавп не виглядає занадто загрозливою, однак є ризики мутації вірусу, що може призвести до серйозніших наслідків.
Неодноразово казав про те, що після пандемії COVID-19 світ очікують інші виклики, зокрема, поява нових вірусів. Навіть під час війни Україна має бути готовою до нових біологічних загроз. Очікуємо рекомендації від ВООЗ, як протидіяти розповсюдженню мавпячої віспи, і разом з МОЗ готуємо відповідні заходи", - зауважив Радуцький.
Парламентарій нагадав симптоми хвороби: вона схожа на звичайну віспу, але відрізняється легшим перебігом хвороби. Інфікування зазвичай проходить через тісний контакт. Вірус може потрапити в організм через пошкоджену шкіру, дихальні шляхи, сльозову оболонку очей, носа або рота. Захворювання передається при контакті з інфікованою твариною (мавпа, щур, білка), від інфікованої людини людині або через предмети – одяг, постільна білизна.
Інкубаційний період триває від 6 до 16 днів. У людини зазвичай розвивається лихоманка, озноб, головний біль, біль у м’язах, перевтома. Згодом з’являються характерні висипи на тілі. Найчастіше захворювання проходить самостійно за два-три тижні. Але у деяких випадках хвороба протікає у важкій формі. Рівень летальності коливається від 1% до 15%. Найскладніше переносять це захворювання діти.
До групи ризику входять мандрівники, що повернулись з Африки, а також ті, хто вживав м'ясо диких тварин або торкався до них.
Водночас Радуцький зауважив, що британські та американські вчені у галузі охорони здоров’я вважають ризик великого спалаху хвороби мінімальним. "Вірус не настільки заразний, як, наприклад, COVID-19. Хвороба передається обмежено, лише при тривалому контакті. Центри контролю та профілактики захворювань США (CDC) нагадують, що для боротьби з мавпячою віспою можна використовувати вакцину проти звичайної віспи. Її ефективність проти віспи мавп складає 85%", - додав голова профільного парламентського комітету.
Як повідомлялось, віспа мавп, яка зазвичай виявляється лише в Африці, зараз поширюється у Європі та Північній Америці. У Європі вже було підтверджено понад сорок випадків інфекції.
7 травня в Великій Британії зафіксували перший випадок захворювання: пацієнт декілька тижнів тому повернувся з Нігерії. За два тижні хворих на віспу мавп виявили у США, Канаді, Франції, Італії, Іспанії, Португалії, Швеції та Австралії.
Перший випадок інфікування людини віспою мавп був зафіксований у 1970 році.