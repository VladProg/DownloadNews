В Україні сьогодні відзначається День матері.

Президент Володимир Зеленський та Голова Верховної Ради Руслан Стефанчук привітали українок з Днем матері, передає Укрінформ.
«Це особливий День матері. Обпалений війною, але з гарячим серцем, великою внутрішньою силою, вірою та героїзмом українських мам. Кожна з вас здійснила подвиг заради своїх дітей, заради України. Шана і вдячність вам», – зазначив глава держави в Телеграмі.

Голова ВР Стефанчук зауважив, що материнське серце завжди поруч з дітьми. «Її очі… Це перше, що ми побачили, коли з'явилися на світ. Ці рідні очі бережуть історію нашого життя. Першу усмішку, перші кроки, перший клас, перші досягнення. Її руки… Вони пахнуть любов'ю, духмяним хлібом, і чорнобривцями, що квітнуть у світанковім краю. Коли вона бере нас за руку – ми відчуваємо тепло і безпеку», – йдеться у вітанні Стефанчука, оприлюдненому на сайті ВР.
На його думку, материнське серце завжди поруч з нами: воно щемить не лише за рідних дітей, а й за кожного – бо чужих дітей не буває.
«Бажаю кожній матері – дочекатись, пригорнути, поцілувати... І всі ми щиро віримо, що сльози наших матерів сьогодні переродяться в усмішки наших дітей завтра! Будьте здорові та щасливі, адже ви – наше все», підкреслив Голова ВР.
День матері встановлений згідно з Указом Президента від 10 травня 1999 року і відзначається кожної другої неділі травня. Цього дня вітають матерів і вагітних жінок – майбутніх мам.
Це свято виникло у США. Спочатку це була ідея пацифістів – відзначати його як день єдності матерів у боротьбі за мир. Але подібна концепція не мала широкої підтримки ні в США, ні в інших країнах. У 1907 році американка Анна Джарвіс з Філадельфії у пам’ять про свою матір виступила з ініціативою вшанування матерів. Першим визнав День матері офіційним святом штат Вірджинія у 1910 році. А 1914-го президент США Вудро Вільсон оголосив другу неділю травня національним святом на честь усіх американських матерів.
Після завершення Першої світової війни День матері почали відзначати і в деяких європейських країнах.
На сьогодні День матері відзначається у 85 країнах світу. Українці теж долучилися до його святкування, і сталося це у 1928 році, щоправда, не в Україні, а в Канаді. Ініціатором став Союз українок Канади. Наступного року свято відзначалося вже й у Львові. Ініціативу канадських жінок підтримала головна редакторка тижневика «Жіноча доля» Олена Кисілевська. 1929 року «Союз українок» зініціював впровадження цього свята на Тернопільщині. Організації «Просвіта», «Рідна школа», «Пласт», «Сокіл» організовували концерти, конференції, фестивалі по всій Східній Галичині. Відтоді День матері відзначали дуже широко.
Зі встановленням радянської влади на західноукраїнських землях свято було заборонене. Лише з 1990 року завдяки зусиллям громадських організацій, зокрема Союзу українок, Свято матері повернулось в Україну.