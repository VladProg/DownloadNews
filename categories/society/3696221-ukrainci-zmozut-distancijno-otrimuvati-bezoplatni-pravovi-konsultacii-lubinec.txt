Жителі тимчасово захоплених росіянами територій і внутрішньо переміщені особи відтепер можуть звернутися за безоплатною вторинною правовою допомогою телефоном або онлайн.

Як передає Укрінформ, про це повідомив у Телеграмі уповноважений Верховної Ради України з прав людини Дмитро Лубінець.
“Парламент підтримав Закон України “Про внесення змін до деяких законодавчих актів щодо спрощення доступу до безоплатної правничої допомоги”. Його ухвалення було однією з моїх рекомендацій, наданій у Спеціальній доповіді щодо додержання прав осіб, які постраждали внаслідок збройної агресії російської федерації проти України”, - зазначив він.
За словами уповноваженого, проблема полягала в тому, що громадяни, які перебувають на тимчасово захоплених територіях, потребують правових консультацій дистанційно.
“Раніше це можна було зробити за допомогою єдиного номера контакт-центру системи безоплатної правової допомоги. Проте не завжди можна зв’язатися за українським номером телефона. До того ж законодавча вимога щодо оформлення надання вторинної правової допомоги лише у разі особистого “живого” звернення клієнта до центру БПД була неможливою для виконання в умовах війни”, - зауважив Лубінець.
За його словами, Закон також передбачає право на безоплатну вторинну правову допомогу особам, які постраждали від торгівлі людьми; право дітей, недієздатних осіб або осіб, дієздатність яких обмежена, на звернення за безоплатною первинною і вторинною правовою допомогою; обов’язкову участь адвоката при розгляді судом справ щодо обмеження цивільної дієздатності фізичної особи, визнання фізичної особи недієздатною та поновлення цивільної дієздатності фізичної особи; надання особі психіатричної допомоги в примусовому порядку; примусової госпіталізації до протитуберкульозного закладу.
“Ухвалений закон сприятиме захисту прав внутрішньо переміщених осіб та громадян, які перебувають на тимчасово окупованих територіях”, - підкреслив омбудсмен.
Як повідомляв Укрінформ, жителі тимчасово захоплених росіянами територій можуть зареєструвати місце нового проживання без зняття з реєстрації за попередньою адресою.