МКІП і Мінцифри запустили нове опитування у додатку "Дія", де до 6-го березня українці вирішать, чи залишиться Міжнародний день захисту прав жінок вихідним.

Про це повідомляє пресслужба Міністерства культури та інформаційної політики в Телеграмі, передає Укрінформ.
"Щоб уникнути суперечностей та вирішити, чи залишити вихідний (8 березня - ред.), ми спільно з Мінцифрою запрошуємо долучитися до опитування через Дію, яке ми проводимо з парламентської ініціативи... Встигніть проголосувати... до 6 березня", - йдеться в повідомленні.
Зазначається, що для участі в опитуванні потрібно авторизуватися у застосунку, обрати розділ «Послуги», потім - «Опитування».
У МКІП нагадують, що Міжнародний день захисту прав жінок виник завдяки руху жінок за рівні права. У більшості країн це звичайний робочий день, а от у пострадянських, зокрема і в Україні, — офіційний вихідний.
Опитування в Дії реалізовано з парламентської ініціативи у співпраці Мінцифри з Міністерством культури та інформаційної політики України.
Як повідомляв Укрінформ, Міністерство цифрової трансформації запускає на порталі Дія нову послугу, в межах якої українці можуть подати заяву про державну реєстрацію шлюбу.