Обстрілом протикорабельною ракетою Спасо-Преображенського кафедрального собору в Одесі Росія продемонструвала, що для неї немає нічого святого і що саме вона є головною загрозою для українського православ'я.

Як передає кореспондент Укрінформу, про це заявив постійний представник України при міжнародних організаціях у Відні Євгеній Цимбалюк під час спеціального засідання Постійної ради ОБСЄ, присвяченого російському ракетному терору.
"Кремлівський режим в черговий раз підтвердив свою терористичну природу. Після виходу Росії із зернової ініціативи Одеса та регіон зазнають масованих ракетних та безпілотних обстрілів фактично щоночі. Нещодавній обстріл 23 липня став кульмінацією терористичних зусиль Росії, коли було випущено 19 ракет різних типів, включаючи "Калібр", "Х-22", "Онікс", "Іскандер-К" та "Іскандер-М", - підкреслив Цимбалюк.
Український посол наголосив на тому, що застосування протикорабельної ракети по житлових кварталах самим собою вже є воєнним злочином. "Тільки уявіть, 11-метрова ракета Х-22, оснащена 1000-кілограмовою боєголовкою, будучи призначеною для ураження військових кораблів у відкритому морі, прямує до мирного міста. Застосування таких ракет у густонаселених районах вже є воєнним злочином через їхню руйнівну силу і неточність", - заявив Цимбалюк.
Він вказав на те, що поруч з руйнуванням будівель у центрі міста, внесених до Списку всесвітньої спадщини ЮНЕСКО, внаслідок атаки постраждала й будівля консульства Греції. "Це вже друга консульська установа в Одесі, яка зазнала нападу з боку Росії, після того, як всього за три дні до цього було пошкоджено консульство Китаю", - додав постпред.
Крім того, був серйозно пошкоджено Спасо-Преображенський кафедральний собор. "Російська ракета – Х-22 – влучила у вівтар собору. Дозвольте повторити – протикорабельна ракета влучила у вівтар. Чи є щось святе для Росії? Боюся, що ні", - підкреслив Цимбалюк.
На цьому тлі український посол нагадав про цинічні спроби Росії порушувати в ОБСЄ питання про нібито утиски Православної церкви в Україні. "Очевидно, що Росія залишається єдиною загрозою для українського православ'я", - наголосив він.
Як повідомляв Укрінформ, у ніч з 22 на 23 липня російські війська здійснили масовану атаку по території Одеси та області. Загарбники випустили 19 ракет різного типу.
Удар припав на історичний центр Одеси, внесений до Списку Всесвітньої спадщини ЮНЕСКО. Унаслідок нічної атаки пошкоджені 29 пам’яток архітектури, зокрема Спасо-Преображенський кафедральний собор.
Унаслідок обстрілу одна людина загинула і 22 особи дістали поранення, серед них четверо дітей.