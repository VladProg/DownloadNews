Міністерство охорони здоров’я Італійської Республіки розпочало проєкт, спрямований на підтримку центрів лікування військовослужбовців та цивільних осіб, які зазнали поранень унаслідок воєнних дій в Україні.

Як передає Укрінформ із посиланням на пресслужбу посольства Італії в Україні проєкт розроблено в рамках зобов’язань, які Італія взяла на себе щодо відновлення України.
«Головними напрямками проєкту є медична допомога як на місці, так і з переміщенням у разі складних випадків до Італії; навчання для українського медичного персоналу; розширення інфраструктурного та технологічного потенціалу для створення локальних центрів передового досвіду за італійським зразком», - поінформували у посольстві.
У диппредставництві нагадали, що міністр охорони здоров’я Італійської Республіки Ораціо Скіллачі під час зустрічей з делегацією від України у квітні заявив, що Італія надаватиме допомогу в галузі протезування та реабілітації шляхом партнерства таких установ передового досвіду, як Центр протезування Національного інституту страхування від нещасних випадків на виробництві INAIL, Червоний Хрест Італії, Ортопедичний інститут Rizzoli у Болоньї (Istituto Rizzoli), дитяча лікарня “Бамбіно Джезу” (Ospedale pediatrico Bambino Gesù) та Фонд Санта-Лючія (Fondazione Santa Lucia) у Римі.
За інформацією посольства Італії, делегація міністерства здійснила візит до Львова, під час якого відвідала медичні заклади та реабілітаційні центри Superhumans, Unbroken і «Галичина». Під час перебування в Україні делегація зустрілася з начальником Львівської ОВА Максимом Козицьким, представниками Міністерства охорони здоров’я України, керівниками, лікарями та пацієнтами задіяних у проєкті установ.
Окрім того, міністр охорони здоров’я Італії провів двосторонню зустріч у режимі відеоконференції зі своїм українським колегою, щоб більш докладно обговорити форми допомоги, яку Італія може надавати Україні в галузі охорони здоров’я, в тому числі через укладення угоди про співпрацю між двома міністерствами.
Як повідомлялося, делегація комісії із закордонних справ і в справах громад Палати депутатів Італійської Республіки 23 липня відвідала Одесу, де ознайомилася з наслідками нічного ракетного удару.
Фото ілюстративне