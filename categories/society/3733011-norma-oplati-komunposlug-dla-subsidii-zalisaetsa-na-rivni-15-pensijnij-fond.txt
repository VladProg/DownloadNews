Після скасування в Україні карантину обов’язкова базова норма оплати комунальних послуг для отримання субсидії залишиться на рівні 15% від середньомісячного сукупного доходу домогосподарства.

Про це в ефірі загальнонаціонального марафону «Єдині новини» повідомила директор департаменту пенсійного забезпечення, страхових виплат, соціальних послуг, житлових субсидій та пільг ПФУ Олена Охріменко, передає Укрінформ.
«Кабінет Міністрів у постанові №651 про скасування карантину в Україні продовжив дію рішення щодо встановлення на час карантину обов’язкової базової норми оплати комунальних послуг для отримання субсидії на рівні 15%. Після скасування карантину, вже із серпня, цей показник мав би складати 20% сукупного доходу домогосподарства, відтак кількість людей, які б могли претендувати на субсидію у новому опалювальному сезоні, зменшилася б», - зазначила Охріменко.
Вона підкреслила, що згідно з постановою уряду дія норми щодо обов’язкової базової оплати на рівні 15% залишається чинною до закінчення воєнного стану і ще місяць потому.
Представниця Пенсійного фонду додала, що підвищення з 1 липня пенсій на отримання субсидії у поточному періоді не впливатиме.
«Ці люди не втратять субсидію, оскільки вона визначена з урахування доходу за попередній період. Підвищені з 1 липня пенсії будуть враховані вже при розрахунку допомоги на новий опалювальний сезон, у жовтні 2023 року», - сказала Охрименко.
Як повідомлялося, з 1 липня автоматично на 19,7% підвищено пенсії, призначені відповідно до законів “Про державну службу”, “Про службу в органах місцевого самоврядування”, “Про статус народного депутата України” та “Про наукову і науково-технічну діяльність”.