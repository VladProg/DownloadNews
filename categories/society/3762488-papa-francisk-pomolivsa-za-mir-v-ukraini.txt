Під час недільної молитви Папа Римський Франциск звернувся із коротким вітанням до сестер редемптористок з України, присутніх на площі Святого Петра, і закликав молитися за Україну.

Як передає Укрінформ, про це повідомляє Vatican News.
Серед паломників, які у неділю, 17 вересня, прийшли на площу Святого Петра у Ватикані, щоб помолитися, були українські черниці зі Згромадження місіонерок Найсвятішого Ізбавителя.
Папа Римський, вітаючи різні групи прочан, використав цю нагоду, щоб нагадати світові про страждання України та закликати до молитви.
«Вітаю всіх вас, римлян і паломників з Італії та з різних країн, зокрема […] сестер місіонерок Найсвятішого Ізбавителя Української греко-католицької церкви. І далі молімося за стражденний український народ та за мир на кожній землі, обагреній кров'ю через війну», - зазначив Понтифік.
Як повідомляв Укрінформ, Папа Франциск визнав, що його нещодавні коментарі щодо Росії, які Україна сприйняла як вихваляння імперіалізму, були невдало сформульовані, і наголосив, що його наміром було нагадати молодим росіянам про велику культурну спадщину, а не політичну.
Фото: Vatican Media