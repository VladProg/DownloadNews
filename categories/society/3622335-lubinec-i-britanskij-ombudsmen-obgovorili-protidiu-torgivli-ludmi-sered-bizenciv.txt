Уповноважений Верховної Ради з прав людини Дмитро Лубінець під час зустрічі з омбудсменом з питань охорони здоров’я Великої Британії Робом Беренсом обговорив питання запобігання торгівлі людьми серед українських біженців у Британії.

Як передає Укрінформ, про це Лубінець повідомив у Телеграмі.
"Провів зустріч з омбудсменом з питань охорони здоров’я Сполученого Королівства Робом Беренсом. Висловив подяку уряду Великої Британії та її народу за безпрецедентну підтримку та допомогу Україні в зусиллях щодо збереження суверенітету нашої держави",- зазначив Лубінець.

Він запросив Беренса відвідати Україну ще цього року, до Дня прав людини у грудні.
"Наголосив, що напади на цивільне населення та цивільну інфраструктуру з боку росії продовжують стрімко зростати, що ставить під загрозу життя людей та їхній доступ до базових послуг", - підкреслив Лубінець.
Він додав, що зв’язку зі щоденними обстрілами росією населених пунктів, які наближені до районів проведення бойових дій, гуманітарна ситуація у зазначених регіонах є надзвичайно складною.
"Вимушена міграція в пошуках безпечного притулку підвищує ризик потрапляння у ситуацію торгівлі людьми. Особливо вразливими є жінки, діти та особи з інвалідністю. Тому важливим є посилення співпраці у сфері запобігання потрапляння громадян України, які перебувають на території Великої Британії, у ситуацію торгівлі людьми", - наголосив Лубінець.
Як повідомляв Укрінформ, 25 листопада Лубінець і голова Комісії з питань рівності та прав людини Великої Британії Марсіал Бу під час зустрічі в Лондоні обговорили ситуацію в Україні, зокрема напади росії на цивільне населення та цивільну інфраструктуру.
Фото: Дмитро Лубінець, Телеграм