Суд за матеріалами ДБР арештував майно полковника ДСНС, який продавав відомче пальне, призначене для ліквідації наслідків ракетних обстрілів, розмінування та евакуації людей із прифронтових територій.

Як передає Укрінформ, про це повідомляє ДБР.
Полковник ДСНС налагодив схему крадіжки та продажу відомчого пального у Запорізькій області.
Також арештовані понад 1 млн грн його підлеглого та спільника.
Кошти будуть передані в управління Агентство з розшуку та менеджменту активів (АРМА).
У червні 2022 року працівники ДБР викрили та повідомили про підозру полковнику - начальнику аварійно-рятувального загону спеціального призначення ГУ ДСНС України у Запорізькій області та групі його спільників.


Фігуранти продавали пальне, яке виділялося ДСНС для ліквідації наслідків ракетних обстрілів, проведення розмінування, а також евакуації людей із прифронтових територій.
Як наголосили в ДБР, Розкрадання пального були настільки масштабними, що посадовцю довелось облаштувати міні-АЗС прямо на території власного маєтку.


Сума збитків держави становить понад 2,3 млн грн.
Водіями для перевезення пального залучались чинні співробітники ДСНС.
За клопотанням працівників ДБР суд ухвалив рішення про арешт майна та грошових коштів полковника ДСНС.

Зокрема арешт накладений на земельну ділянку площею 1,9 га, елітний будинок у прибереженій зоні Запоріжжя площею 176 кв. м, автомобіль Toyota Land Cruiser, вантажний автомобіль ЗАЗ та його банківські рахунки.

Також вилучені автомобілі Mercedes-Benz Actros та DAF CF. Крім цього, рішенням суду арештовані грошові кошти фігуранта. У гривневому еквіваленті сума становить понад 5,5 млн грн.

Також арештовано та передано в управління АРМА кошти підлеглого та найближчого спільника полковника ДСНС, який допомагав йому красти пальне – понад 1 млн грн.
За клопотанням працівників ДБР полковник ДСНС відсторонений від посади. Рішенням суду йому обрали запобіжний захід вигляді тримання під вартою з правом внесення застави.
Досудове слідство продовжується.
Фігуранти справи підозрюються у привласненні майна шляхом зловживання службовим становищем (ч.ч. 4,5 ст. 191 Кримінального кодексу України).
Санкція статей передбачає покарання у вигляді позбавлення волі до 12 років.
Процесуальне керівництво здійснює Запорізька обласна прокуратура.
Як повідомляв Укрінформ, 7 вересня суд обрав запобіжний захід у вигляді тримання під вартою одному з організаторів схеми незаконного заволодіння міжнародним аеропортом "Одеса" та 2,5 млрд грн доходу від його діяльності.