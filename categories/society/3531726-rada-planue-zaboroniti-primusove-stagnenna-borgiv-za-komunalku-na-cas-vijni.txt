Парламент підтримав рішення на період дії воєнного стану заборонити примусове стягнення боргів з мешканців України за житлово-комунальні послуги.

Як передає Укрінформ, відповідний законопроєкт (реєстр. №7531) у першому читанні підтримали 287 народних депутатів.
Документом пропонується внести зміни до пункту 10-2 розділу XIII «Прикінцеві та перехідні положення» Закону України «Про виконавче провадження».
Вони передбачають, що тимчасово, на період дії воєнного стану, в Україні забороняється примусове виконання рішень про стягнення заборгованості за житлово-комунальні послуги.
«Прийняття закону дозволить сприятиме захисту конституційних прав і свобод людини та громадянина в умовах воєнного стану», - наголошується в пояснювальній записці.
Також народні депутати проголосували за скорочення терміну підготовки документа до другого читання. Рішення підтримав 251 парламентар.
Як повідомлялось, станом на 1 липня 2022 року, в Україні до опалювального сезону 2022/23 підготовлено 51 тис. будинків, що становить 33,8% від запланованого.