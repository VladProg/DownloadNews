Американські прокурори у Вашингтоні поділились з українськими колегами досвідом розслідування воєнних злочинів.

Як передає Укрінформ, про це Офіс генерального прокурора повідомляє у Телеграмі.
Зазначається, що Atrocity Crimes Advisory Group та Center on National Security Georgetown Law University провів низку тренінгів та зустрічей для українських прокурорів у Вашингтоні.
"Тренінги були сфокусовані на вивченні досвіду США в розслідуванні воєнних злочинів, притягненні до командної відповідальності за їх вчинення, а також розслідуванні кіберзлочинів. Основна мета - надання практичної допомоги, зокрема налагодження взаємодії з міжнародними експертами", - ідеться у повідомленні.
До української делегації увійшли перший заступник генпрокурора Олексій Хоменко, прокурори Офісу Генпрокурора та Харківської обласної прокуратури, представники міжвідомчої робочої групи військових експертів.
"Вони поділилися з американськими колегами досвідом розслідування воєнних злочинів, розповіли про пріоритезацію справ, поточну проблематику та можливі модальності взаємодії компетентних органів України та США із цих питань, а також вклад представників міжвідомчої робочої групи в розслідування", - зазначили в ОГП.
Під час візиту українські прокурори зустрілися із членами американського Конгресу, представниками Державного департаменту США, Департаменту юстиції США, Міністерства оборони та Федерального бюро розслідувань. Обговорювали питання співпраці та обміну інформацією щодо розслідування найтяжчих міжнародних воєнних злочинів.
"Ми розслідуємо близько 90 тисяч фактів вчинення воєнних злочинів. Серед них масові розстріли наших громадян, організація катівень, ракетні удари по цивільних об’єктах, незаконна депортація українських дітей, а також екологічні воєнні злочини, зокрема підрив греблі Каховської ГЕС. Вдячні представникам компетентних органів США та конгресменам за ту допомогу, яку вони надають Україні під час неспровокованої агресії рф", – зазначив Хоменко.

Конгресмени запевнили, що США буде підтримувати Україну в тому обсязі та протягом того часу, які будуть потрібні для перемоги та притягнення всіх винних воєнних злочинців до відповідальності.
Як повідомляв Укрінформ, в Офісі генерального прокурора відбулась зустріч з громадськими організаціями та представниками громадянського суспільства в рамках підготовки до початку роботи Координаційного центру підтримки потерпілих і свідків воєнних та інших міжнародних злочинів.