У День захисників і захисниць України, 1 жовтня, по всій країні відбудеться масштабна хвилина мовчання в пам'ять про всіх загиблих воїнів.

Про це повідомив Президент України Володимир Зеленський у Фейсбуці, передає Укрінформ.

"9:00. Неділя. 1 жовтня. Центральні площі та вулиці українських міст. Хвилина шани. Хвилина мовчання. Та вічність памʼяті про наших полеглих захисників і захисниць", - написав глава держави.
Він нагадав, що цієї неділі, 1 жовтня, Україна вперше відзначить у нову дату День своїх захисників і захисниць - усіх, хто бʼється заради держави, усіх, хто додає сили Україні, усіх, хто віддав своє життя заради України.
"І цієї неділі вперше вся Україна на хвилину зупиниться, щоб мовчанням вшанувати подвиг наших людей, які загинули, захищаючи нашу державу та українців", - сказав Зеленський.
Президент прагне, аби це стало новою традицією в Україні.
Як повідомлялося, 14 липня 2023 року Верховна Рада змінила дати трьох свят. Відтепер Різдво Христове офіційно відзначатиметься в Україні 25 грудня, а не 7 січня, День Української Державності – 15 липня, а не 28 липня, День захисників і захисниць України – 1 жовтня, а не 14 жовтня.
Президент 16 березня 2022 року підписав указ про щоденну загальнонаціональну хвилину мовчання о 9-ій ранку за загиблими внаслідок російської агресії.