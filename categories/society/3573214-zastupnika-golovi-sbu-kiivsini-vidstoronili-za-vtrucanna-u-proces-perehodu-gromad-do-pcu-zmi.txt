Заступника начальника Головного управління Служби безпеки України у Києві та Київській області Юрія Палагнюка відсторонили від посади за втручання в процес переходу громад до Православної церкви України

Як передає Укрінформ, про повідомили у Службі безпеки України в коментарі виданню LB.ua.

"Виконувач обов’язків голови СБУ Василь Малюк відсторонив заступника начальника Головного управління СБУ у Києві та Київській області Юрія Палагнюка від займаної посади через оприлюднену у ЗМІ інформацію щодо його втручання у процес переходу релігійних громад від УПЦ до ПЦУ", - ідеться у повідомленні.
Раніше Управління СБУ у Києві надіслало на адресу Дарницької райдержадміністрації листа за підписом Палагнюка, у якому зазначалося, що Служба безпеки вбачає у переходах громад від УПЦ до ПЦУ "загрози для національної безпеки".
В листі містилось нагадування про заборону масових зборів на час воєнного стану та прохання провести роз’яснювальну роботу серед громадськості щодо недопущення участі у зборах релігійних громад керівників територіальних громад чи представників місцевої влади.
Це, зазначалось у листі, “може бути використане представниками УПЦ для оскарження дій у суді", а спецслужбами РФ – "для звинувачень в утисках УПЦ, розпалювання міжконфесійної ворожнечі і використання протестного потенціалу для дестабілізації суспільно-політичної ситуації в державі”.
Також стало відомо про те, що Палагнюк звертався до Управління культури Київської облдержадміністрації з проханням надати копії протоколів та статутних документів релігійної громади Парафія на честь Покрова Божої матері Бориспільської єпархії УПЦ села Требухів Броварського району Київської області, яка виявила бажання перейти до ПЦУ.
У Службі безпеки зазначили: “Ці листи направлені з його власної ініціативи і жодним чином не є позицією Служби”. Там додали, що кадрове рішення по Юрію Палагнюку прийняте т.в.о. голови СБУ і йдеться саме про виведення в розпорядження, тобто відсторонення.
Як повідомлялось, раніше у ЗМІ з’явилась інформація, що Головне управління Служби безпеки України у Київській області просить представників місцевого самоврядування провести роз’яснювальну роботу серед громадськості щодо недопущення участі у зборах релігійних громад для переходу від УПЦ до ПЦУ керівників територіальних громад чи представників місцевої влади.


.