Шоумен і політик Сергій Сивохо помер у вівторок вранці.

Про це у Фейсбуці повідомила його подруга Світлана Бердецька, передає Укрінформ.
"Зараз кожен день дуже важкий, але сьогодні мені особливо погано… Сьогодні (17 жовтня – ред.) о 05.40 помер мій добрий друг, ніжно улюблена мною людина, великий друг Ізраїля, чудовий артист Сергій Анатолійович Сивохо. Мені дуже не вистачатиме тебе. Вічна пам‘ять, Сергію", – зазначила Бердецька, проілюструвавши допис низкою фотографій із Сивохою.

Сергій Сивохо народився 8 лютого 1969 року у Донецьку. Розпочав творчу кар’єру як гравець КВК. Згодом був телеведучим, актором, продюсером, шоуменом, творчим директором українських телерадіокомпаній. Сивохо також працював креативним продюсером ТОВ "Квартал 95". На виборах у 2019 році підтримував тоді ще кандидата в Президенти України Володимира Зеленського. Балотувався на парламентських виборах від політичної партії "Слуга народу".
Помер Сивохо від хронічної хвороби у віці 54 роки.