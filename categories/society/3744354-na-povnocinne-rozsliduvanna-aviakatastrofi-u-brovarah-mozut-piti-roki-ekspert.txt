Повноцінне авіаційне розслідування катастрофи вертольота у Броварах, у якій загинуло керівництво МВС, може тривати роками.

Про це сказав у коментарі Українському радіо авіаексперт, член Громадської ради при Державіаслужбі Богдан Долінце, передає Укрінформ.

“На сьогодні є попередні результати, на які досить тривалий час знадобився, оскільки, як правило, попередні результати озвучуються вже через 3–4 місяці. Якщо ж говорити про повноцінне детальне завершене розслідування, то тут може йтися про декілька років в частині саме авіаційного розслідування. Паралельно з ним може відбуватися і кримінальне розслідування, яке може бути вже спрямоване на визначення міри відповідальності, якщо така є, інших посадових осіб”, - зазначив Долінце.
За словами експерта, загалом, не маючи на увазі тільки цю авіакатастрофу, до трагедії призводять не один чи два фактори, а набагато більше.
“І задача і слідства, і авіаційного розслідування – визначити кожен із чинників, які призвели до катастрофи. Бо якщо говорити про авіаційні катастрофи, то, як правило, це не один чи два фактори, а ціла низка – 5-8 і більше чинників, які одночасно зійшлися, і це призвело до того чи іншого наслідку”, - додав Долінце.
Як повідомлялося, вранці 18 січня вертоліт, що летів в одну з гарячих точок, упав в районі житлових будівель міста Бровари на Київщині, зокрема у районі дитячого садка. Внаслідок цієї аварії загинули 14 людей, з них 1 дитина, 25 осіб зазнали поранень, у тому числі 11 дітей. На борту гвинтокрила Airbus Puma перебували 10 осіб, зокрема, керівники МВС: міністр Денис Монастирський, його перший заступник Євген Єнін та державний секретар міністерства Юрій Лубкович, їхні помічники, а також 3 члени екіпажу ДСНС. Усі, хто перебував на борту, загинули.
Державне бюро розслідувань 3 серпня оголосило підозру посадовцям ДСНС у справі про загибель в авіакатастрофі у Броварах керівництва МВС.
Як заявили в ДБР, "посадовці допустили відверті порушення правил безпеки руху та експлуатації повітряного транспорту, що призвело до загибелі людей".