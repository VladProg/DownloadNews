Туреччина підтримає ініціативи України на Генеральній асамблеї Всесвітньої організації охорони здоров'я.

Як передає Укрінформ, про це повідомив міністр охорони здоров’я Віктор Ляшко у Фейсбуці.
«Сьогодні підтримка міжнародної спільноти надзвичайно важлива для України. Увесь цивілізований світ засуджує терористичні дії рф та йде пліч-о-пліч з Україною до перемоги над агресором. Зустрівся з Надзвичайним та Повноважним послом Турецької Республіки в Україні Ягмуром Ахметом Гульдером. Приємно було почути слова пана Посла щодо підтримки резолюції засідання Генеральної асамблеї Всесвітньої організації охорони здоров'я», - написав Ляшко.
Він подякував турецьким колегам за потужну підтримку та за всі медичні гуманітарні вантажі, які надійшли до України.
Водночас міністр повідомив, що окремо обговорювалися співпраця та обмін досвідом у питанні реабілітації та протезування наших громадян у клініках країни. Також Ляшко запропонував Туреччині долучитися до інвестицій у відновлення медичних закладів, які були зруйновані російськими окупантами.
«Більше того, ми готові вже запропонувати певні проєкти медичної інфраструктури, які можуть бути профінансовані інвесторами з Туреччини у рамках державно-приватного партнерства», - зазначив міністр.
Як повідомляв Укрінформ, в Україні від початку війни російські загарбники зруйнували 616 медичних закладів, з них 101 знищений повністю. Для їх відновлення, за даними МОЗ, потрібно 32 млрд гривень.