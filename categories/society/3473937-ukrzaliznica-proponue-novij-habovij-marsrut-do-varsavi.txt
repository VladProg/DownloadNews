Укрзалізниця розробила новий хабовий маршрут до Варшави та зворотно.

Про це повідомила прес-служба компанії, передає Укрінформ.
Пасажири, які не встигли купити квитки на прямий поїзд №67 Київ — Варшава — Київ можуть подорожувати до Варшави та зворотно за такою схемою:
До Варшави:

Потрібно придбати квиток на поїзд №23 Київ — Хелм. Це можна зробити в касі або онлайн-сервісі.
З придбаним квитком о 22:54 вирушити до Хелма.
Наступного дня об 11:30 поїзд прибуде до Хелма. У залізничній касі міста можна оформити безкоштовний квиток на поїзд Інтерсіті №28106 Хелм — Варшава, який вирушає о 13:11 та прибуває до Варшави о 16:11.

З Варшави:

У залізничній касі міста оформити безкоштовний квиток на поїзд Інтерсіті №82106 Варшава — Хелм, який вирушає в рейс о 12:18 та прибуває до Хелма о 15:31.
У Хелмі сісти о 16:05 на поїзд №24 Хелм — Київ (квиток треба заздалегідь придбати в касі або онлайн-сервісі).

Наступного дня прибуття до Києва о 07:29.
Вартість такої подорожі — від 976 грн, тоді як вартість квитка на поїзд №67 Київ — Варшава — від 1392 грн.
Також зазначена схема проїзду буде зручна для мешканців Рівного та Бердичева. З 1 травня поїзд №23/24 Київ — Хелм — Київ почав робити зупинки в цих містах.

Як повідомлялося, польська дирекція залізниць подовжила до 31 травня можливість безкоштовного користування польськими поїздами для українських біженців: дітей до 18 років, жінок, чоловіків старше 60 років, чоловіків від 18 до 60 років з інвалідністю.