В Укрінформі відбувся круглий стіл з питань впровадження посади медичного капелана в медичних закладах України, як це було зроблено свого часу з військовими капеланами у військових госпіталях.

Про запровадження професії капелана в системі охорони здоров'я на круглому столі в Укрінформі розповів начальник Управління медичних кадрів, освіти і науки МОЗ України, почесний президент «Асоціації капеланів охорони здоров’я України» Сергій Убогов.

"На рівні асоціації капеланів ухвалено етичний кодекс капелана у системі охорони здоров’я, був затверджений класифікатор капеланських послуг, для визначення основних напрямів капеланської діяльності. В подальшому планується на кожну послугу в цьому класифікаторі створити стандарт надання цієї послуги", - розповів Убогов.
Він зауважив, що питання капеланства потребує також і законодавчого, і нормативного врегулювання. Так, за його словами, зараз в класифікатор професій вже внесено професію капелана та помічника капелана. Капелани є в переліку посад в закладах охорони здоров'я.
За його словами, МОЗ зі своєї сторони, висловило підтримку такій тенденції, є наказ міністерства, який вводить капеланів в групи професіоналів з вищою немедичною освітою, які працюють в системі охорони здоров'я.
"Окрема група - це професіонали з психологічної підтримки та духовної опіки. До цієї групи входять клінічні психологи, психотерапевти та капелани в системі охорони здоров'я. Тим же наказом затверджені кваліфікаційні характеристики і на капелана в охороні здоров'я, і на його помічника, де чітко визначено, які кваліфікаційні вимоги, яка має бути освіта. Було визначено, що освіта має бути богословська, не нижче бакалаврського рівня і така вимога, як проходження циклу спеціалізацій за фахом клінічне душпастирство", - розповів Убогов.
Таким чином, як відзначив експерт, було запроваджено і професію, і спеціальність "клінічне душпастирство".
Також, за його словами, як тільки було визначено таку професію, одразу активізувався і процес працевлаштування капеланів на роботу.
Водночас, відповідаючи на питання, з яких коштів в лікарнях має фінансуватися така посада, оскільки фінансування надається за виконання вимог і умов Програми медгарантій, експерти відзначили, що здебільшого вирішення таких питань покладається на керівництво лікарень, оскільки в пакетах ПМГ не передбачено фінансування послуг капеланів.
Загалом у лікарнях, не враховуючи військових госпіталів, працює більше десяти капеланів. Зокрема, у Львівській області, Івано-Франківській області, три капелани працює в Києві. Є запит на медичних капеланів в Сумській, Вінницькій області.
Як додав Убогов, ще розробляється низка документів стосовно рівня освіти капеланів в охороні здоров'я та вимог до підготовки, положення про капеланську діяльність у сфері охорони здоров'я, а також є проєкт закону про внесення змін в основи законодавства про охорону здоров'я щодо капеланської діяльності в охороні здоров'я.
Також Нацагентство кваліфікацій зареєструвало заявки на розроблення професійних стандартів каплана та його помічника в охороні здоров'я.
Втім, як зазначають експерти, ще триває дискусія стосовно того, яким чином врегулювати оплату таких послуг.
Окремо, як наголосив на круглому столі завкафедри паліативної та хоспісної медицини Нацуніверситету охорони здоров'я України імені П.Л. Шупика, доктор медичних наук, професор Анатолій Царенко, залишається відкритим питання і медичної підготовки для священнослужителів, які будуть працювати в лікарнях.
"Священник повинен розуміти стан пацієнта, особливо це стосується термінальних стадій, коли пацієнт помирає, або довідується про невиліковність свого захворювання і неминучість передчасної смерті. Він не тільки питає священника про це, а й лікаря, медсестру. Тут і священник, і медпрацівник мають бути трошки психологами, і розуміти, який це стан, якщо це депресія - то це депресія, якщо це ейфорія, викликана ліками - то це ейфорія", - наголосив Царенко.
Тому, за його словами, є питання розробки навчальних програм для священнослужителів і з цих питань. Він навів приклад досвід інших країн, в яких існує така спеціальність, як християнська медсестра, яка має і медичну освіту і початкову богословську.
"Чому б не вести і у нас підготовку таких медсестер, які окрім медичних маніпуляцій, можуть і поговорити, і помолитися разом з пацієнтом, заспокоїти його. В 26 країнах є такі християнські медсестри", - сказав Царенко.
За його словами, підготовка таких фахівців можлива на базі медичних коледжів, або як післядипломна освіта. Натомість для цього необхідна відповідна навчальна програма, і за словами Царенка, необхідно, щоб такі медичні сестри або медичні брати отримували міжконфесійну підготовку. У будь-якому випадку медичні капелани, у разі створення і затвердження відповідних програм підготовки, повинні мати основи медичних знань, психологічну підготовку.