російські військові пошкодили 43 заклади вищої освіти.



Як передає Укрінформ, про це міністр освіти і науки Сергій Шкарлет повідомив у Телеграмі.
«43 заклади вищої освіти пошкоджено в умовах постійних обстрілів і бомбардувань регіонів України російськими загарбниками. 5 із них зруйновано повністю», - заявив Шкарлет.
Він зазначив, що найбільше постраждали університети Харківської області (один заклад зруйновано, 19 - пошкоджено), Донецької (6 - пошкоджено), Запорізької (4 - зруйновано), Чернігівської (3 - пошкоджено), Миколаївської (3 - пошкоджено).
Міністр зауважив, що загарбники руйнують усе: навчальні кабінети, обладнання, спортивні зали, гуртожитки, актові зали та подвір’я, на яких випускники мріяли у святковому форматі отримувати дипломи. Він висловив вдячність колективам університетів і студентам, які активно протистоять знищенню всього, що бачить російський агресор.
До прикладу, колектив Харківського національного університету імені В.Н. Каразіна, незважаючи на жахливі обстріли, які зруйнували корпуси закладу, зумів відновити освітній процес та діяльність студентства. Університет продовжує зберігати першість серед українських ЗВО в міжнародних рейтингах, заявив Шкарлет.
«Звісно ж болить за рідний заклад Національний університет «Чернігівська політехніка», який також постраждав від бомбардувань окупантів. Під час активних бойових дій Політехніку було пошкоджено влучанням п’яти авіабомб. Наразі розпочато активну відбудову завдяки підтримці партнерів, згуртованості студентів, батьків і небайдужих містян. Навіть в умовах відновлення інфраструктури університет готується до вступної кампанії 2022 року та протистоїть усім викликам сьогодення», - заявив міністр.
Як повідомляв Укрінформ, в Україні освітній процес завершили понад 9 тис. 200 шкіл, навчальний рік закінчили більше 2 млн 900 тис. дітей.
Фото: Телеграм Сергія Шкарлета