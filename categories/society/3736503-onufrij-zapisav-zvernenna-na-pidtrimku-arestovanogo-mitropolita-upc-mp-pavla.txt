Митрополит УПЦ МП Онуфрій записав відеозвернення в підтримку арештованого колишнього настоятеля Києво-Печерської лаври митрополита УПЦ МП Павла Лебедя.

Відповідне відеозвернення було опубліковане в ЗМІ, передає Укрінформ.
"Дорогий владико Павел. До нас дійшли чутки про те, що вас закрили в СІЗО. І ми це сприйняли з сумом, жалем. Але я знаю, що ви добрий монах, добрий архієрей, добрий намісник святої Лаври Печерської. І тут просто якесь непорозуміння...Ви недостойні цього, щоб вас тримати в СІЗО", - написав Онуфрій.
Він побажав Петру Лебедю «Божої помощі».
Як повідомляв Укрінформ, 1 квітня екснаміснику Києво-Печерської Лаври митрополиту УПЦ МП Павлу (Лебедю) була вручена підозра в розпалюванні міжрелігійної ворожнечі.
Слідство встановило, що у своїх публічних виступах Лебідь неодноразово ображав релігійні почуття українців, принижував погляди вірян інших конфесій і намагався сформувати ворожі настрої до них, а також робив заяви, які виправдовували чи заперечували дії Російської Федерації.
1 квітня Шевченківський районний суд Києва обрав екснаміснику Києво-Печерської лаври запобіжний захід у вигляді цілодобового домашнього арешту. У травні домашній арешт продовжили ще на 30 діб.
14 липня суд обрав колишньому настоятелю Києво-Печерської лаври митрополиту УПЦ МП Павлу Лебедю запобіжний захід у вигляді тримання під вартою з можливістю внесення застави в розмірі понад 33 млн гривень.