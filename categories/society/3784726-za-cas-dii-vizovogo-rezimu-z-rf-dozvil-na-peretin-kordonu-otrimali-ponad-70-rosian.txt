З літа минулого року візи для в’їзду в Україну отримали понад 70 росіян.

Про це повідомив під час пресконференції в Медіацентрі Україна – Укрінформ прессекретар Державної прикордонної служби Андрій Демченко.
"Минулого літа був встановлений візовий режим з Російською Федерацією. На даний момент трохи більше 70 громадян РФ отримали візу, яка дозволяє перетнути кордон на в’їзд в Україну, але не всі цим правом скористалися, тобто менше 70 росіян, які отримали візи, перетнули кордон на в’їзд в Україну", – сказав він.

Демченко додав, що отримання візи не є безумовним дозволом на в’їзд громадян РФ. Вони повинні також відповідати іншим критеріям перетину кордону. Зокрема, мати підтвердження мети своєї поїздки в Україну.
Як повідомлялося, у липні 2022 року почав діяти візовий режим з РФ. Відповідне рішення схвалив уряд з подачі Президента Володимира Зеленського.