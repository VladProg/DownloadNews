Українська влада має мету розмінувати всю територію України за 5-7 років після завершення війни.

Про це Прем’єр-міністр України Денис Шмигаль заявив під час пресконференції в Києві, повідомляє кореспондент Укрінформу.
Шмигаль зазначив, що Україна створила необхідну інфраструктуру для гуманітарного розмінування. За його словами, всі державні інституції працюють над вирішенням відповідної проблеми, а координує цей процес перша віцепрем'єр-міністерка — міністерка економіки Юлія Свириденко.
Прем’єр-міністр поінформував, що Україна готується до міжнародного форуму щодо гуманітарного розмінування, який відбудеться в жовтні у хорватському Загребі. Під час цього заходу українська влада вкотре скоординується з партнерами у відповідній сфері, додав він.
“Україна, на жаль, зараз є лідером за кількістю замінованих земель, але я вас переконую, що Україна буде лідером в частині гуманітарного і загалом розмінування. За оцінками вчених, нам потрібні десятки, а може й сотні, років, якщо брати стандартні технології розмінування. У нас є амбіція — завершити розмінування масштабних аграрних земель упродовж 3 років після визволення територій. І загалом — до 5-7 років завершити розмінування всієї території України”, — додав глава уряду.
Шмигаль наголосив, що для досягнення цієї мети Україна активно працює з міжнародними партнерами і технологічними компаніями. “Ми будемо використовувати для цього дрони, як сучасні технології. Уже опрацювали з партнерами залучення гуманітарної допомоги, додаткових машин, роботів. Уже розпочинаємо будівництво українських розмінувальних машин для наших аграріїв. Це все в роботі”, — розповів він.
Водночас Прем’єр-міністр повідомив, що наразі обстежено 190 тисяч гектарів сільгоспземель із першочергових 470 тисяч гектарів, які визначено пріоритетними для розмінування.
Як повідомлялося, станом на березень 2023 року загальна площа замінованих територій в Україні внаслідок російської агресії становила 174 тисяч квадратних кілометрів.
Міністр внутрішніх справ Ігор Клименко заявляв, що складність мінування територій України щодня зростає.