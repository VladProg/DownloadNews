Ветеранська дипломатія на рівні міжурядової взаємодії є дуже важливою для посилення підтримки України у світі.

Про це міністр у справах ветеранів Юлія Лапутіна сказала в інтерв’ю кореспонденту Укрінформу в Гаазі.
“Ветеранська дипломатія на рівні міжурядової взаємодії є дуже важливою для посилення підтримки України”, - переконана Лапутіна.
За її словами, ветеранська політика – це політика керування людськими ресурсами в безпековій, оборонній галузях. Тобто держава має піклуватися про військових, коли вони на службі, а також надати їм інструменти для розвитку й інтеграції в суспільство, коли вони з неї пішли.
“Тож це одна із наших основних інституційних реформ, які ми зараз як міністерство у справах ветеранів разом з усіма представниками нашого уряду запроваджуємо. Нам було дуже цікаво почути про схожий досвід Нідерландів, адже вони мають уже сталу практику та відповідні експертизи як країна НАТО. Із міністеркою оборони ми також обговорили лікування та реабілітацію наших військових, разом відвідали реабілітаційний центр у місті Доорн”, - розповіла Лапутіна.
Як повідомляв Укрінформ, українських військових, які проходять реабілітацію в Нідерландах, відвідали міністр у справах ветеранів Юлія Лапутіна та міністр оборони Нідерландів Кайса Оллонгрен.
У Нідерландах в останню суботу червня традиційно відзначили День ветеранів. Цього дня вшановують пам'ять усіх, хто воював у Другій світовій війні, а також віддають шану учасникам миротворчих місій. У Гаазі з цієї нагоди відбувся військовий парад, на який було запрошено представників України.