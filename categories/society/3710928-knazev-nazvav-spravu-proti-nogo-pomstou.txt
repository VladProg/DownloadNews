Ексголова Верховного Суду Всеволод Князєв назвав справу відносно нього "помстою за певні його дії".

Як передає кореспондент Укрінформу, про це він зазначив під час засідання Вищої ради правосуддя, де розглядається подання САП про надання дозволу на утримання його під вартою.
"Я вважаю справу помстою за певні свої дії, про які відомо членам Вищої ради правосуддя. Вважаю, що справу замовили. Національне антикорупційне бюро використовувалося для виконання замовлення з певною політичною доцільністю, яка, я думаю, чудово відома членам Вищої ради правосуддя. Це те, що хочу сказати. Прошу задуматися над цим. Прошу прийняти правильне рішення", – сказав він.
Відповідаючи на запитання членів ВРП стосовно знайдених у його кабінеті пакетів з грошима, він зазначив, що у сейфі зберігалася певна сума його особистих коштів. Водночас про походження інших сум йому не відомо, оскільки доступ до кабінету голови Верховного Суду має широке коло осіб. Наразі ВРП оголосила перерву у засіданні для додаткового обговорення.
У перерві засідання, відповідаючи на запитання журналістів, хто замовив його справу, Князєв відповів: "Поки що, з вашого дозволу, не буду конкретизувати, але пізніше я на всі запитання дам відповідь".
Як повідомляв Укрінформ, 17 травня Вищий антикорупційний суд відмовився задовольнити скаргу захисту Князєва на його затримання.
Раніше, 15 травня, НАБУ і САП заявили про викриття схеми одержання неправомірної вигоди керівництвом та суддями Верховного Суду. Правоохоронці затримали голову ВС Князєва та вилучили 2,7 млн дол.
16 травня 2023 року під час пленуму Верховного Суду 140 суддів підтримали висловлення недовіри чинному голові ВС Князєву. Судді також ухвалили постанову пленуму ВС про припинення його повноважень як голови ВС.