Соціальні мережі слугують джерелом новин для 74% українців, використання телебачення для отримання новин цьогоріч впало порівняно з 2015 роком більш як у двічі.

Такі результати опитування USAID-Internews представила на пресконференції в Укрінформі на тему: «Ставлення населення до медіа та споживання різних типів медіа у 2022 р.: Результати опитування USAID-Internews» директорка Internews в Україні Джилліан МакКормак.

Вона зазначила, що цьогорічне опитування USAID/Internews «Українські медіа, ставлення та довіра у 2022 році», яке проводилося з липня до вересня, виявило деякі серйозні зміни у звичках українців до споживання медіа після повномасштабного вторгнення росії.
"Використання телебачення для отримання новин впало з 85% у 2015 році, коли USAID/Internews вперше провели це дослідження, до лише 36% у 2022 році. Зараз 74% опитаних отримують новини із соціальних мереж", - поінформувала МакКормак.
Окрім того, опитування засвідчило, що цьогоріч також помітно зросла популярність регіональних медіа: регіональні сайти підвищили популярність із 27% минулого року до 55% цього року, використання місцевого телебачення майже подвоїлося з 27% у 2021 році до 44% у 2022 році, також значно зросло використання місцевого радіо та газет.
Водночас дослідження, яке проводилося у фокус-групах серед внутрішньо переміщених осіб, засвідчило, що вони досі цікавляться новинами з громад свого походження.
Опитані заявили, що зараз більше довіряють медіа, причому зросла довіра до онлайн-медіа та телебачення на національному та місцевому рівнях. Високу довіру як джерелам інформації респонденти висловили друзям (81%) та родині (86%), а також Генеральному штабу ЗСУ/Міністерству оборони (79%) та Офісу Президента (73%). Інформації, що походить із церкви, довіряють 40% респондентів.
Цього року також відбулося значне покращення в оцінці поширених неправдивих наративів. Зокрема, довіра до неправдивих антиукраїнських наративів значно зменшилася. Українці набагато рідше, ніж у попередні роки, вірять заявам, котрі применшують авторитет та значущість України у вирішенні власної долі.
Позитивною новиною для медіа, які запускають підписку та членство для покращення фінансового стану попри війну, є те, що 23% респондентів готові платити за доступ до своїх улюблених цифрових медіа, порівняно з 20% минулого року.
Як зазначила директорка Internews в Україні, загальний висновок дослідження - українці споживають більше новин, стійкіші до дезінформації та більше довіряють своїм медіа під час російської війни у 2022 році.
Дослідження «Українські медіа, ставлення та довіра у 2022 р.» було виконано соціологічною компанією InMind на замовлення міжнародної неприбуткової організації Internews, що реалізує «Медійну програму в Україні» за фінансової підтримки Агентства США з міжнародного розвитку (USAID). У липні-вересні цього року представники InMind опитали 4000 респондентів у 12 областях України. Похибка вибірки не перевищує 2,5%.