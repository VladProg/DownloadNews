Президент Володимир Зеленський і перша леді Олена Зеленська вручили видатним громадянам відзнаку "Національна легенда України".



Як повідомляє кореспондент Укрінформу, церемонія вручення відбулася в Києві.






Президент і перша леді вручили видатним громадянам відзнаку «Національна легенда України»/Фото: Юлія Овсяннікова








































Так, за визначні особисті заслуги у становленні незалежної України і зміцненні її державності, захисті вітчизни та служінні українському народові, вагомий внесок у розвиток національної освіти, мистецтва, спорту, охорони здоров’я, а також багаторічну плідну громадську діяльність указом Президента відзнакою "Національна легенда України" нагороджені молодший лейтенант, командир 1-го ОМБ "Вовки Да Вінчі" ЗСУ, Герой України Дмитро "Да Вінчі" Коцюбайло, який 7 березня 2023 року загинув у боях за Бахмут; лікар-нейрохірург, керівник Центру церебральної нейрохірургії Дніпровської обласної клінічної лікарні імені Іллі Мечникова Андрій Сірко; тренерка з художньої гімнастики, заслужений тренер України Альбіна Дерюгіна; заслужений журналіст України, військовий кореспондент, ведучий і сценарист Андрій Цаплієнко; волонтерка, керівниця українського офісу американського фонду Leleka Foundation Ірина Гук; музикант, співак, композитор, поет, Народний артист України Тарас Петриненко; волонтер, громадянин Японії Фумінорі Цучіко; енергетик із Краматорська, інженер з експлуатації лінійної частини магістрального газопроводу Володимир Летенко.

Відео: Zelenskiy/Official
На церемонії були присутні Сірко, Гук, Петриненко, Цучіко і Летенко.
Зеленський привітав учасників заходу із отриманням відзнаки, а також із Днем Державного прапора України. Він подякував їм за діяльності задля перемоги Української держави, популяризацію України та її історії.
"Я вам бажаю тільки перемоги. Не бажаю здоров’я. Знаю, що його у вас достатньо для досягнення головної мети – для перемоги. Бажаю всього найкращого. А здоров‘я бажаю вашим рідним і близьким, тому що від цього залежить ваша впевненість у собі", – наголосив Зеленський.
Як повідомлялося, 14 липня 2021 року Президент Володимир Зеленський установив нову відзнаку "Національна легенда України" для відзначення за визначні особисті заслуги у становленні незалежної України й зміцненні державності.