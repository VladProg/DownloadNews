Єдиний телефонний номер для всіх надзвичайних ситуацій – служба 112 – запрацював ще у п'яти областях України.

Про це міністр внутрішніх справ Ігор Клименко повідомив у Телеграмі, передає Укрінформ.
«У ці хвилини на Львівщині розпочинає роботу комунікаційний центр Служби 112. Відтепер громадяни, які перебувають у Львівській області, зможуть викликати усі екстрені служби за єдиним номером – 112», – зазначив міністр.
За словами Клименка, наявність єдиного номера дозволяє значно пришвидшити процес зʼєднання з екстреною службою та посилює комунікацію між підрозділами.
Оператори служби 112, які працюють у Львові, володіють англійською, польською, чеською та турецькою мовами.
Також відсьогодні виклик екстрених служб за єдиним номером 112 доступний у Вінницькій, Житомирській, Черкаській та Чернігівській областях.
Наступного року МВС планує запустити службу 112 у Дніпрі й Одесі. Таким чином, викликати рятувальників, поліцейських, медиків або працівників газової служби за єдиним номером можна буде вже з будь-якого регіону України.
За даними Клименка, оператори київської служби 112 на сьогодні прийняли вже майже 350 тисяч викликів.
Як повідомляв Укрінформ, єдиний телефонний номер для всіх надзвичайних ситуацій 112 запрацював спочатку в Києві. Відкриття комунікайного центру служби відбулося в липні цього року.
У вересні служба 112 повноцінно запрацювала в Київській області.