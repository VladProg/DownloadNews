Клініка з протезування та реконструкції понівечених частин тіла людини Superhumans найближчим часом розпочне роботу на Львівщині.

Про це повідомила у Телеграмі дружина Президента Олена Зеленська, яка стане членом правління закладу, передає Укрінформ.

Перша леді нагадала, що Наталя з Краматорська та її донька Яна вчаться ходити на високотехнологічних протезах, а Саша з Гостомеля ось-ось матиме хай-тек-руку, яка функціонуватиме, як справжня.
«Усе це для поранених унаслідок російських обстрілів українців зараз роблять у США завдяки нашому спільному проєкту з посольством України у США та Ukraine House. Але скоро повернути всі відібрані агресором можливості можна буде не виїжджаючи з України. Незабаром наші лікарі зможуть робити те саме на батьківщині. На Львівщині створюють клініку Superhumans, щоб такі люди, як Наталя, Яна, Саша, відчули, що вони – справжні супергерої, яких випробування зроблять лише сильнішими», - зазначила Зеленська.
Вона підкреслила, що дуже важливо навчитися надавати таким постраждалим допомогу саме вдома, і Україна має стати найкомфортнішою, людиноцентричною країною, де ні для кого немає перепон, де всі громадяни – суперлюди із суперможливостями.
Дружина Президента поінформувала, що до роботи нового закладу з протезування та реконструкції понівечених частин тіла будуть залучені найкращі медичні фахівці зі США та ЄС – загалом тут працюватиме понад 100 лікарів.
«Уже приєдналися й світові знаменитості, зокрема співак Стінг і його дружина, кінорежисерка Труді Стайлер, CEO та президент фонду родини Річарда Бренсона Virgin Unite Жан Оельванг, актор Лієв Шрайбер, відомий американський винахідник та інноватор, засновник компанії Not Impossible Labs Мік Ебелінг. А також світила медицини – американський щелепно-лицевий хірург Пітер Константино, кандидат медичних наук кардіолог, головний лікар Edem Clinic Олексій Башкірцев», - додала вона.
За словами Зеленської, клініку Superhumans започаткував бізнесмен Андрій Ставніцер, ще один засновник проєкту – член наглядової ради TIS і координатор інвестиційних угод на українському ринку Філіп Грушко, СЕО стала колишній багаторічний керівник благодійного фонду «АнтиСнід» в Україні Ольга Руднєва.
Перша леді заявила, що на запрошення команди Superhumans долучається до роботи як член правління.
«Агресор намагається відібрати в українців повноцінне життя та можливості. І саме тому наше завдання – якнайшвидше повернути їх пораненим співвітчизникам, нашим суперлюдям. Це також надважлива частина нашої перемоги», - підкреслила Зеленська.
Як повідомлялося, дев’ятирічна Саша Філіпчук з Бучі, яка внаслідок дій російських військ втратила руку, прибула з мамою на протезування до Сполучених Штатів Америки.