Є підтвердження, що у Росії всиновили 386 українських дітей.

Про це в ефірі загальнонаціонального телемарафону "Єдині новини" повідомив Уповноважений ВР з прав людини Дмитро Лубінець, передає Укрінформ.
"У нас є підтверджені 386 дітей. Встановлений факт, що вони були поміщені в російській сім'ї, і по них або розпочалась процедура, або завершилась процедура всиновлення", - сказав Лубінець.
Він наголосив, що має значення термінологія, і є нюанси у тому, чи це усиновлення, чи, наприклад, тимчасова опіка.
"От пам'ятаєте, Львова-Бєлова на зустрічі з Путіним сама заявила, що всиновила дитину з України. Вона сама визнала, що вона скоїла злочин. Бо всиновлення дітей країн, які перебувають в стані міжнародного воєнного конфлікту, це так називається війна, згідно з міжнародним гуманітарним правом, забороняється", - сказав Лубінець.
Він нагадав, що після отримання ордера на арешт з боку Міжнародного кримінального суду, Львова-Бєлова заявила, що не всиновлювала українську дитину, а начебто взяла під тимчасовий захист.
"Для нас дуже важливі ці терміни, нам дуже важливо встановлювати саме юридичний факт, що росіяни всиновлюють українських дітей. Тоді це чітко підпадає під ознаки воєнного злочину геноциду, який повинен бути трактований як воєнний злочин, який робить вище військово-політичне керівництво РФ.І цим ми займаємося", - сказав Лубінець.
Як повідомляв Укрінформ, Україна повернула 11 дітей, яких незаконно утримували загарбники на тимчасово захопленій частині Херсонської області.