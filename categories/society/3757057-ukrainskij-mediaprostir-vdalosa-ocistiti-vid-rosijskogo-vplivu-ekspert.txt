З 2014 року вдалося зробити український інформаційний медіапростір чистішим від російського впливу.

Про це повідомив керівник Центру стратегічних комунікацій та інформаційної безпеки Ігор Соловей в ефірі програми «Укрінформ: вечірній стрім».

«У цілому з 2014 року вдалося зробити український інформаційний медіапростір чистішим від російського, ніж він був до цього», - поінформував він.
Соловей зазначив, що було використано комплекс методів для очищення українського інформпростору від російської пропаганди та дезінформації.
«Спочатку методом заборон були викинуті російські телеканали з кабельних мереж, викинуті соціальні мережі, як «Вконтакте» і «Одноклассники», - нагадав експерт.
Він пояснив, що після того, як адміністративними методами були закриті канали російської пропаганди, тими самими методами був «відкритий шлюз» для створення українського контенту.
«Збільшення квоти на українськомовну продукцію, український дубляж, освіта в школі - це все стимулювало заміну того продукту, який пропав з забороною російських телеканалів», - зауважив Соловей.
За його словами, ще одним напрямком для боротьби з російською пропагандою в Україні стала медіаосвіта.
«Я не знаю, в якій країні ще був такий бум, як в Україні після 2014 року. У нас було багато навчальних програм, освітніх, тренінгових», - додав експерт.
Соловей акцентував, що боротьба з дезінформацією та інформаційним впливом неможлива одним механізмом, адже «це має робитися в комплексі: заборона, створення альтернативи і медіаосвіта».
Як повідомляв Укрінформ, голова Національної ради з питань телебачення і радіомовлення Ольга Герасим'юк анонсувала створення словника "небажаної" лексики для висвітлення у ЗМІ чутливих тем, що стане складовою формування медіапростору, вільного від дискримінації.