Співробітники Державної служби України із надзвичайних ситуацій у Словенії з початку робіт розчистили і розширили близько 1400 метрів русла річки Савінья.

Про це у Телеграмі повідомила пресслужба ДСНС, передає Укрінформ.
«Зведений загін ДСНС продовжує працювати у Словенії. Від початку робіт розчищено і розширено близько 1400 метрів русла річки, переміщено понад 18 500 кубометрів ґрунту, каменю та намулу, облаштовано 210 метрів дамби та укріплено понад 900 м берега», - зазначили у пресслужбі.
Також у ДСНС поінформували, що рятувальники, які працюють над ліквідацією наслідків паводків у Словенії, отримали позачергові спецзвання.

Як повідомлялося, 18 серпня голова ДСНС Сергій Крук поінформував, що українські рятувальники у Словенії розчистили та розширили понад 1 км русла річки Савінья.