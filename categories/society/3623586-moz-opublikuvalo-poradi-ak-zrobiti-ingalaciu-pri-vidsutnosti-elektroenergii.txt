Міністерство охорони здоров'я України опублікувало поради, як діяти, якщо лікар призначив інгаляції, а електрика відсутня.

Як передає Укрінформ, про це Міністерство охорони здоров'я повідомляє у Фейсбуці.
“Всю країну облетіло фото дівчинки, яка робить інгаляцію на заправці через нестачу електроенергії після дій російських терористів. Зібрали декілька порад, як діяти, якщо лікар призначив вашій дитині інгаляції, а електрики вдома немає”, - ідеться в повідомленні.
Зокрема, в МОЗ рекомендують розглянути можливість покупки пристрою для інгаляцій (небулайзера) на батарейках та запасу батарейок або акумуляторів до нього.
Окрім цього, варто обговорити з лікарем застосування допоміжного пристрою для інгаляцій - спейсера. Такий пристрій не потребує електрики, але важливо отримати чіткі рекомендації лікаря стосовно дозування ліків.
Також слід визначити із лікарем план дій у критичному випадку, якщо немає доступу до небулайзера чи спейсера, а дитині погано.
“Потурбуйтесь, щоб у вас був перехідник з розетки на usb, а також з прикурювача машини на usb. Таким чином ви зможете хоча б на короткий час увімкнути небулайзер за наявності павербенку або зробити інгаляцію в авто”, - радить МОЗ.
Також варто переписати на листок адреси найближчих “пунктів незламності”, щоб знати, де поруч можна зробити інгаляцію в разі відключення світла вдома.
Як повідомляв Укрінформ, у листопаді в Черкаському обласному онкоцентрі провели дві трансплантації органів, під час операцій лікарня через відсутність світла перейшла в режим роботи на генераторах.