Органи соціального захисту зобов’язані приймати усі повторні заяви на допомогу від внутрішньо переміщених осіб.

Про це йдеться у Телеграмі Міністерства з питань реінтеграції тимчасово окупованих територій, передає Укрінформ.
«Жодна людина не повинна залишитись без державної допомоги, якщо вона має на неї право», – наголосила віцепрем’єр-міністр - міністр з питань реінтеграції тимчасово окупованих територій України Ірина Верещук.
Частина ВПО, які намагалися оформити допомогу через Дію до 30 квітня, так її й не отримали. Тепер вони можуть подати повторну заяву в зручний для себе спосіб: або особисто звернутись до органу соцзахисту, або надіслати заяву поштою.
Органи соцзахисту зобов’язані прийняти у людини цю повторну заяву та розглянути її – навіть якщо людина зараз не може підтвердити подання першої заяви до 30 квітня.
Протягом 10 днів з часу отримання органом соцзахисту повторної заяви має бути призначена допомога.
Як повідомлялося, для взяття на облік ВПО реєстрація місця проживання там, звідки відбувається переміщення, не є обов'язковою. Підтвердити своє проживання в регіонах, де тривають бойові дії, чи на ТОТ можна в багато способів, і органи соцзахисту не мають права відмовляти в розгляді заяв.
Якщо виникають питання щодо виплат, або проблеми з ними, можна звертатись до Мінреінтеграції на цілодобову гарячу лінію з кризових питань 15-48; гарячу лінію для дзвінків з-за кордону та з ТОТ, WhatsApp/ Telegram/Viber +38 (096) 078 84 33 або на гарячу лінію Уповноваженого з питань ВПО +38 (066) 813 62 39.
Фото: ОП