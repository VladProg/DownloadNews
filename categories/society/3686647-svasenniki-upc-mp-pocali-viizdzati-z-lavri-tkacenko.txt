Попри заяви про брак часу, представники УПЦ МП продовжують вивозити майно з приміщень.

Про це в ефірі телемарафону "Єдині новини" повідомив міністр культури та інформаційної політики Олександр Ткаченко, передає Укрінформ.
"Від представників УПЦ МП були листи до заповідника "Києво-Печерська лавра" стосовно того, що вони не встигають виїхати до 29 березня. Але процес виїзду відбувається: це може засвідчити будь-який перехожий у Лаврі. Вивозять бойлери, стільці, столи", - зазначив міністр.

Відео: телемарафон "Єдині новини"
За його словами, державні органи контролюють процес переїзду, зокрема, МВС та СБУ здійснюють перевірки на виїзді з Лаври.
Також Ткаченко сказав, що заяви представників УПЦ про відсутність нового місця для складування накопиченого за 35 років майна не відповідають дійсності: "бойлери ж перевозять кудись". Водночас очільник МКІП зауважив, що "не брати облаштували приміщення, а прихожани, які жертвували Лаврі, і вивіз того майна порушує законні запитання".
Заразом міністр нагадав, що на території Лаври продовжує працювати Міжвідомча комісія, яка має зафіксувати стан збереження нерухомого та рухомого майна - музейних експонатів, які також були в користуванні УПЦ МП. За його словами, щойно комісія завершить свою роботу – можна буде чітко казати про порушення.
"Наголошу, що всі питання вирішуватимуться, згідно з законом, у конкретний послідовний спосіб", - сказав очільник МКІП.
Як повідомлялося, Національний заповідник «Києво-Печерська лавра» 10 березня направив Свято-Успенській Києво-Печерській Лаврі (Чоловічому монастирю) УПЦ МП попередження про розірвання Договору № 2 від 19 липня 2013 року про безоплатне користування релігійною організацією культовими будівлями та іншим майном на підставі виявлених Міжвідомчою робочою групою порушень умов договору. Згідно з ним, представники УПЦ МП мають полишити приміщення Лаври до 29 березня.