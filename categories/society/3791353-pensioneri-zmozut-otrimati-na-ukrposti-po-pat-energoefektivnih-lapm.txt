За наявності пенсійного посвідчення пенсіонери зможуть додатково отримати 5 світлодіодних лампочок у відділеннях АТ "Укрпошта".

Про це в Телеграмі за підсумками засідання уряду написав постійний представник Кабінету Міністрів у Верховній Раді Тарас Мельничук, передає Укрінформ.
"Внесено зміни до Порядку реалізації експериментального проєкту щодо створення сприятливих умов для забезпечення ефективного споживання електричної енергії в Україні. Впроваджено додаткову можливість отримання пенсіонерами по пʼять світлодіодних ламп на одну фізичну особу безпосередньо у відділеннях поштового звʼязку АТ «Укрпошта» за наявності пенсійного посвідчення", - йдеться у повідомленні.
Очікується, що таке рішення дозволить пришвидшити процес видачі лампочок реципієнтам перед початком осінньо-зимового періоду підвищених навантажень на енергосистему України.
Як повідомлялося, програма з обміну ламп розжарювання на LED-лампи стартувала 31 січня 2023 року та реалізується в усіх регіонах України, крім зони бойових дій та тимчасово окупованих територій.
Програма є складовою підтримки Європейським Союзом української енергетичної системи та має на меті надати українцям безкоштовно 50 млн лампочок. Фінансування на закупівлю 30 млн ламп уже надав ЄС, ще 5 млн – уряд Франції.
Фото Андрія Крамара