У Міністерстві охорони здоров’я України надали поради, як підтвердити щеплення, зроблені за кордоном.

Як передає Укрінформ, про це МОЗ повідомило у Телеграмі.
"Все більше українців, які внаслідок війни виїхали за кордон, повертаються додому. У багатьох із них виникає питання, як підтвердити щеплення, зроблені за кордоном, після повернення в Україну", - йдеться у повідомленні.
Особам, які отримують визнані ВООЗ щеплення, мають видати міжнародне свідоцтво про щеплення за визначеною формою. МОЗ опублікувало інфографіку, як має виглядати свідоцтво та яка інформація має бути в ньому вказана.



"Важливо! Коли ви приїдете в Україну, надайте отриманий за кордоном сертифікат сімейному лікарю або педіатру. Лікар внесе інформацію до електронної системи охорони здоров'я (ЕСОЗ)", - заважили у міністерстві.
Як повідомляв Укрінформ, для здійснення планових щеплень переміщеним особам варто звернутися до найближчого медичного закладу.