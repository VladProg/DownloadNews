У Боярці на Київщині, рідному місті загиблого фотодокументаліста Макса Левіна, відкрили виставку про злочини росії проти медіа в Україні. Символічно, що це відбулося 7 липня - в день народження Левіна, який загинув від рук російських загарбників у березні.

Про це йдеться у повідомленні на Телеграм-каналі Національної спілки журналістів Spilkanews, передає Укрінформ.
На фото - ті, завдяки кому світ знає про війну росії проти України: медійники, які загинули, були поранені, опинилися під обстрілами, в полоні або зазнали переслідувань від початку повномасштабного вторгнення, зазначають організатори проекту.
За інформацією НСЖУ, 33 журналісти загинули з 24 лютого 2022 року.
Як повідомлялося, фотожурналіст Макс Левін висвітлював російсько-українську війну 2022 року.
Зв'язок із Левіним був втрачений 13 березня, коли він поїхав у село Гута-Межигірська Вишгородського району Київської області документувати наслідки російської агресії.
1 квітня після тривалих пошуків поліція виявила тіло фотожурналіста з вогнепальними пораненнями. За даними прокуратури, Левіна вбили військовослужбовці збройних сил рф двома пострілами зі стрілецької зброї.
За особисту мужність і самовіддані дії, виявлені під час висвітлення російської агресії, 3 квітня Левін був посмертно нагороджений орденом "За мужність" III ступеня.
Фото: Телеграм SPILKA News