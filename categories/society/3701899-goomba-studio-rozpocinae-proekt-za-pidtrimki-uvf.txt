Допомагати блогерам-початківцям, знімати документальні фільми, робити креативні ролики та фотосесії планує Goomba Studio. Послуги для військових будуть безкоштовними.

Нова студія почала роботу в Києві, її засновниками стали відомі українські журналісти та спеціалісти зі стратегічних комунікацій Наталя Іщенко (Гумба) та Сергій Моругін.
Проєкт створено за підтримки «Українського ветеранського фонду». Єдиний син Наталі та Сергія, Астамур, загинув влітку 2022 року на фронті.

«Маємо боротися так, як можемо і вміємо. Ми будемо допомагати українським користувачам запускати власні блоги, будемо знімати фото та відео - для військових безкоштовно. Вже почали роботу над документальним фільмом про героїв, що загинули. Таким буде наш вклад в перемогу», - каже Наталя.

«Завдяки гранту УВФ, Goomba Studio має сучасне технічне обладнання. Будемо працювати, надаючи якісні послуги, насамперед нашим військовим та роблячи якісні проєкти, необхідні для інформаційного спротиву», - наголошує Сергій.
27 квітня засновники Goomba Studio провели презентацію, де розповіли більше про свої творчі плани та поставлені перед собою завдання.

Більше про Goomba Studio та послуги, що надає компанія, можна дізнатися на сайті www.goomba.studio.