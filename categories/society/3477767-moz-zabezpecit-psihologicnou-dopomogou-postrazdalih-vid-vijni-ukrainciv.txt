Кабінет Міністрів ухвалив постанову про утворення міжвідомчої координаційної ради з питань охорони психічного здоров’я та надання психологічної допомоги особам, які постраждали внаслідок збройної агресії рф.

Про це повідомляє Міністерство охорони здоров'я, передає Укрінформ.
"Під співголовуванням віцепрем’єр-міністра – міністра з питань реінтеграції тимчасово окупованих територій України та міністра охорони здоров’я України утворено міжвідомчу координаційну раду з питань охорони психічного здоров’я та надання психологічної допомоги особам, які постраждали внаслідок збройної агресії рф", - йдеться у повідомленні.
Міжвідомча координаційна рада буде консолідувати органи влади для поліпшення їх міжвідомчої взаємодії у питаннях формування та реалізації державної політики у сфері охорони психічного здоров’я, оперативного прийняття рішень з питань надання психологічної допомоги постраждалому населенню та розв'язання проблем, пов’язаних із наданням такого виду допомоги на рівні держави.
У МОЗ наголосили, що від початку війни в Україні зростає чисельність людей, які постраждали від агресивних і насильницьких дій та потребують комплексної психологічної допомоги. Також, окрім постійної загрози фізичних травм під час війни, багато українців переживають травми психологічні.
Особливо вразливі військовослужбовці, які брали безпосередню участь у бойових діях; працівники правоохоронних органів; особи, залучені до ліквідації наслідків бойових дій; внутрішньо переміщені особи; особи, які постраждали від сексуального насильства, пов’язаного з конфліктом; ті, хто пережив втрату близької людини, та інші категорії.
Відтак виникла необхідність забезпечення координації дій у питаннях єдиного підходу до надання психологічної допомоги цим особам та їх підтримки з боку держави.
Як повідомлялося, 24 лютого російська федерація розпочала новий етап війни проти України – повномасштабне вторгнення. російські загарбники обстрілюють та бомбардують мирні міста й села України, катують і вбивають мирне населення. Сили оборони України чинять запеклий опір російським загарбникам. Станом на 7 травня українські військові знищили близько 25 100 росіян, 1 122 танки, 2 713 бойових броньованих машин, 199 літаків, 155 гелікоптерів та іншу російську військову техніку.