Мешканці тимчасово окупованих територій можуть вʼїхати на контрольовану Україною територію на підставі свідоцтва про народження.

Про це йшлося на проведеній віцепрем’єр-міністром Іриною Верещук нараді, присвяченій проблемним питанням документування громадян України, які виїжджають із тимчасово окупованих територій (ТОТ), передає Укрінформ із посилання на сайт міністерства.
«Зокрема, йшлося про можливість в’їзду з ТОТ на підконтрольну територію українських громадян, які не мають паспорта України. За результатами наради Держприкордонслужбою було надано відповідне роз’яснення. Так, громадяни України, яким виповнилося 18 років і які виїхали з ТОТ, можуть вʼїхати в Україну на підставі свідоцтва про народження», - йдеться у повідомленні.
Подальше оформлення документів таким особам буде здійснюватися на підставі перевірки інших документів та проведення відповідної ідентифікації особи.
Як повідомлялося, понад 83 тисячі громадян у межах обов’язкової евакуації перемістилися з Донецької області до безпечних регіонів за 11 місяців. З Харківщини за 10 місяців виїхали понад 25 тисяч громадян. З нещодавно звільнених територій Херсонщини за 8 місяців евакуювалася більш ніж 31 тисяча людей.
Евакуація здійснюється безкоштовно. Для попереднього запису необхідно звернутися до місцевих органів влади. Також про бажання евакуюватися можна повідомити на цілодобову гарячу лінію Мінреінтеграції: 15-48. Для повідомлень через месенджери WhatsApp/Telegram/Viber діє номер: (096) 078-84-33.