Міністерство освіти та науки та організація Save the Children розроблять дорожню карту з відновлення освітньої інфраструктури в Україні.

Як повідомляє Міністерство освіти та науки, про це міністр освіти і науки Сергій Шкарлет домовився під час зустрічі з директором організації Save the Children Пітером Волшером, передає Укрінформ.
«Обговорили шляхи створення доступного та безпечного освітнього середовища в межах Декларації про безпеку шкіл (ДБШ), а також подальшу співпрацю щодо підтримки учнів і вчителів (як внутрішньо переміщених осіб і біженців, так і тих, хто наразі залишився в місцях активних бойових дій). Домовилися про створення групи, яка розроблятиме дорожню карту ключових напрямів у післявоєнний час відновлення та розбудови України», – зазначив Шкарлет.

Серед напрямів: відновлення пошкодженої та зруйнованої інфраструктури; повернення вимушено переміщених учасників освітнього процесу (як із регіонів України, так і з-за кордону); продовження політики реформування сфери освіти на різних рівнях.

Як повідомлялося, міністр освіти та науки Сергій Шкарлет провів зустріч з головою представництва ЮНІСЕФ в Україні Муратом Шахіном. Зокрема, обговорювалися проєкти підтримки освітян, які вже реалізуються та можуть бути ініційовані в Україні за сприяння ЮНІСЕФ.
Фото: mon.gov.ua