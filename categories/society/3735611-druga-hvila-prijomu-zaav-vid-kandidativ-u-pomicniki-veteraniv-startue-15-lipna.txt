15 липня розпочинається друга хвиля прийому заяв на конкурсний відбір від кандидатів на посади помічників ветеранів.

Про це повідомляє пресслужба Міністерства у справах ветеранів, передає Укрінформ.
«Процедура відбору кандидатів до корпусу помічників ветерана розбита на три етапи. Перший уже завершується, другий стартує 15 липня, за тиждень прийде час третього. Це зроблено для того, щоб усіх відібраних на конкурсній основі осіб одразу відправляли на фахове тритижневе навчання у центри ветеранського розвитку, що розпочнеться 1 серпня. Далі триватиме їхнє працевлаштування у сервісних офісах громад, що взяли участь у експерименті, та закріплення ветеранів за своїм помічником», - йдеться у повідомленні.
Зазначається, що в межах пілотного проєкту розраховане максимальне навантаження на одного помічника становитиме до 100 ветеранів.
Генеральна директорка Директорату стратегічного планування та європейської інтеграції Мінветеранів Світлана Березіна зауважила, що цей показник корегуватиметься за результатами апробації. Надалі у загальнодержавній моделі його зменшать або збільшать, оскільки в цій роботі дуже активно залучатимуть цифрові інструменти, які сприяють автоматизації та спрощенню офісного функціонала.
Загалом, за словами Березіної, очікується залучення до реалізації проєкту 400 помічників. Якщо вдасться залучити більшу кількість достойних кандидатів відповідно до результатів рейтингування, вони потраплять у резервний пул, який зможе взяти участь уже в загальнодержавному масштабуванні інституту помічника ветерана у 2024 році.
Крім того, додала Березіна, є перспектива запровадження нової спеціальності «фахівець із супроводу ветерана» на вільному ринку праці. Тоді всі охочі зможуть вчитися у вишах і долучатися до такої діяльності.
Як повідомлялося, у Вінницькій, Дніпропетровській, Львівській та Миколаївській областях 1 липня розпочався прийом заяв на конкурсний відбір кандидатів на посади помічників ветеранів.