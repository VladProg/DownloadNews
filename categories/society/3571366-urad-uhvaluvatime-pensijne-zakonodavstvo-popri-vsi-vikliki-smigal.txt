Запровадження накопичувальної пенсії в Україні залишається пріоритетом Кабінету Міністрів.

Про це Прем‘єр-міністр Денис Шмигаль заявив під час пресконференції в Києві, повідомляє кореспондент Укрінформу.
"Накопичувальна пенсія і надалі залишається пріоритетом нашого уряду. Ми працюємо і з Верховною Радою, і з профільним комітетом. Переконаний, найближчим часом ми будемо ухвалювати пенсійне законодавство, не зважаючи на всі виклики, які сьогодні стоять перед нами", – сказав керівник уряду.
На його думку, такий крок трансформує Україну і дасть можливість українським пенсіонерам почуватися гідно.
Як повідомлялося, з 1 березня для 10,2 млн українців пенсії та соціальні виплати підвищені на 14%. У квітні Мінсоцполітики здійснило автоматичний перерахунок для непрацюючих людей. Із жовтня 2022 року мінімальна пенсійна виплата в Україні становитиме 3 тис. грн.