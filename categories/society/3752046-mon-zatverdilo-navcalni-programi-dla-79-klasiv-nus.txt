Міністерство освіти та науки затвердило модельні навчальні програми для 7-9 класів Нової української школи.

Про це повідомляється на сайті міністерства, передає Укрінформ.
"Міністерство освіти і науки України затвердило модельні навчальні програми для 7–9 класів Нової української школи. За цими програмами 2023/2024 навчального року почнуть навчатися сьомі класи, які пілотують Стандарт базової середньої освіти", - йдеться у повідомленні.
Також зазначається, що школи можуть користуватися програмами у класах, у яких вчаться представники національних меншин, для вивчення української та своїх рідних мов.
Перелік усіх модельних навчальних програм для 5–9 класів НУШ оприлюднений на сайті Міністерства освіти та науки.
Як повідомляв Укрінформ, перехід на 12-річну систему шкільної освіти в Україні – як частина реформи НУШ – має відбутися у 2027 році згідно із законом "Про освіту", і про прискорений перехід на 12-річку наразі не йдеться.