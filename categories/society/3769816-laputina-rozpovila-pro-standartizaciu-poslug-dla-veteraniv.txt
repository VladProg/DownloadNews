Міністерство у справах ветеранів займається стандартизацією послуг для ветеранів та формує реєстр їх надавачів.

Про це під час брифінгу в Житомирі за підсумками Конгресу місцевих та регіональних рад при Президентові України розповіла міністерка у справах ветеранів Юлія Лапутіна, передає Укрінформ.
«Із 2014 року, коли розпочалася війна, фактично жодна державна інституція не відповідала за ветеранську політику. Громадський сектор став дуже активним у плані надання послуг ветеранів, але вони не були стандартизовані. Ми, як держава, хочемо виставити стандарт надання послуг, сформувати реєстр надавачів послуг будь-якої форми власності. Відповідно до стандартизації, якщо відповідаєш критеріям, можна отримати фінансування і грантову підтримку. Наше завдання, як держави, контролювати ефективність надання послуг», - зазначила Лапутіна.
За її словами, результати проведених досліджень щодо потреб ветеранів показали, що вони змінилися у порівнянні з тими, які були до початку широкомасштабного вторгнення.
Міністерка додала, що нині серед ключових потреб ветеранів, які готуються до демобілізації, – це переживання через те, щоб не бути покинутими.
«Коли така людина повертається у свою громаду, а її родина в Польщі, її підприємство закрилося через війну, її житло зруйноване, хто зустріне таку людину і куди їй піти. Тут існує потреба, щоб громада до цього поставилася правильно, а з іншого боку - саме помічник ветерана буде тією особою, до якої має звернутися ветеран», - зауважила Лапутіна.
Щодо інших потреб ветеранів, то йдеться про можливість отримати інструменти для відновлення свого бізнесу, протезування та якісна реабілітація, рекреаційні послуги під час відпусток та працевлаштування.
Як повідомляв Укрінформ, Лапутіна під час першого Регіонального ветеранського форуму «Об'єднані гідністю заради майбутнього» презентувала єдину державну ветеранську політику.