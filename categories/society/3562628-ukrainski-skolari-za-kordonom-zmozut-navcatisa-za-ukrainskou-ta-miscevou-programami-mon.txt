Українські школярі, які на початок навчального року перебувають за кордоном, можуть долучитися до навчання за національною програмою за декількома формами.

Про це йдеться в брошурі про організацію навчання дітей, які тимчасово перебувають з родинами за кордоном та бажають продовжувати здобувати українську освіту, яку підготували Міністерство освіти і науки та Офіс віцепрем’єрки з питань європейської та євроатлантичної інтеграції, передає Укрінформ.
"Зважаючи на те, що у багатьох країнах Європи здобуття освіти у місцевих навчальних закладах є обов’язковим, Україна пропонує своїм громадянам різні форми навчання за національною програмою. Освітній процес може бути організовано у зручний для учня час дистанційно, паралельно зі здобуттям освіти у країні перебування", - йдеться у повідомленні на сайті МОН.
Зокрема, учні можуть: продовжити навчання у власній школі онлайн (якщо заклад освіти надає таку освітню послугу) або долучитися до дистанційного навчання в іншій школі України.
Також учні можуть здобувати освіту за індивідуальною формою - екстернатною або сімейною (домашньою) - у закладі загальної середньої освіти України, зокрема де дитина навчалася до виїзду за кордон. Можна звернутися до Міжнародної української школи (МУШ) для екстернатного навчання або до однієї з організацій, з якими МУШ співпрацює за кордоном, для навчання у вихідні дні.
Школярі можуть приєднатися й до очного навчання у класах або закладах для переселенців в країні перебування.
Окрім цього, у брошурі міститься інформація про освітні можливості для українських учнів та вчителів за кордоном, а також про ресурси з навчальними матеріалами, до яких надано безоплатний доступ. Завантажити брошуру можна за посиланням.
Інформацію щодо організації освіти за кордоном можна отримати і через освітній чатбот на платформі «Телеграм» або «Вайбер».
Як повідомлялося, в Україні 2400 закладів освіти постраждали від бомбардувань та обстрілів, 269 з них зруйновані повністю.