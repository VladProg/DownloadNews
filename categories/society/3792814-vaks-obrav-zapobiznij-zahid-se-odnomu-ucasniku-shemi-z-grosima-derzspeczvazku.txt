Вищий антикорупційний суд обрав запобіжний захід ще одному підозрюваному у справі щодо заволодіння 62 млн грн коштів Державної служби спеціального зв'язку та захисту інформації.

Як передає Укрінформ, про це Спеціалізована антикорупційна прокуратура повідомляє у Фейсбуці.
28 листопада за клопотанням прокурора САП слідчий суддя ВАКС обрав запобіжний захід колишньому директору державного підприємства, що підпорядковано Держспецзв’язку, який є підозрюваним у справі щодо заволодіння державними коштами у сумі понад 62 млн грн під час закупівлі Держслужбою засобів інформатизації, призначених для створення системи захищених реєстрів даних.

Суд частково задовольнив клопотання детективів Національного антикорупційного бюро України, погоджене прокурором САП, та застосував до указаного підозрюваного запобіжний захід у вигляді застави у розмірі 30 млн грн.
Також суд поклав на особу відповідні процесуальні обов’язки.
Як повідомляв Укрінформ, детективи НАБУ повідомили про підозру в заволодінні 62 млн грн голові Держспецзв'язку та захисту інформації, його заступнику та іншим службовим особам.
Підозрюються шестеро осіб: тодішні голова Держспецзв’язку Юрій Щиголь та його заступник; гендиректор та співробітник держпідприємства; власник групи компаній (організатор схеми) та один його працівник.
Їм інкримінують дії, передбачені ч. 5 ст. 191 Кримінального кодексу України (привласнення, розтрата майна або заволодіння ним шляхом зловживання службовим становищем).
За версією слідства, у 2021 році відбулася закупівля засобів інформатизації, призначених для створення системи захищених реєстрів даних. Переможцем закупівлі визначено компанію, підконтрольну організатору злочинної організації, яка поставила програмне забезпечення ДП "Українські спеціальні системи", що належить до сфери Держспецзв’язку, за завищеною вартістю.
За умовами договорів на постачання відповідного ПЗ та послуг державне товариство перерахувало у 2021-2022 роках понад 285 млн грн. Проте реальна вартість ПЗ, яке компанія придбала в іноземного виробника, становила 223 млн грн.
Різницю цих коштів, а саме понад 62 млн грн, учасники злочинної схеми вивели на рахунки підконтрольних компаній за кордоном з метою легалізації та розподілення між членами організованої групи.
22 листопада ВАКС обрав запобіжний захід Щиголю у вигляді тримання під вартою з альтернативою внесення застави у розмірі 25 млн грн.
Водночас за нього внесли заставу, і він вийшов із СІЗО.