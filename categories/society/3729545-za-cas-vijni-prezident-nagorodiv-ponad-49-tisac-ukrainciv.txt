Президент України Володимир Зеленський за час повномасштабної війни відзначив понад 49 тисяч українців високими державними нагородами.

Про це він розповів у своєму вечірньому відеозверненні, передає Укрінформ.
"Сьогодні у зверненні до спільноти Chatham House – це один із провідних світових, британських інтелектуальних центрів – я розказав про те, що підготовлені ще три нові укази, дуже важливі, про нагородження наших воїнів – 419 воїнів. Загалом за час повномасштабної війни державними нагородами вже відзначені понад 49 тисяч українців і українок", - сказав Президент.

Відео: ОП
Він подякував усім, хто боронить сьогодні Україну. "Дякую всім, хто зараз у бою, хто сьогодні теж дав нам найкращу новину – про просування вперед українських позицій. Слава вам, наші герої!", - наголосив Зеленський.
Як повідомляв Укрінформ, Сили оборони продовжують просуватися вперед на Таврійському напрямку. Тут російські війська за добу втратили вбитими і пораненими майже три роти, знищено 19 одиниць військової техніки.
Сили оборони України з 24 лютого 2022 року по 29 червня 2023 року ліквідували близько 227 тисяч 780 російських загарбників, зокрема 680 осіб - за минулу добу.