Служба безпеки України викрила нові схеми ухилення від призову.

Про це йдеться у повідомленні СБУ, передає Укрінформ.
"СБУ викрила нові схеми ухилення від призову: серед організаторів – член комісії Київського обласного бюро медико-соціальної експертизи", - йдеться у повідомленні.
Як зазначається, у ході слідчо-оперативних дій у декількох областях України викрито сімох організаторів оборудок. За гроші вони пропонували потенційним призовникам уникнути мобілізації на підставі підроблених документів про стан здоров’я та шляхом нелегального перетину кордону.
Середня вартість таких «послуг» становила від 2 до 8 тис. дол. Ціна залежала від кількості осіб і типу документа.

Так, на Київщині викрито членів Київського обласного бюро МСЕК, які за грошову винагороду оформляли групи інвалідності для чоловіків призовного віку.

У Вінницькій області знешкоджена група осіб, які підробляли для своїх «клієнтів» медичні довідки із реквізитами лікарень, що знаходяться на тимчасово окупованих територіях півдня та сходу України.

Серед організаторів схеми – викладач навчального закладу, лікар та «айтішник».

На Закарпатті затримано двох мешканців Рахівського району. Вони пропонували «ухилянтам» втекти до ЄС через річку, яка знаходиться на межі кордону. У вартість «послуг» також входили рятувальні жилети для «безпечного» перетину рубежу. Під час обшуків правоохоронці виявили:
мобільні телефони та комп’ютерну техніку із доказами незаконної діяльності; медичні документи із ознаками підробки; гроші, отримані злочинним шляхом.


Наразі триває розслідування для притягнення зловмисників до відповідальності за трьома статтями Кримінального кодексу України: ст. 332 (незаконне переправлення осіб через державний кордон України); ст. 364 (зловживання владою або службовим становищем); ст. 369-2 (зловживання впливом).

Заходи з викриття правопорушень проводили співробітники СБУ спільно з Національною поліцією і Держприкордонслужбою за процесуального керівництва органів прокуратури.
Як повідомлялось, за минулу добу прикордонники Мукачівського загону зупинили на державному кордоні 10 чоловіків призовного віку.