Цілеспрямоване убивство українського бізнесмена Олексія Вадатурського у Миколаєві від російського снаряда є однією з версій слідства.

Про це повідомив в ефірі телемарафону генпрокурор Андрій Костін, передає Укрінформ.
"Наразі дійсно одна із версій – це цілеспрямоване вбивство пана Вадатурського та його родини. Це одна з версій, яка зараз опрацьовується. Вже призначені декілька експертиз, були опитані понад 50 свідків", – сказав він.
Генпрокурор також пообіцяв оприлюднити інформацію про слідство у цій справі, щойно вона з’явиться.
Як повідомлялося, у Миколаєві внаслідок нічного ворожого обстрілу 31 липня загинули очільник агрохолдингу "Нібулон" Олексій Вадатурський і його дружина.
Олексій Вадатурський - український бізнесмен, Герой України, засновник і генеральний директор агрохолдингу «Нібулон», віцепрезидент Української зернової асоціації. Народився у 1947 році в с. Бендзари на Одещині.
ТОВ "СП "Нібулон" (Миколаїв) - один із найбільших операторів на зерновому ринку України. До початку російської агресії зернотрейдер мав 27 перевантажувальних терміналів та комплексів з прийому сільгоспкультур, а також потужності для одночасного зберігання 2,25 млн тонн продукції.