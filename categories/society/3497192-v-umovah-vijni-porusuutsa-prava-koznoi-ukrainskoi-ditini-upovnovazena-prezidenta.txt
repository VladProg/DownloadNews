Кожен з 7,5 мільйона українських дітей зазнає ушкодження та порушення її прав в умовах війни.

Про це на брифінгу заявила радник-уповноважена Президента з прав дитини та дитячої реабілітації Дар'я Герасимчук, повідомляє Укрінформ.
"Кожна з 7,5 млн українських дітей, навіть якщо не має тілесних ушкоджень, має ушкодження та порушення її прав. Прав на особисте життя та захист від посягання на нього, прав на захист від усіх форм фізичного та психологічного насильства. Прав на відпочинок та на дозвілля, освіту і родину. Права на захист від усіх форм сексуальної експлуатації та сексуальних розбещень. Прав на захист дитини від усіх форм експлуатації, що завдають шкоди будь-якому аспекту добробуту дитини. Захист від катувань та інших жорстоких, нелюдських або принижуючих гідність видів поводження чи покарань. Світ дорослих провалив цей день (Міжнародний день захисту дітей - ред.) щодо українських дітей, бо всі їхні права порушені війною", - сказала Герасимчук.

Вона зазначила, що Україна вже розпочала відновлювати процедуру національного усиновлення. Також забезпечено всі умови для того, щоб українські діти могли здобувати освіту в умовах війни.
За словами Герасимчук, вже забезпечено фінансову підтримку не лише родинам, що змушені були переміститися зі свого основного місця проживання, а й стало можливим отримання фінансової допомоги дітьми, що перемістилися без супроводу батьків.
"Вже зараз в усіх гілках влади від національного до місцевого рівня створені або створюються Координаційні штаби, робочі групи та інші міжвідомчі органи, які напрацьовують маршрути та пакети необхідних змін та реформ для забезпечення належного життя та здоров'я, а також захисту прав дітей у воєнний та післявоєнні часи. Вибудовується нова система захисту прав дітей", - зауважила Герасимчук.
Як повідомлялося, 1 червня відзначається Міжнародний день захисту дітей.
За даними ювенальних прокурорів, унаслідок повномасштабної збройної агресії російської федерації в Україні постраждало щонайменше 689 дітей, зокрема загинули 243 дитини, ще 446 були поранені.