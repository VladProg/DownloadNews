У Національному реабілітаційному центрі «Незламні» (UNBROKEN) на базі Першого медичного об’єднання Львова за рік встановили 100 безкоштовних протезів.

Про це у Фейсбуці повідомив міський голова Львова Андрій Садовий, передає Укрінформ.
«За рік у реабілітаційному центрі UNBROKEN українці, які постраждали від війни, отримали понад 100 нових протезів. Є кілька протезованих військових, які вже повернулись на фронт. Проєкту ще нема й року, але результати неймовірні», - написав Садовий.
Мер Львова додав, що у реабілітаційному центрі є тренувальний спортзал для пацієнтів, які отримали нові кінцівки. Тут вони завдяки інструкторам та за допомогою сучасних тренажерів навчаються ходити, стрибати, відчувати себе і своє тіло.
Як повідомляв Укрінформ, у вересні 2022 року у Львові, в Національному реабілітаційному центрі «Незламні» відкрили мобільну майстерню протезування, де виготовлятимуть сучасні протези для людей, які постраждали від війни. Все необхідне обладнання, комплектуючі до протезів та матеріали одного з найкращих у світі виробників - німецької компанії «Ottobock» - надала Мальтійська служба допомоги за підтримки уряду Німеччини та МОЗ України.
Фото: Андрій Садовий