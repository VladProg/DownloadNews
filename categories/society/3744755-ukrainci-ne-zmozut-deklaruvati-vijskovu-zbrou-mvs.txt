Після прийняття законопроєкту про порядок отримання декларування і поводження з вогнепальною зброєю українці не зможуть задекларувати вибухонебезпечні речовини та гранатомети.

Про це поінформував заступник міністра внутрішніх справ Богдан Драпʼятий, повідомляє пресслужба МВС, передає Укрінформ.
«Громадянин зможе задекларувати такі види зброї, як бойовий пістолет, як автомат, як снайперська гвинтівка відповідного калібру. Водночас зброя, яку ми називаємо військовою, а також гранатомети, кулемети і вибухонебезпечні речовини задекларувати неможливо», - заявив Драпʼятий.
За його словами, цей законопроєкт покликаний захистити громадян від кримінальної відповідальності.
Заступник міністра розповів, що іншою метою цього законопроєкту є посилення контролю з боку органів державної влади за обсягом відповідної зброї.
«Якщо громадянин України має незареєстровану зброю, він повинен звернутися до підрозділів поліції із цією зброєю, задекларувати її в органах Національної поліції. Поліція візьме на облік цю зброю і поверне її громадянину на період воєнного стану. Але після завершення воєнного стану громадянин повинен буде здати всю зброю назад, органам держави, зокрема поліції», - сказав він.
Як повідомлялося, 25 липня Кабінет Міністрів схвалив проєкт закону «Про внесення змін до Закону «Про забезпечення участі цивільних осіб у захисті України» щодо вдосконалення порядку отримання, декларування і поводження з вогнепальною зброєю».