Міністерство юстиції України подало позовну заяву до Вищого антикорупційного суду про застосування санкцій до колаборанта Володимира Сальдо.

Як передає Укрінформ, про це інформує пресслужба відомства.
“13 квітня 2023 року Міністерством юстиції України подано до Вищого антикорупційного суду позовну заяву про застосування санкції, передбаченої пунктом 1-1 частини першої статті 4 Закону України «Про санкції» до Сальдо Володимира Васильовича, 12 червня 1956 року народження, громадянина України”, - ідеться в повідомленні.
Санкція статті передбачає стягнення активів у дохід держави Україна.
Сальдо в період окупації Херсона очолював т.зв. військово-цивільну адміністрацію Херсонської області.
Як повідомлялося, 12 квітня Міністерство юстиції подало позов у Вищий антикорупційний суд про застосування санкцій до ПАТ “Московська біржа ММВБ-РТС”.