Переможців радіодиктанту національної єдності мають визначити у грудні.

Про це сказала виконавча продюсерка Українського Радіо, координаторка проєкту “Радіодиктант національної єдності” Юлія Шелудько під час брифінгу в Медіацентрі Україна-Укрінформ.
"Минулого року кількість робіт була значно меншою, ніж цього року. Станом на зараз, це вже кілька десятків тисяч. Але ми ще досі очікуємо на листи паперові. Бо їх ще присилають. Вони з грифом сьогоднішньої дати можуть до нас надходити. Я розумію, що це може бути також чимала кількість, і це однозначно перевершило всі рекорди", - сказала Шелудько.
Вона зазначила, що всі листи перевіряються, і поміж них обирають переможців, тих, у кого немає помилок в тексті, або кілька помилок. За її словами, таких людей визначать десь у грудні і нагородять символічними призами.
Шелудько зауважила, що торік було нагороджено 16 людей, з них одна людина написала диктант без жодної помилки, а інші допустили лише по одній помилці.
Також вона відзначила, що вперше цього року авторкою тексту була жінка - Ірина Цілик, чий текст був дуже влучний, душевний та розчулив до сліз багатьох людей.
"Ірина Цілик дуже влучно обрала тему. Ми в жодному разі ніколи жодному з авторів не кажемо про що писати, це суто вибір автора. Ми можемо просити зробити текст, наприклад, не більше ніж 200 слів, для того, щоб всі встигли за відведений час його написати. Але тему автори обирають самостійно. От Ірина Цілик обрала тему "Твій дім", яка тригернула справді багатьом", - сказала Шелудько.
Координаторка проєкту зазначила, що з кожним роком збільшується кількість людей, які хочуть долучитися до написання диктанту, і його пишуть не тільки українці, а й люди інших національностей, які знають українську.
"Цього року дуже багато українців змушені були виїхати з України, і облаштовуватися в різних державах, де вони, власне кажучи створили свої осередки, і писали радіодиктант. Для них це можливість поспілкуватися між собою, можливість відчути себе єдиними з Україною", - додала Шелудько.
Як повідомлялося, по всій Україні у День української писемності відбувся XII Радіодиктант національної єдності. Написання Радіодиктанту-2022 було адаптовано до умов воєнного часу. В різних країнах світу були облаштовані студії для написання диктанту для вимушених переселенців та українців, які живуть закордоном.