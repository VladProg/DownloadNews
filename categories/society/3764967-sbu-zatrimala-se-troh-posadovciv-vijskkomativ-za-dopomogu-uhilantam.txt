СБУ ліквідувала в різних регіонах ще кілька схем ухилення від мобілізації, зокрема викрила трьох посадовців військкоматів і двох співробітників військово-лікарської комісії.

Як передає Укрінформ, про це СБУ повідомляє у Фейсбуку.
Зловмисники за гроші допомагали військовозобов’язаним уникнути призову та виїхати з України на підставі підроблених документів або в обхід контрольно-пропускних пунктів. Вартість таких послуг становила від 500 до 8,5 тис. доларів. Сума залежала від терміновості та способу втечі за кордон.
Зазначається, що завдяки оперативному реагуванню СБУ вдалося запобігти нелегальному виїзду до країн Євросоюзу більше сотні потенційних призовників.

Так, у Києві затримали двох громадян однієї з країн Південного Кавказу, які продавали підроблені документи про багатодітне батьківство чи волонтерську діяльність. Також зловмисники виводили своїх клієнтів за кордон через заздалегідь підготовлені лісові стежки на Закарпатті.
У Львівській області військові контррозвідники затримали посадовицю відділення рекрутингу та комплектування райвійськкомату, яка вимагала 17 тис. доларів США у двох працівників місцевого підприємства.
В Івано-Франківській області затримали начальника одного з районних військкоматів. За хабарі він списував місцевих чоловіків з військового обліку за станом здоров’я.
На Черкащині повідомили про підозру секретарю районної військово-лікарської комісії, який торгував фіктивними довідками про наявність тяжких захворювань. До незаконної діяльності він залучив свого колегу – лікаря ВЛК.
У Кіровоградській області затримали посадовця райвійськкомату, який у змові з членами ВЛК підробляв медичні висновки і продавав їх військовозобов’язаним.
На Одещині за матеріалами СБУ 5,2 року тюрми отримав чоловік, який намагався переправити за кордон групу ухилянтів поза пунктами пропуску.
Як повідомляв Укрінформ, Служба безпеки України затримала заступника начальника Херсонського військкомату і голову військово-лікарської комісії в Івано-Франківській області, які допомагали чоловікам призовного віку ухилятись від мобілізації.