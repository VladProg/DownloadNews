Бізнесмена Ігоря Коломойського доставили до Київського апеляційного суду, де розпочався розгляд скарги на обрання йому запобіжного заходу у вигляді тримання під вартою з можливістю внесення застави у розмірі майже 510 млн грн у справі щодо легалізації понад пів мільярда гривень ПриватБанку.

Як повідомляє кореспондент Укрінформу, Коломойський перебуває у спеціальному прозорому боксі, підтримати його прийшли телеведучі телеканалу "1+1" Наталія Мосейчук, Алла Мазур, Юрій Горбунов, а також ексміністр культури Олександр Ткаченко.
На запитання журналістів, як він почувається, Коломойський сказав, що добре. Також він зазначив, що не спілкується з представниками влади, оскільки у нього відібрали телефон.
Скаргу розглядає колегія суддів під головуванням Віктора Глиняного.
У залі суду перебувають прокурор у справі Павло Олеша і адвокати підозрюваного.
На початку засідання суд задовольнив клопотання захисту про те, щоб Коломойський під час судового засідання перебував не у спеціальному прозорому боксі, а поруч зі своїми адвокатами.
Суд також задовольнив клопотання про те, щоб у судовому засіданні по зуму взяв участь особистий лікар Коломойського, який перебуває у Швейцарії. Адвокат аргументував це клопотання поганим станом здоров'я свого підзахисного.
Як повідомляв Укрінформ, колишньому бенефіціарному власнику ПриватБанку Ігорю Коломойському повідомили про підозру за двома статтями Кримінального кодексу: ст. 190 (шахрайство) та ст. 209 (легалізація (відмивання) майна, одержаного злочинним шляхом).
2 вересня Шевченківський районний суд Києва ухвалив рішення про призначення Коломойському запобіжного заходу у вигляді тримання під вартою до 31 жовтня з альтернативою у вигляді внесення застави у розмірі 509 млн 960 тис. грн. Коломойський перебуває у слідчому ізоляторі СБУ.
Працівники Бюро економічної безпеки і Служби безпеки інкримінують йому легалізацію упродовж 2013-2020 років понад пів мільярда гривень шляхом виведення їх за кордон з використанням інфраструктури підконтрольних банківських установ.
За даними правоохоронців, було створено кредитні зобовʼязання товариства вже безпосередньо перед бізнесменом, та всі подальші перерахування заборгованості цього товариства надходили на особистий рахунок Коломойського.
Уже 15 вересня БЕБ оголосило Коломойському нову підозру. Йому інкримінують організацію підробки документів на переказ коштів, заволодіння чужим майном, вчинене організованою групою, в особливо великих розмірах, а також набуття та розпорядження майном, щодо якого фактичні обставини свідчать про його одержання злочинним шляхом.
Досудове розслідування встановило, що Коломойський організував та очолив організовану групу, до складу якої також входив керівник столичної філії ПриватБанку та інші службові особи філії і головного офісу ПриватБанку.
Група розробила план, спрямований на заволодіння коштами ПриватБанку. Він полягав у штучному створенні видимості внесення готівки від імені Коломойського до каси головного офісу банку, облікування її, оформлення перевезення неіснуючої готівки інкасаторами.
Таке штучне внесення готівкових коштів від імені Коломойського відбувалося від 26 березня 2013 року по 18 лютого 2014 року – на загальну суму 5 млрд 878 млн грн.
16 вересня Шевченківський райсуд столиці переобрав запобіжний захід Коломойському, який отримав нову підозру за трьома статтями у справі про заволодіння 5,8 млрд грн. Зокрема, суд змінив запобіжний захід у частині застави, встановивши її розмір у сумі 3 млрд 891 млн грн.