У Світловодську Кіровоградської області попрощалися з медиком полку «Азов» Юлією Зубченко ("Сирена"), яка загинула у травні на Азовсталі.

Про це повідомляє Світловодська міська рада, передає Укрінформ.
Як зазначається, провести захисницю в останню путь прийшли рідні, близькі, просто небайдужі земляки. Приїхали і її побратими та посестри, визволені з полону.






На Кіровоградщині попрощалися з медиком «Азова», яка загинула на Азовсталі / Фото: Світловодська міська територіальна громада


































Юлія Зубченко народилась 12 січня 1995 році у Світловодську. Навчалась у Кременчуцькому медичному коледжі, де здобула спеціальність фельдшерки. У 2019 році закінчила Національний фармацевтичний університет у Харкові за фахом "провізор". У грудні 2020 року Зубченко підписала контракт із Нацгвардією і приєдналася до полку «Азов».
8 травня 2022 року вона загинула на Азовсталі внаслідок влучання авіаційної бомби в бункер.
Тіло тривалий час не могли повернути через складну ситуацію у Маріуполі.
Указом Президента від 28 липня 2022 року Юлію Зубченко нагороджено орденом «За мужність» ІІІ ступеня (посмертно).
У жінки залишився 7-річний син, якого тепер виховують її батьки.
Як повідомлялося, 9 березня у Кропивницькому провели в останню путь чотирьох захисників.