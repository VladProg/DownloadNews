Для загальнонаціонального голосування онлайн за кандидатів до антикорупційної ради при Міноборони використовується система рейтингового інтернет-голосування, яка була передана Національному агентству з питань запобігання корупції (НАЗК) у рамках реалізації проєкту міжнародної технічної допомоги.

Про це йдеться у відповіді НАЗК на інформаційний запит Укрінформу.
“Для організації процесу формування складу Громадської антикорупційної ради при Міністерстві оборони України міністерство звернулося до Національногоагентства з проханням розглянути можливість щодо використання системи рейтингового інтернет-голосування (далі – система), яка була передана Національному агентству в рамках реалізації проєкту міжнародної технічної допомоги "Підтримка організацій-лідерів у протидії корупції в Україні "Взаємодія". За погодженням із розробником системи Національне агентство надало Міністерству оборони України сирцевий код та документацію на систему, а також забезпечило технічну консультаційну підтримку фахівців міністерства з питань її використання”, - зазначили в агентстві.
При Міноборони України працюватиме громадська антикорупційна рада, голосування за кандидатів відбудеться 24 березня. За його результатами з-поміж 29 кандидатів буде обрано 15 членів ради строком на один рік.
Громадяни України зможуть проголосувати за членів антикорупційної ради у п‘ятницю з 8:00 до 20:00. Посилання на платформу НАЗК для голосування буде оприлюднено впродовж доби.
Загалом для участі в конкурсі до складу антикорупційної ради попередньо подали заявки 53 кандидати, вичерпний перелік необхідних документів надали 29 претендентів.
Громадська антикорупційна рада створюється для активнішої участі громадськості у забезпеченні оцінки корупційних ризиків у МОУ та формування відповідних антикорупційних заходів.