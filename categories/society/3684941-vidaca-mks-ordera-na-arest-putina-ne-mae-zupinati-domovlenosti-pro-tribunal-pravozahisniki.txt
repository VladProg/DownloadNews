Видача Міжнародним кримінальним судом ордера на арешт президента рф володимира путіна не замінює і не має зупиняти домовленості про створення міжнародного трибуналу.

Про це заявила на брифінгу у Медіацентр Україна — Укрінформ виконавча директорка ГО «Центр громадянських свобод» Олександра Романцова.
"Ми розуміємо, що перелік злочинів, які рф вчиняє на території України, значно ширший. Міжнародний кримінальний суд, видавши ордер на арешт путіна, взяв до уваги найвищий за рангом злочин, у якому може бути доведена персональна відповідальність путіна... Але ми також розуміємо, що це не замінює і не має зупиняти домовленості про створення міжнародного трибуналу проти злочину агресії. У цьому процесі, у цій справі буде уже задіяно близько 20 людей - представників злочинної влади рф", - сказала Романцова.
За її словами, злочин агресії, який може розглядатися міжнародним трибуналом, - це більш ширше звинувачення і, окрім самого путіна, воно стосується усіх посадовців кремля, в тому числі міністра закордонних справ рф сергія лаврова, "для якого дипломатичні зв'язки і поїздки значно важливіші, ніж для путіна, який сидить у своєму бункері".
Водночас Романцова зазначила, що для України рішення МКС, звісно, є дуже важливим і корисним, бо це міжнародне визнання злочинів росії, яке дає можливість говорити на міжнародному рівні про підтримку України.
"Ті країни, які ратифікували Римський статут і є членами МКС, мають заарештувати і направити путіна і львову-бєлову (марія львова-бєлова - уповноважена президента рф з прав дитини - ред.) до Гааги у випадку, коли в них є така можливість. На жаль, в історії є випадки, коли навіть країни-члени МКС не виконували це зобов'язання. Але ми розуміємо, що найголовніше це те, що є міжнародне визнання. Бо видача такого ордера означає, що суд має неспростовні докази, що ці люди винні у насильницькій депортації дітей. А депортація - це злочин проти людяності", - підкреслила Романцова.
Як повідомлялося, 17 березня Палата досудового провадження ІІ Міжнародного кримінального суду видала ордери на арешт президента росії володимира путіна та марії львової-бєлової, яка є уповноваженою президента рф з прав дитини. Їх підозрюють у воєнних злочинах - незаконній депортації та переміщенні населення, зокрема дітей, з тимчасово окупованої території України.
Усі країни-члени Міжнародного кримінального суду тепер юридично зобов'язані затримати і передати до суду путіна.
Слідчий комітет росії у відповідь порушив кримінальну справу стосовно прокурора і суддів Міжнародного кримінального суду за начебто "незаконне притягнення до відповідальності завідомо невинуватого" президента рф путіна.