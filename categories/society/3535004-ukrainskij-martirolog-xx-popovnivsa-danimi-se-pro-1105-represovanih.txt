До бази даних «Український мартиролог XX ст.» додали картки з інформацією ще про 1105 жертв репресій в Україні.

Як передає Укрінформ, про це інформує Державна архівна служба України у Фейсбуці.
“З початку липня 2022 року база даних "Український мартиролог XX ст." поповнилася картками ще про 1105 постраждалих осіб”, - ідеться в повідомленні.
Зазначається, що до бази додано дані з державних архівів Полтавської, Сумської та Хмельницької областей, опрацьовані Центральним державним електронним архівом України.
Таким чином, у зазначеній базі даних доступна інформація про 91 051 репресовану особу.
Ознайомитися з даними можна на офіційному вебпорталі Державної архівної служби України.
"Український мартиролог ХХ ст." – це інформаційно-пошуковий інтернет-проєкт, що містить стислу інформацію про жертви репресій 1920-1950-х років: фотопортрет або кілька фотографій (за наявністю), ім’я та коротка характеристика роду занять, дати життя, відомості щодо реабілітації, посилання на архів, де зберігаються архівно-слідчі справи та інші дотичні матеріали.
Фото: facebook.com/archives.ua