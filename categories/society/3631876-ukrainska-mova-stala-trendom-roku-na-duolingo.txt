Українську мову на платформі Duolingo протягом 2022 рік вивчають 1,3 млн осіб.

Про це повідомляє народний депутат України від партії "Європейська Солідарність" Микола Княжицький на сторінці у Фейсбуку, передає Укрінформ.

"Українська мова стала трендом 2022 року на Duolingo. Її почали вивчати понад 1,3 млн осіб", - написав він.
Княжицький зазначив, що зацікавленість українською мовою досягла піку наприкінці березня 2022 року та зберігається досі, зокрема, в Європі та на Сході.
"В Ірландії кількість тих, хто вивчає українську мову, зросла на 2229%, а в Польщі - на 1615%. Також українську вчать в Аргентині, Японії та В'єтнамі", - написав він.
Duolingo - це електронна платформа вивчення мови і краудсорсингового перекладу тексту, що має безкоштовну мобільну програму та вебсайт, де доступні для вивчення понад 30 мов у режимі онлайн.