Кожний учасник освітнього процесу зможе самостійно обирати онлайн чи офлайн форму навчання, залежно від безпекової ситуації.

Про це повідомив міністр освіти і науки Сергій Шкарлет на брифінгу після селекторної наради в Національному авіаційному університеті з приводу готовності закладів освіти до нового навчального року в умовах воєнного стану, яка відбулася за участю міністра внурішніх справ Дениса Монастирського, передає кореспондент Укрінформу.
"Кожний учасник освітнього процесу не має бути відсторонений від навчання. Якщо навіть одна дитина забажає навчатися онлайн, то вона буде навчатися онлайн", - наголосив він.
Зазначається, що найперше йдеться про школи. За словами Шкарлета, згідно з опитуванням, 50% батьків мають упередження щодо очного навчання в школах.
"Це право батьків, і це враховується в тих рекомендаціях, які МОН надало закладам освіти. Якщо батьки вважають, що дитина має навчатися онлайн, то так і буде", - підкреслив міністр.
Він також зазначив, що українська система освіти має всі необхідні інструменти задля здобуття знань в дистанційному режимі - і для повноцінного контакту з учнями, і для оцінювання їхніх навичок. У зв'язку з цим, "кожна громада може і має наскрізно забезпечувати навчання до 11 класу".
Загалом, як првідомив очільник МОН, із 12,8 тис. шкіл очну форму навчання планують реалізувати 3 тис., дистанційну - майже 5,7 тис., а змішану - 4 тис.
Як повідомляв Укрінформ, понад 40% закладів освіти всіх рівнів забезпечено укриттями, отже, вони готові до очного навчання.