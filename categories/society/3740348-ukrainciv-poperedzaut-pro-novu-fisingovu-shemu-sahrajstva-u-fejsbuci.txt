У Центрі протидії дезінформації при Раді національної безпеки і оборони попереджають про нову фішингову схему шахрайства у Фейсбуці і просять громадян не переходити за сумнівними посиланнями, зокрема таким: “Подивіться, хто загинув у ДТП…”.


Як передає Укрінформ, про це ЦПД повідомляє на своїй сторінці у Фейсбуці.
За інформацією ЦПД, у соцмережі Фейсбук зловмисники масово тегають публічні сторінки або надсилають користувачам спам-повідомлення з текстом: “Подивіться, хто загинув у ДТП, я думаю, ви його знаєте, так шкода…”.
Мета такої розсилки — змусити користувачів перейти за посиланням, щоб у подальшому заволодіти доступом до сторінок власників у соцмережі.
“У жодному разі не переходьте за посиланням сумнівного типу. Якщо ви отримали таке повідомлення, потрібно надіслати скаргу на допис та заблокувати джерело його розповсюдження”, - застерігають у ЦПД.

У разі, якщо ж ви стали жертвою шахраїв та втратили доступ до своєї сторінки у соцмережі потрібно звернутися до кіберполіції або інших компетентних органів.

Як повідомляв Укрінформ, у кіберполіції надали рекомендації, як не стати жертвою шахрайської схеми “Друг просить у борг у месенджері”. Зокрема радять переконатися, чи справді вашому товаришу потрібна фінансова допомога та зателефонувати йому.