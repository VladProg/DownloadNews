Конгрес Міжнародної федерації журналістів засудив діяльність прокремлівських засобів масової інформації щодо висвітлення теми повномасштабного вторгнення росії в Україну, наголосивши, що більшість російських медіа "розпалюють істерику та ненависть".

Як передає Укрінформ, про це Національна спілка журналістів України повідомляє в Телеграмі.
"Конгрес МФЖ засуджує позицію підконтрольних російській державі ЗМІ, які приховують і виправдовують війну російської федерації проти незалежної та суверенної України та свідомо вводять в оману громадян росії", - йдеться в повідомленні.
На Конгресі МФЖ наголошувалося, що саме ці платформи замовчують факт скоєння російськими військами в Україні численних воєнних злочинів і значні втрати армії рф, не згадують про те, що найбільш постраждалими є цивільні цілі: школи, лікарні, музеї та житлові будинки, а також що станом на сьогодні за час війни загинули 32 журналісти.
Зазначається, що Конгрес МФЖ одноголосно підтримав резолюцію, внесену на голосування Національною спілкою журналістів Великої Британії.
Як повідомлялося, 31 травня в столиці Оману – місті Мускаті розпочався 31-ий Конгрес Міжнародної федерації журналістів. Україну у МФЖ представляють Незалежна медіапрофспілка та Національна спілка журналістів України. Консолідовану позицію обох організацій преставляє український громадяський діяч і журналіст Сергій Штурхецький.