В Україні необхідно об’єднати дані та створити єдиний реєстр дітей, зниклих безвісти за особливих обставин, включно з примусово депортованими, переміщеними та зниклими дітьми під час військового вторгнення росії на територію України.

Про це заявила радниця – уповноважена Президента з прав дитини та дитячої реабілітації Дар’я Герасимчук під час засідання Ради з питань, пов’язаних із життям та безпекою дітей у воєнний та післявоєнний час, за участю Президента Володимира Зеленського, повідомляє Укрінформ з посиланням на пресслужбу глави держави.
«У нас понад 150 реєстрів. Згідно з нашим аналізом, десять основних реєстрів нам дають чітку картину, які діти де перебувають. Тому ми ставимо перед собою завдання створити спільний реєстр, який за персональним ідентифікатором відшукає всіх дітей. І ми зможемо сформувати поіменний перелік дітей, місце перебування яких ми не знаємо», – пояснила Герасимчук.
На основі цих даних, за її словами, також можна буде отримати докази геноциду українського народу, однією з ознак якого є насильницьке переміщення дітей з однієї національної групи в іншу.
Вона додала, що такий реєстр може бути створений на базі правоохоронного органу України.
Водночас Уповноважена глави держави підкреслила, що підписання президентом росії указу про спрощений режим отримання російського громадянства дітьми-сиротами та дітьми, позбавленими батьківського піклування, фактично є спробою легалізувати незаконне переміщення на територію рф українських дітей.
На засіданні Ради було наголошено на необхідності максимального використання міжнародних каналів для моніторингу стану дітей, депортованих до Росії, і документування тих злочинів, які скоюються щодо них.
Також в ОП зазначили, що до процесу повернення додому українських дітей потрібно залучати міжнародні організації.
У свою чергу, керівник ОП Андрій Єрмак повідомив, що найближчим часом в Офісі Президента відбудеться зустріч з представниками країн G20, на якій, серед іншого, розглядатиметься й проблема переміщення українських дітей.
Також в Офісі глави держави поінформували, що у межах Ради триває робота над підготовкою концепції інформаційно-комунікаційного порталу «Діти війни». На порталі в щоденному режимі оприлюднюватиметься інформація про те, скільки дітей загинуло та постраждало внаслідок бойових дій на території України.
Крім того, там розміщуватимуть інформацію про розшук дітей від Національної поліції України, дані дітей, які були депортовані на територію рф.
Зазначається, що на цьому порталі можна буде подати заяву на розшук дитини, яка загубилася або яку депортували, а також про інші злочини щодо дітей.
За даними ОП, облік дітей, які були тимчасово переміщені до європейських країн, почали вести лише 9 березня.
Заступниця міністра внутрішніх справ Катерина Павліченко зауважила, що, за інформацією Державної прикордонної служби, за період війни понад 900 тис. дітей виїхали до країн ЄС та Молдови і понад 490 тис. в’їхали на територію України, але це не обов’язково ті, хто виїхав у період війни.
МВС у координації з прикордонними службами інших держав працює над отриманням переліку українських дітей, які виїхали з території України після початку війни та які вже повернулися додому.
За результатами засідання Ради з питань, пов’язаних з життям та безпекою дітей у воєнний та післявоєнний час, була ухвалена резолюція з відповідними дорученнями органам виконавчої влади.
Як повідомлялося, станом на ранок 1 червня внаслідок повномасштабної збройної агресії російської федерації в Україні загинуло 243 дитини, поранено - 446. Цифри не остаточні.
Від початку повномасштабної війни понад 234 тис. українських дітей були примусово вивезені у російську федерацію, на тимчасово окуповані нею території або до білорусі.
1 червня відзначається Міжнародний день захисту дітей.