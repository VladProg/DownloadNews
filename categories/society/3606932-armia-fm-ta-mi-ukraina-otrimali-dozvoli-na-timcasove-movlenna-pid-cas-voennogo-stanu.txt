Національна рада з питань телебачення, радіомовлення та зв'язку видала дозволи на тимчасове мовлення на період дії воєнного стану в Україні Армія FM та ТОВ "Ми - Україна".

Як передає кореспондент Укрінформу, відповідне рішення ухвалили на засіданні Нацради 3 листопада.
"Відповідно до Положення про особливості процедури ліцензування у період дії воєнного стану в Україні такі дозволи отримала Центральна телерадіостудія Міністерства оборони України (позивні «Армія FM – військове радіо»), м. Київ. Вона мовитиме на частотах 102,3 у м. Білій Церкві, 106,4 – у м. Івано-Франківську, 90,2 – у м. Луцьку, 106,1 – у м. Павлограді, 105,7 – у м. Рівному, 91,7 – у м. Тернополі, 100,6 – у м. Черкасах, 100,6 – у м. Чернігові. Також ТОВ «Ми-Україна» (логотип «МИ-УКРАЇНА»), м. Київ, дозволено мовити на воєнний час на вільному каналі цифрової телемережі МХ-2 у стандарті DVB-T2", - повідомляють у Нацраді.
Зазначено, що термін дії цих дозволів – 1 рік із дати ухвалення рішення.
Як повідомлялося, з початку повномасштабного вторгнення рф в Україну 30 європейських країн заблокували мовлення пропагандистських каналів "rt" та "спутник".