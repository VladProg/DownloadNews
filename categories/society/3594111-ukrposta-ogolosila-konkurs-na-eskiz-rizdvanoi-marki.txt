АТ "Укрпошта" оголосило конкурс на створення ескізу нової поштової марки «З Різдвом Христовим та Новим роком!».

Про це повідомляє пресслужба компанії у Фейсбуці, передає Укрінформ.
Зазначається, що ескізи можна надсилати до 25 жовтня включно. Найкращий буде відтворено на новій поштовій марці. Укрпошта залишає за собою право запропонувати авторам яскравих ідей публікацію їхніх ескізів на різдвяних конвертах та листівках.

Серед вимог до ескізів - наявність основних різдвяних та новорічних символів, традиційних українських святкових атрибутів; національний колорит задля пробудження найтепліших асоціацій; малюнок чи графічний макет із візуалізацією в електронному вигляді у форматі JPEG, 300 dpi.
Кожен учасник може відправити не більш як п'ять ескізів.
Як повідомлялося, "Укрпошта" до Дня захисників та захисниць України випустила марки "Слава Збройним Силам України!".