Уповноважений Верховної Ради з прав людини Дмитро Лубінець звернувся до Прем’єр-міністра України Дениса Шмигаля та свого польського колеги професора Марціна Вінчека щодо врегулювання ситуації на кордоні з Польщею.

Про це Лубінець повідомив у Телеграмі, передає Укрінформ.
Як зазначив омбудсмен, до нього надходять звернення від представників суб’єктів господарювання, які здійснюють міжнародні перевезення вантажів.
Ці звернення стосуються порушення прав та свобод водіїв у зв’язку із блокуванням польськими перевізниками в пунктах пропуску на українсько-польському кордоні руху автомобільного транспорту, який здійснює перевезення вантажів.
У зверненнях вказано, що з 3 листопада в пунктах пропуску на кордоні з Польщею заблокований рух автотранспорту, який перевозить вантажі з різними товарами, зокрема необхідними для Збройних сил України.
За інформацією заявників, місця, де перебувають водії, не пристосовані для забезпечення життєдіяльності. Там відсутній доступ до питної води і їжі, що є порушенням права на життя, гарантованого статтею 27 Конституції України. Крім того, на сьогодні відомо смерть двох українських водіїв, які стояли у черзі.
У багатьох водіїв, які перебувають перед міжнародними пунктами пропуску, погіршився стан здоров’я через неможливість доступу до надання медичної допомоги. Таким чином порушується гарантоване статтею 49 Конституції України право на охорону здоров’я.
Водночас вичерпуються терміни законного перебування водіїв, які здійснюють перевезення вантажів на території Польщі. За словами уповноваженого ВР, це може призвести до невідворотних наслідків, оскільки порушення граничного терміну перебування за кордоном тягне за собою відповідальність згідно з українським законодавством. Таким чином, є ризик порушення права на працю, передбаченого 43 статтею Конституції України.
Лубінець наголосив, що Україна та Польща мають тривалу позитивну історію двосторонніх відносин, доповнену плідною співпрацею в межах міжнародних організацій і національних інституцій. Польща та її народ тривалий час надають допомогу та підтримку Україні в боротьбі з російськими загарбниками.
«Також Польща стала надійним та безпечним прихистком для громадян України, які, з початку військової агресії РФ проти України, вимушено залишили територію нашої країни з метою збереження життя і здоров’я», – нагадав омбудсмен.
Лубінець звернувся до Прем’єр-міністра України з метою розв’язання ситуації, що склалася на кордоні.
До уповноваженого з прав людини Республіки Польща професора Марціна Вінчека він надіслав лист із проханням забезпечити додержання прав та свобод водіїв, які здійснюють перевезення автотранспортом вантажів, зокрема необхідних для посилення обороноздатності України.
Як повідомляв Укрінформ, станом на 28 листопада блокада польськими водіями триває на чотирьох пунктах пропуску на кордоні з Україною. У чергах, за даними польської сторони, стоять 2700 вантажівок.