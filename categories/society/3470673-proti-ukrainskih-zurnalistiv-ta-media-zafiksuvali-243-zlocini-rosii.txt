Інститут масової інформації зафіксував 243 злочини російських загарбників проти журналістів та медіа в Україні.

Як передає Укрінформ, про це повідомляється на сайті ІМІ.
«Станом на 27 квітня зафіксовано 243 злочини проти журналістів та медіа в 16 регіонах України. Найбільше злочинів росія скоїла в Києві та області. Це вбивства, поранення, зникнення, викрадення, обстріли журналістів і телевеж, погрози, кіберзлочини», - ідеться в повідомленні.

Велику кількість злочинів зафіксовано також на Запоріжжі та Херсонщині: деякі міста цих регіонів окуповані російською армією – там зафіксовано випадки викрадень, обстрілів журналістів, погроз, кіберзлочинів, захоплень редакцій медіа та вимкнення українського мовлення.
Зазначається, що загалом за час війни 7 журналістів вбито під час виконання професійних обов`язків, 15 зникли безвісти, 14 загинули як учасники бойових дій або внаслідок російських обстрілів не під час виконання ними професійних обов’язків, 9 було поранено внаслідок обстрілів російських окупантів, 8 журналістів захоплено та викрадено.
Крім того, зафіксовано 11 випадків обстрілу російськими загарбниками телевеж, що призвело до зникнення українського мовлення.
Як повідомляв Укрінформ, Міністерство культури та інформаційної політики, Міністерство оборони та спільнота Медіарух оприлюднили спільну заяву щодо роботи журналістів в районах бойових дій. Сторони дійшли згоди, що задля дотримання безпекових умов журналісти можуть збирати інформацію на місцях відразу після обстрілів, однак оприлюднювати матеріали щодо подій навколо військових об’єктів по завершенню 12 годин, цивільних – через 3 години.