Міністерство з питань реінтеграції тимчасово окупованих територій минулого місяця перерахувало майже 72 млн грн на виплати допомоги евакуйованим особам.

Як передає Укрінформ, про це Мінреінтеграції повідомляє в Телеграмі.
«Минулого місяця Мінреінтеграції спрямувало більш ніж 71,8 мільйона гривень на фінансову допомогу людям, які виїхали із небезпечних регіонів України евакуаційними поїздами та автобусами. Таким чином були профінансовані виплати грошової допомоги евакуйованим за червень-вересень 2023 року», - зазначається в повідомленні.
Ідеться про одноразову фінансову допомогу від держави, яку евакуйовані отримують на станціях прибуття. Зокрема дорослим виплачують готівкою по 2 тисячі гривень, дітям та особам з інвалідністю – по 3 тисячі.
У Мінреінтеграції нагадали, що евакуація здійснюється безкоштовно. Для попереднього запису необхідно звернутися до місцевих органів влади.
Також про бажання евакуюватися можна повідомити на цілодобову гарячу лінію Мінреінтеграції: 15-48. Для повідомлень через месенджери WhatsApp/Telegram/Viber діє номер: (096) 078-84-33.
Як повідомляв Укрінформ, з небезпечних районів Херсонщини у межах обов'язкової евакуації вивезли понад 300 дітей.
Фото: Донецька ОВА