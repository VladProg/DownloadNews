У березні 2023 року на порталі work.ua було розміщено 75,575 тис. вакансій, що на 14% більше, ніж місяцем раніше.

Як передає Укрінформ, такі дані дослідження оприлюднені work.ua.
«У березні на work.ua розмістили 75 575 вакансій — на 14% більше, ніж у лютому (66 245). Частка відновлення до довоєнного рівня 2022 року складає майже 75%, а якщо порівняти з показниками 2021 року — 91%», - йдеться в повідомленні.
Згідно з даними компанії, лідерами за кількістю пропозицій роботи у березні 2023 року є області: Київська — 22 787 вакансій (+14% до лютого), Львівська — 7 525 (+9%), Дніпропетровська — 7 158 (+12%), Одеська — 5 461 (+22%), Івано-Франківська область — 2 429 вакансій (+21%).
За даними work.ua, водночас із збільшенням вакансій побільшало на ринку і шукачів роботи – у березні свої резюме розмістили на 7% більше кандидатів, ніж у лютому. Найбільший приріст нових кандидатів у березні порівняно з лютим спостерігався у прифронтових областях: у Сумській — +22% (848 шукачів), Миколаївській — +15% (859), Донецькій — +14% (146), а також в Одеській — +16% (4 074) та Київській областях — +10% (17 610).
Із приходом весни рекордсменом за приростом пропозицій роботи стала категорія «Готельно-ресторанний бізнес, туризм» — 7 220 вакансій (+29% до лютого). Також суттєво додали пропозицій роботодавці у сфері обслуговування (+25%) та ті, хто шукає працівників на виробництво (+21%).
Найбільше на ринок праці виходить кандидатів, які мають понад 5 років досвіду, — 82 878 (+7%). Друга за чисельністю категорія — без досвіду роботи, 79 812 (+7%) кандидатів. Третя — з досвідом від 2 до 5 років, 40 209 (+6%).
Жінок на ринок праці виходить більше, ніж чоловіків — 56% проти 44%.
Як повідомлялося, за даними Державної служби зайнятості України, станом на 1 березня 2023 року в Україні статус безробітного мали 150 тис. осіб, з них 106,7 тис. – жінки.