Національна спілка журналістів України з нагоди Всесвітнього дня свободи преси презентувала буклет «Розстріляна свобода слова. Журналісти – цілі російського воєнного наступу».

Презентація відбулась у пресцентрі НСЖУ в Києві, повідомляє кореспондент Укрінформу.
До буклета увійшли історії журналістів, які загинули від початку повномасштабного російського вторгнення в Україну, історії працівників медіа, які опинилися в російському полоні. Також розповідається про випадки знищення майна і будівель редакцій та переслідування кримськотатарських журналістів на тимчасово окупованому півострові.




“Ми підтримуємо журналістів, у тому числі в Україні, через партнерів, одним із яких є Національна спілка журналістів України. Ми допомагаємо українським журналістам, надаємо захисне спорядження, тренінгові програми та інші види допомоги для того, щоб журналісти могли працювати безпечно і продовжувати свою діяльність”, – сказала представниця ЮНЕСКО Тереза Хорбахер, яка працює у відділі свободи слова і безпеки журналістів.
Вона зазначила, що уважно стежить за роботою українських журналістів, за тими викликами, які перед ними стоять.
“Нам дуже важливо чути з перших вуст про потреби українських журналістів і розуміти, яким чином ЮНЕСКО та інші донори можуть більше допомагати у вашій діяльності”, – наголосила Хорбахер.

Як повідомляв Укрінформ, 3 травня відзначається Всесвітній день свободи преси.
За даними Національної спілки журналістів, від початку повномасштабного вторгнення рф в Україні загинули 56 журналістів.