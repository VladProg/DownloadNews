Військово-Морські Сили Збройних Сил України розігрують листівку з автографами командувача ВМС ЗС віце-адмірала Олексія Неїжпапи і автора крилатої фрази про російський корабель.

Як передає Укрінформ, про це ВМС ЗС України повідомляють у Телеграмі.
"З нагоди Дня Збройних Сил України, ми подаруємо одному з вас листівку з підписом командувача Військово-Морських Сил Збройних Сил України віце-адмірала Олексія Неїжпапи та автора фрази "Русский воєнний корабль іді…", а також конверт з маркою "Русскій воєнний корабль … всьо!", - ідеться у повідомленні.
Для того, щоб стати переможцем, потрібно бути підписаним на офіційну сторінку ВМС ЗС у Фейсбуці, поширити у себе на сторінці цей допис, поставити вподобайку та залишити коментар.
Конкурс триватиме до 23:59 6 грудня поточного року, переможець буде визначений на наступний день в рандомному порядку.
Як повідомляв Укрінформ, АТ "Укрпошта" вводить в обіг нові поштові марки "Зброя Перемоги", а частина зібраних коштів від продажу піде на допомогу Збройним Силам України.