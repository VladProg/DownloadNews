На Личаківському кладовищі у Львові поховали письменницю Вікторію Амеліну, яка померла внаслідок важкого поранення під час ракетного удару по піцерії в Краматорську 27 червня.

Про це повідомляє кореспондент Укрінформу.
Чин похорону Вікторії Амеліної розпочався у Гарнізонному храмі. Прощальну панахиду провів єпископ УГКЦ Степан Сус. Далі відбулася міська церемонія прощання біля Львівської ратуші.








У Львові на Личаківському цвинтарі поховали письменницю Вікторію Амеліну / Фото: Анастасія Смольєнко, Укрінформ











































Провести в останній шлях Амеліну прийшли друзі, рідні, колеги та мешканці міста. Похоронили письменницю на Личаківському цвинтарі у Львові. Після прощальної служби біля могили Амеліної український фольк-гурт «Пиріг і Батіг» виконав кілька пісень на слова улюбленого поета Амеліної Василя Стуса.
Письменники, громадські діячі, рідні поділилися спогадами про письменницю, читали її вірші. На похороні була присутня колумбійська журналістка Каталіна Гомес, яка перебувала з Амеліною в піцерії Краматорська, коли туди влучила російська ракета, а далі була з нею в лікарні і під час евакуації до Дніпра.
«Я хочу сказати, що в останні хвилини свого життя Вікторія посміхалася. Вона настільки була щаслива, коли ми вирушили на Донбас. І коли ми їхали в цей ресторан в Краматорську, вона постійно говорила наскільки красива ця земля, і як шкода, що багато людей в Україні не знають цього і не цінують. Я була з Вікою лише чотири місяці, але дуже її люблю і безмежно вдячна за все», - сказала Гомес.
Як повідомляв Укрінформ, напередодні у Києві відбулася церемонія прощання з українською письменницею Вікторією Амеліною. Панахиду за загиблою відслужили в Михайлівському Золотоверхому монастирі.
Вікторія Амеліна - письменниця та громадська діячка, член PEN Ukraine. Засновниця Нью-Йоркського літературного фестивалю в селищі Нью-Йорк Бахмутського району Донеччини. У рік початку повномасштабного вторгнення Амеліна приєдналася до польових дослідників воєнних злочинів Росії в команді Truth Hounds - організації, яка впродовж останніх восьми років документує порушення прав людини в Україні та інших країнах Східної Європи та Центральної Азії.
Як повідомляв Укрінформ, Вікторія Амеліна померла ввечері 1 липня в лікарні імені Мечникова у Дніпрі внаслідок поранень, отриманих під час ракетного удару російських окупантів по ресторану в Краматорську 27 червня. Тоді Амеліна перебувала в Краматорську разом із делегацією колумбійських журналістів та письменників.