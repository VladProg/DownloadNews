Європейські країни витратили понад 43 млрд євро на прихисток українців, які рятуються від війни.

Про це повідомило Міністерство з питань реінтеграції тимчасово окупованих територій, посилаючись на дані дослідження Кільського інституту світової економіки, передає Укрінформ.
"За оцінками Кільського інституту світової економіки, уряди європейських країн виділили на прихисток для українців вже понад 43 млрд євро. Такі витрати включають грошові виплати, надання житла, медичну допомогу, освітні послуги, а також забезпечення продуктами харчування та засобами першої необхідності", - йдеться у повідомленні.
Згідно з дослідженням, серед європейських країн, які приймають українських біженців, найбільше витратила Польща - понад 12 млрд євро. На другому місці за цим показником опинилася Німеччина, де витрати на українських шукачів притулку сягнули майже 11 млрд євро.
Значні кошти на прихисток для українців витратили Чехія (2,94 млрд євро), Іспанія (2,24 млрд євро), Франція (2,04 млрд євро), Румунія (1,26 млрд євро), Швейцарія (1,16 млрд євро) та Італія (1,15 млрд євро).
У дослідженні зазначається, що великий внесок у допомогу українцям зробили звичайні громадяни європейських країн.
Як повідомляв Укрінформ, Чехія направить Україні 45 млн крон (близько 1,8 млн євро) для надання допомоги внутрішнім біженцям та розмінування.