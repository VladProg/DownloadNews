Данія запускає нову програму підтримки розвитку громадянського суспільства і прав людини на 2023-2026 роки із загальним бюджетом 6 млн. євро, яка включатиме допомогу в зміцненні Офісу омбудсмена як інституції.

Про це заявив посол Данії в Україні Олє Егберг Міккельсен у виступі на відкритті Всеукраїнського правозахисного форуму «Легіон права», повідомляє кореспондент Укрінформу.
«Наша підтримка Офісу омбудсмена є елементом програми підтримки розвитку громадянського суспільства і прав людини. Мені приємно оголосити, що ми запускаємо нову програму на 2023-2026 роки із загальним бюджетом 6 млн євро», - сказав Міккельсен.
За його словами, дехто запитує, чому для Данії важлива підтримка Офісу омбудсмена у той час, коли Україна бореться за своє виживання як країна, і збройна підтримка є більш нагальною. У цьому контексті дипломат нагадав, що від початку повномасштабного вторгнення Данія надала Україні допомогу на загальну суму 1, 5 млрд євро, понад дві третини з яких припадають на постачання зброї.
«Українська боротьба – це дійсно боротьба за виживання нації. Але це також боротьба за наші спільні цінності – свободу, демократію та права людини… Звісно, це включає також посилення Офісу омбудсмена як інституції», - зазначив посол Данії.
Як повідомлялось, 7 березня 2023 року укладено Меморандум про створення партнерства Данії, Миколаєва і Миколаївської області. Ключові напрямки співпраці - інфраструктура, ефективне врядування, морська галузь, транспорт, міське планування, розвиток малого та середнього бізнесу, "зелений" перехід, молодь та культура.