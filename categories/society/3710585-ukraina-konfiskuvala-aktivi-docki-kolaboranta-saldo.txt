Апеляційна палата Вищого антикорупційного суду стягнула в дохід держави майно колаборанта Володимира Сальдо, яким він володіє опосередковано - через доньку Ірину.

Як передає Укрінформ, про це повідомила пресслужба Міністерства юстиції у Фейсбуці.
“Апеляційну скаргу Мін'юсту у справі про застосування санкцій у виді стягнення в дохід держави Україна активів Володимира Сальдо — задоволено. Так, Апеляційною палатою Вищого антикорупційного суду позовні вимоги Мін’юсту були задоволені в повному обсязі. В дохід держави додатково до активів, зазначених в рішенні 1-ї інстанції, стягнуто активи, які належать Сальдо В.В. опосередковано через дочку Сальдо І.В.”, - ідеться в повідомленні.
За інформацією Мін’юсту, у дохід держави стягнуто 55,56% частки статутного капіталу Товариства з обмеженою відповідальністю «Бебко-Авто»; 40% частки статутного капіталу Товариства з обмеженою відповідальністю «Конка».
Повідомляється, що також “в судовому засіданні була розглянута апеляційна скарга третіх осіб, які не заявляли самостійних вимог на предмет спору, а саме: ПрАТ "Каштан", Сальдо Л.П. та Сінькова В.М.”.
“Вимоги третіх сторін полягали в скасуванні рішення Вищого антикорупційного суду від 09 травня 2023 року в частині стягнення активів, які належать Сальдо В.В. опосередковано через колишню дружину Сальдо Л.П. Постановою Апеляційної палати Вищого антикорупційного суду від 17 травня 2023 року в задоволені апеляційної скарги третіх осіб було відмовлено”, - інформують у міністерстві.
Як повідомлялося, 13 квітня Міністерство юстиції України подало позовну заяву до Вищого антикорупційного суду про застосування санкцій до колаборанта Володимира Сальдо, який у період окупації Херсона очолював т.зв. військово-цивільну адміністрацію Херсонської області.
9 травня 2023 року рішенням ВАКС у цій справі частково задоволено позов Міністерства юстиції України про застосування до Володимира Сальдо санкції, передбаченої пунктом 1-1 частини 1 статті 4 ЗУ «Про санкції». Зокрема, як пояснили в Мін’юсті, цим рішенням у дохід держави стягнуто активи, які знаходяться у прямому володінні Сальдо, а також якими він володіє опосередковано, через колишню дружину Любов Сальдо.
Водночас суд відмовив у стягненні майна, яким, на думку Мін’юсту, Володимир Сальдо володіє опосередковано, через доньку Ірину Сальдо. Міністерство подало апеляцію на це рішення.