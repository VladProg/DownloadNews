Національна рада України з питань телебачення і радіомовлення продовжить працювати над тим, що якомога більше каналів з російською пропагандою було заблоковано.

Про це голова Національної ради України з питань телебачення і радіомовлення Ольга Герасим'юк на брифінгу у Медіа Центрі Україна — Укрінформ.
«Ми все одно продовжуємо цю роботу, бо є великий перелік тих пропагандистів, яких треба заблокувати. Цей перелік ми ще навесні передали у відповідні органи, які відповідають за просування цієї справи у пакети (санкцій - ред.)», - сказала Герасим’юк.
За її словами, нині зупинятися не варто, адже «не буває так, що ти їх викинув у двері, а вони б не залізли у вікно». Тому Нацрада продовжує обмінюватися інформацією й із регуляторами інших країн, надсилати їм інформацію, аби вони бачили, що росіяни не тільки бомбардують українців інформаційно, а ще й погрожують Європі.
Голова Нацради додала, що тільки-но розпочалося повномасштабне вторгнення рф на територію України, регулятор одразу ж звернуся до європейських партнерів із закликом блокувати російські канали, російську пропаганду. Понад 30 країн відгукнулися на цей заклик.
«Ця робота продовжується нескінченно. Не можна зупинятися. Коли ми отримали перший санкційний пакет, в якому два канали, «спутнік» і «раша тудей», були заблоковано, росіяни все одно намагалися знайти лазівки. Нинішній пакет (санкцій - ред.) включає ще три російські пропагандистські канали та білоруські. Ми стежимо за тим, як колеги в Європі відключають цих мовників», - сказала Герасим’юк.
Своєю чергою, член Національної ради України з питань телебачення і радіомовлення Олександр Бурмагін нагадав, що інформаційний компонент війни росії проти України застосовується ще з 2014 року.
«Ми про це говорили, але, на жаль, на рівні законодавства нічого не робили», - підкреслив він.
Як повідомлялося, 24 лютого російська федерація розпочала новий етап війни проти України – повномасштабне вторгнення. російські загарбники обстрілюють та бомбардують мирні міста й села України, катують і вбивають мирне населення. Сили оборони України чинять запеклий опір російським загарбникам.
У Європі вже більш як 30 країн блокують російську пропаганду, зокрема мовлення телеканалів рф. Шовстим пакетом санкцій ЄС передбачено призупинення мовлення трьох російських медіа, що перебувають у державній власності: «росія РТР/РТР Планета», «росія 24/Russia 24» та Міжнародного ТВ-центру. Також санкції поширюються на Національну державну телерадіокомпанію республіки білорусь «белтелерадиокомпания» і провідного оператора телекомунікаційних послуг міністерства оборони рф АТ «Воентелеком».