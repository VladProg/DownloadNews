Вайомінг став 32-м американським штатом, який визнав Голодомор 1932–1933 років геноцидом українського народу та проголосив листопад місяцем пам’яті про цю подію.

Як передає Укрінформ, про це написала в неділю у Фейсбуці посол України у США Оксана Маркарова.
Вона також подякувала губернатору штату Марку Гордону «за солідарність з Україною», та українській громаді «по всіх штатах за активну кампанію зі вшанування пам’яті про жертв Голодомору шляхом організації просвітницьких заходів про цей жахливий злочин радянського режиму проти українців, скоєний 90 років тому».
Вона нагадала, що традиційно останньої суботи листопада українці по всьому світу запалюють свічки у пам’ять про загиблих від Голодомору.
У Вашингтоні церемонія вшанування пам’яті відбудеться 25 листопада біля Меморіалу жертвам Голодомору.
Водночас, як повідомляє кореспондент Укрінформу у Нью-Йорку, цьогоріч панахида за жертвами Голодомору, що традиційно проходить у головному католицькому храмі міста соборі Святого Патріка, відбудеться 18 листопада.
Загалом у США 50 штатів.
Як повідомляв Укрінформ, раніше визнали Голодомор геноцидом американські штати Вашингтон, Меріленд та Аризона.