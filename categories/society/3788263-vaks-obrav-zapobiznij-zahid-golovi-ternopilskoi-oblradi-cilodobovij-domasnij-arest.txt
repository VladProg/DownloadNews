Вищий антикорупційний суд обрав голові Тернопільської облради запобіжний захід у вигляді цілодобового домашнього арешту.

Як передає Укрінформ, про це інформує у Фейсбуці пресслужба Спеціалізованої антикорупційної прокуратури.
“Слідчий суддя ВАКС частково задовольнив клопотання прокурора САП та змінив запобіжний захід голові Тернопільської обласної ради, який підозрюється у проханні надати та одержанні неправомірної вигоди від бізнесмена-волонтера.
За рішенням суду до указаного підозрюваного застосовано цілодобовий домашній арешт. Також, за клопотанням прокурора слідчий суддя ВАКС стягнув в дохід держави понад 805 тис. грн, які були внесені в якості застави за особу”, - йдеться у повідомленні.
Нагадаємо, 26 червня голові Тернопільської облради і двом заступникам очільника Тернопільської обласної військової адміністрації оголосили підозру за вимагання у підприємця-волонтера хабара розміром близько 2,4 млн гривень.
Суд обрав очільнику облради Михайлу Головку запобіжний захід у вигляді тримання під вартою з можливістю внесення 805 тисяч гривень застави. Уже наступного дня вказана сума була внесена – і посадовець вийшов на волю.
У липні САП звернулася до Вищого антикорупційного суду з клопотанням про відсторонення Головка від обійманої посади, проте задоволене воно не було.
У результаті прокурор подав на рішення ВАКС апеляційну скаргу.
Апеляційна палата ВАКС у серпні остаточно відмовила у відстороненні Головка від посади голови Тернопільської облради.