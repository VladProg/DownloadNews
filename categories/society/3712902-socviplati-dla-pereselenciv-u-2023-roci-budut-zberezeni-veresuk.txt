У 2023 році соціальні виплати для внутрішньо переміщених осіб будуть збережені.

У цьому запевнила віцепрем'єр-міністр - міністр з питань реінтеграції тимчасово окупованих територій Ірина Верещук, передає Укрінформ із посиланням на Телеграм Мінреінтеграції.
«Моя позиція залишається незмінною – у поточному році ми маємо зберегти всі виплати ВПО», – сказала Верещук.
За її словами, нині не можна стверджувати, що більшість ВПО вже отримали фінансову незалежність. Тож дуже важливо продовжувати виплачувати їм кошти й дати можливість стати на ноги.
Розроблена Мінреінтеграції та схвалена урядом Стратегія державної політики щодо внутрішнього переміщення на період до 2025 року, зокрема, й передбачає забезпечення ВПО грошовою допомогою від держави.
Як повідомляв Укрінформ, на засіданні Координаційного штабу з питань ВПО віцепрем'єр-міністр - міністр з питань реінтеграції тимчасово окупованих територій Ірина Верещук наголосила на тому, що заборгованість по виплатах внутрішньо переміщеним особам має бути невідкладно погашена. Міністерству фінансів спільно з Мінсоцполітики було доручено опрацювати питання щодо внесення змін до відповідної бюджетної програми з метою забезпечення внутрішньо переміщених осіб соціальними виплатами впродовж другого виплатного періоду.