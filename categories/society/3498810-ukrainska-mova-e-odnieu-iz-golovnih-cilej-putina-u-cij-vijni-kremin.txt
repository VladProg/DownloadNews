Українська мова як головний чинник національної консолідації, невіддільний атрибут української державності і національної безпеки є однією із головних цілей президента рф володимира путіна в цій війні, і він цього не приховує.

Про це уповноважений із захисту державної мови Тарас Кремінь заявив у блозі на сайті Укрінформу.
Як заявив мовний омбудмен, росіяни розуміють, що позбавити народ мови означає завдати головного удару по його ідентичності. "Саме тому російські солдати мають чітку вказівку: знищувати носіїв української мови, “перевиховувати” їх в так званих фільтраційних “мовних” таборах, депортувати людей у бік соловецьких обширів та зробити безродними іванами. Водночас окупанти завдають нищівних ударів по освітній, культурній, медичній інфраструктурі", підкреслив Кремінь.
За даними Міністерства освіти і науки, за 100 діб 1888 закладів освіти постраждали від бомбардувань та обстрілів, 180 з них зруйновано повністю, нагадав мовний омбудсмен.
"Політика лінгвоциду - традиційна поведінка росіян. Ми добре пам’ятаємо століття заборон, які пройшла українська мова, згадуючи при цьому наслідки Емського указу й Валуєвського циркуляра, знищену в сталінських таборах українську інтелігенцію, репресоване покоління дисидентів і “відсидентів”. Пригадаймо, як за результатами “зближення мов” російсько-український словник став російсько-російським, а левова частка українських літераторів примусово стали російськописьменними", - зазначив він.
За словами Креміня, у розбомбленому Маріуполі росіяни нашвидкоруч змінили дорожні вказівники, бо відчули небезпеку лише в літері “І”. На тимчасово захоплених територіях у школах вони хочуть перевести дітей на російську програму навчання, викреслюючи із навчальних планів такі дисципліни як “Українська мова”, “Українська література” та “Історія України”. Освітян примусово відправляють на “перекваліфікацію” до тимчасово окупованого Криму на ідеологічне перевиховання.
Як зазначив Кремінь, загарбники вимикають українські телеканали і радіостанції, обстрілюють телевежі, викрадають та вбивають журналістів. Ворг має на меті якнайшвидше запустити пропагандистське телебачення, зокрема в Мелітополі, Бердянську, Енергодарі, Новій Каховці, Таврійську, Херсоні, Каховці, Дніпрорудному.
росіяни знищують українську мову у сфері освіти, культури, медіа, книгорозповсюдження, офіційного спілкування, публічного простору.
"Спалюючи наші історичні архіви та бібліотеки, відключаючи з ефірів українські телеканали, викрадаючи вчителів й директорів шкіл, погрожуючи батькам та учням, рашисти прагнуть залякати людей говорити рідною мовою та подолати національний спротив. Все це - акти лінгвоциду, які є складовою кремлівської політики “денацифікації”. Це - продовження окупаційної політики, яку росія - спадкоємиця срср - відновила в 2014 році, захопивши Крим і частини Донецької та Луганської областей. Те, що це геноцид українського народу визнають парламентарії Європи та світу, вкотре підтверджує: непокаране зло шириться планетою, і воно має бути знищеним", - наголосив Кремінь.
Злочини росіян, пов'язані з лінгвоцидом, документуються і будуть розслідувані. Колонізаторська політика росії, ключовою складовою якої є нав’язування своєї мови і переслідування українців, отримає міжнародно-правове покарання, підкреслив мовний омбудсмен.
Водночас, зауважив він, у світі зростає увага до української мови. Провідні політичні лідери, виголошуючи слова підтримки України, роблять це українською. Пісня “Ой у лузі червона калина”, після спільного виконання Андрія Хливнюка та Pink Floyd очолила музичний рейтинг Великої Британії. Після перемоги у Євробаченні-2022 пісня гурту Kalush Orchestra потрапила до першої десятки рейтингу Viral 50 Global Spotify, менш ніж за добу після прем'єри набравши майже 6 млн переглядів на YouTube.
А наприкінці березня, нагадав Кремінь, на позачерговому засіданні Генеральної асамблеї Європейської федерації національних мовних інституцій одноголосно було прийнято рішення про надання Україні статусу асоційованого члена, і цей крок - це подальший захист української мови як майбутньої мови Євросоюзу.