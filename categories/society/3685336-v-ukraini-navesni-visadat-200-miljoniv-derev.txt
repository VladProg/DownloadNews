Міністерство захисту довкілля та природних ресурсів планує весною 2023 року висадити не менш як 200 млн сіянців дерев.

Як передає Укрінформ, про це повідомив міністр захисту довкілля та природних ресурсів Руслан Стрілець у Фейсбуці.
«Саме в Міжнародний день лісів в Україні офіційно стартує весняний сезон висадки дерев. Цією весною запланували висадити не менше 200 млн сіянців, зокрема й на деокупованих територіях. Окупант має зрозуміти, що ліс для українців не просто ресурс, а наш дім. Це не паливо й не паркінг для танків. Це домівка для 80% світового біорізноманіття, поглинач викидів від транспорту та промисловості. А ще важливий захист для боротьби з кліматичною кризою», – сказав Стрілець.
За його словами, спільно з екоспільнотою йде робота над забороною використання інвазійних видів дерев при створенні лісів. Відповідний наказ Міндовкілля вже найближчим часом подасть до Мін’юсту для реєстрації.
Міністр підкреслив, що під окупацією знаходиться майже півмільйона га українського лісу.
«Ми не маємо доступу і не знаємо, що там відбувається, але ми точно знаємо, що зможемо відновити їх у рамках програми Президента України Володимира Зеленського «Зелена країна». Тепер завдання цієї програми – не лише створення нових лісів, але й відновлення знищених. Лісівники вже виконали її на понад 24% і не збираються зупинятися на досягнутому», – додав Срілець.
Як повідомлялося, станом на листопад 2022 року за час реалізації програми «Зелена країна» висаджено майже 240 мільйонів деревних рослин.