Міністерство освіти та науки оновило правила прийому до закладів професійної освіти.

Як повідомляється на сайті МОН, відповідний наказ міністерства від 10 червня 2022 року № 541 набув чинності сьогодні, 20 вересня, передає Укрінформ.

Зокрема, як йдеться у повідомленні, оновленими Типовими правилами прийому до закладів профосвіти передбачено подачу документів через електронний кабінет, гнучкість для вступників з тимчасово окупованих територій (ТОТ), збільшені повноваження приймальних комісій та інші зміни.
Правила прийому мають затверджуватися директором закладу не пізніше 1 грудня і вноситися до Єдиної електронної бази з питань освіти (ЄДЕБО). Окрім того, Правила прийому мають розміщуватися на офіційних сайтах закладів профосвіти або, у разі відсутності, на сайтах засновників.
Приймальні комісії зможуть приймати заяви на вступ в паперовій або електронній формі (через електронні кабінети). Для цього вступники заповнюватимуть е-форму в режимі онлайн, а приймальні комісії розглядатимуть їх упродовж визначеного часу. Для того, щоб вступники своєчасно отримували консультації щодо електронного вступу, заклади профосвіти створюватимуть консультаційні центри.
Приймальні комісії зможуть приймати документи в паперовій формі також від батьків або законних представників вступників.
Вступники з тимчасово окупованих територій на період воєнного стану, надзвичайної ситуації або особливого періоду матимуть право подати заяву на вступ до будь-якого закладу, незалежно від місця проживання. Заклад не матиме права відмовити у прийнятті документів та у зарахуванні на навчання на умовах державного чи регіонального замовлення через відсутність реєстрації місця проживання вступника на території регіону.
Річне оцінювання та державна підсумкова атестація, отримання свідоцтва про базову або повну загальну середню освіту для вступу в профтех визначаються окремим Порядком. Тож якщо у цей період (воєнний стан, надзвичайний стан, надзвичайна ситуація) з об'єктивних причин вступник не має документа про освіту, він зможе подати виписку з ЄДЕБО про факт отримання такого документа раніше.
Опрацьовуючи документи вступників, приймальні комісії надаватимуть розписку щодо отриманих матеріалів. Відмітка про отримання розписки додаватиметься до документів вступника.
Вступники зможуть подати заяви одночасно не більш ніж до 5 профтехзакладів.
Як повідомлялося, у 2022 році донабір на вільні місця в межах вступної кампанії до закладів профосвіти триває до 1 листопада.