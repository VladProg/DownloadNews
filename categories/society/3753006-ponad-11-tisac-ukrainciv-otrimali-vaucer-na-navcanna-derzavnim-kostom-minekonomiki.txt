З початку року понад 11 тис. українців отримали ваучер на навчання коштом держави на загальну суму 59 млн грн та зможуть здобути нову професію або спеціальність.

Як передає Укрінформ, про це сказала перший віцепрем’єр-міністр України - міністр економіки Юлія Свириденко, повідомляє пресслужба міністерства.
“Зменшення рівня безробіття та покращення ситуації на ринку праці є одним з пріоритетів для уряду. Серед низки заходів, які ми здійснюємо для цього, - надання нашим громадянам можливості за державний кошт пройти навчання та отримати нову, більш затребувану на ринку праці спеціальність або професію. Українці можуть звернутись до Державної служби зайнятості та отримати ваучер на навчання майже на 27 тисяч грн та використати його для оплати навчання, обравши заклад освіти на власний розсуд. З початку цього року видано 11 307 таких ваучерів. Загалом держава вже профінансувала навчання українців на 59 млн грн”, - повідомила Свириденко.
Найпопулярнішими спеціальностями, які опановують нині українці, є медсестринство, психологія, соціальна робота, а також професії - кухар, водій автотранспортних засобів, електрогазозварник, охоронник, тракторист-машиніст, кондитер, електромонтер, швачка, водій навантажувача.
Загалом ваучер можна використати для навчання за 123 професіями та спеціальностями у сферах ІТ-технологій, будівництва, транспорту, освіти, медицини, сільського господарства, соціального обслуговування. Професію, заклад освіти в межах України та форму навчання (денну, заочну чи дистанційну) людина обирає самостійно. Навчання здійснюється закладами професійної (професійно-технічної), фахової передвищої та вищої освіти, підприємствами, установами та організаціями, які мають ліцензію на таку освітню діяльність.
Ваучер дає людині право безоплатно пройти навчання у закладах освіти чи у роботодавця за затвердженим Мінекономіки переліком професій та спеціальностей. Його вартість - майже 27 тис. грн. Якщо вартість навчання перевищує цю суму, то роботодавець або людина доплачує за навчання самостійно.
Щоб отримати ваучер на навчання, необхідно обрати спеціальність, професію та місце навчання, звернутися до центру зайнятості із заявою та документами (основні - паспорт, ІПН, трудова книжка, документи про освіту тощо) або подати заявку онлайн на вебсайті Державної служби зайнятості.
Впродовж 90 днів після отримання ваучера в центрі зайнятості людина має укласти договір про навчання з закладом освіти.
Як повідомлялося, у центрах зайнятості можна отримати безкоштовний ваучер на здобуття професій. Отримати безкоштовний ваучер, що дає особі право на перепідготовку або підготовку за іншою спеціальністю, підготовку на наступному рівні освіти, спеціалізацію, підвищення кваліфікації у закладах освіти чи у роботодавця, можуть певні категорії громадян, які не зареєстровані в центрах зайнятості як безробітні.