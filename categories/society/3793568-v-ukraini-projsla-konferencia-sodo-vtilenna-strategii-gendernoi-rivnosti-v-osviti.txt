В Україні пройшла практична конференція, присвячена імплементації Стратегії гендерної рівності в освіті.

Про це дружина Президента України Олена Зеленська повідомила у Фейсбуці, передає Укрінформ.
Учасники конференції обговорили, зокрема, шляхи подолання гендерних стереотипів, які починають формуватися в закладах освіти.

Як зауважила перша леді, експерти, які останніми роками проводили дослідження в межах антидискримінаційної експертизи, виявили, приміром, що у шкільних підручниках немає зображень людей із інвалідністю. Це при тому, що понад 60 тисяч українців через поранення звернуться за протезуванням.
В освітніх матеріалах завжди змальована лише повна родина, тоді як насправді 40% дітей живуть у неповних.
За словами Зеленської, у суспільстві досі є думка, ніби гендер – це «щось про жінок», тоді як насправці це поняття стосується всіх – кожної людини, її майбутнього та перспектив. Так, ідеться про рівність у цілому – у можливостях і самореалізації, зокрема й у навчанні.
«Кожен із нас, дорослих, пам’ятає, що на уроках праці дівчатка шили й готували, а хлопчики майстрували. Але завжди були хлопчики, які хотіли навчитися готувати, і завжди були дівчатка, яким хотілося взяти до рук не лише кухонне приладдя, бо це і цікаво, і корисно. Але такої можливості не було роками», – нагадала перша леді.
На її погляд, це ілюструє, як школа впливає не лише на знання, але й на життя. Так, на сьогодні кілька поколінь чоловіків щиро вважають хатню роботу, педагогіку й медицину жіночими справами.
Згідно зі статистикою, 74% студентства в галузі педагогіки та 82% студентів медичних спеціальностей становлять винятково жінки.
«Ці й інші стереотипи починають формуватися в закладах освіти. От чому наша розмова сьогодні така важлива. Бо це проблема навіть не законодавча. Вона світоглядна», – наголосила дружина Президента.
Також Зеленська акцентувала на появі для методики й дидактики викликів, зумовлених вторгненням російських військ.
«Ніби невинне запрошення в підручнику «зробити вправу з мамою чи татом» набуває травматичного характеру, коли батьки дитини загинули. Зауваження на зразок «Тебе мама чи тато що, не навчили?» відгукуються болем, якщо батьки в ЗСУ та не можуть бути поряд, щоб вчити й допомагати», – зауважила вона.
Перша леді подякувала міністру освіти Оксену Лісовому за розуміння актуальності теми подолання стереотипів та всім педагогам, які поділилися своїм досвідом боротьби за рівність.
«Маємо шанс виростити покоління людей, упевнених у своїх силах. І свідомих того, що їм під силу все – незалежно від статі, діагнозів чи випробувань, яких вони зазнали в житті», – переконана Зеленська.
Як повідомлялося, 20 грудня минулого року Кабінет міністрів ухвалив Стратегію впровадження гендерної рівності у сфері освіти до 2030 року, а також затвердив операційний план її реалізації на 2022-2024 рр.
У березні поточного року особливості стратегії й операційного плану були представлені в Укрінформі.