Президент Володимир Зеленський у День захисників і захисниць України відвідав військовий госпіталь.

Як передає Укрінформ, про це повідомляє пресслужба глави держави.

Зазначається, що Президент побував у реанімаційному та травматологічному відділеннях, де медики розповіли про характер травм, яких зазнали бійці, перебіг лікування та одужання.
Зеленський поспілкувався з пораненими воїнами та вручив їм державні нагороди за мужність і самовідданість у захисті державного суверенітету й територіальної цілісності України.
«Дякую за службу. Бажаю вам якнайшвидшого одужання. Щиро дякую від нас усіх за захист держави», – сказав глава держави.






Володимир Зеленський відвідав військовий госпіталь і вручив державні нагороди пораненим захисникам України та військовим медикам / Фото: Офіс Президента























































Він також зустрівся з медичним персоналом військового шпиталю та вручив державні нагороди за самовідданість і професіоналізм, надання медичної допомоги й збереження життя людей в умовах воєнного стану.

«Ви також є захисниками України, оскільки зберігаєте життя наших воїнів. Усі бійці кажуть, що наші лікарі – найвищого класу. Дякую вам і вашим родинам за те, що ви в нас такі є», - підкреслив Президент.
В пресслужбі ОП проінформували, що з початку повномасштабного вторгнення росії у госпіталі створено дієву систему евакуації поранених на відповідне лікування. З кінця лютого медзаклад надає високоспеціалізовану допомогу пораненим, травмованим і хворим військовослужбовцям, з них понад 60% відновилися та повернулися до бойових підрозділів.
Госпіталь допомагає українським військовим, визволеним з полону. Також тут налагоджена дієва система психологічної реабілітації.