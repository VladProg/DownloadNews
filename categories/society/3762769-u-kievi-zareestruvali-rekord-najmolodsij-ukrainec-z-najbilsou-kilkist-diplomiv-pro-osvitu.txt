Національний Реєстр Рекордів України зафіксував рекорд за номінацією «Наймолодший українець, який отримав найбільшу кількість дипломів про вищу освіту в Україні».

Про це повідомляє кореспондент Укрінформу.
Рекордсменом у цій номінації став 24-річний Євгеній Нотевський, який на сьогодні серед чоловіків до 25-ти років зміг стати дипломованим спеціалістом аж за п‘ятьма напрямами.
У 2016 році Євгеній вступив на бакалаврат спеціальності «Економіка» денної форми навчання Київського національного економічного університету, у 2017 році паралельно вступив на бакалаврат спеціальності «Право» заочної форми. Відповідно, завершив навчання на цих двох спеціальностях у 2020 і 2021 роках.
Після чого у 2020 році вступив на магістратуру спеціальності «Менеджмент» Київського національного економічного університету. У 2021 році вступив та паралельно навчався на спеціальностях «Державне управління та місцеве самоврядування» Національного університету «Одеська політехніка» та «Харчові технології» Одеського національного технологічного університету.
«У мене було внутрішнє переконання, що це мені треба для моєї подальшої основної діяльності, щоб було розуміння того, як відбуваються процеси у державі. Також я хотів отримати знання у сфері управління, тому що з 2018 року очолюю громадську організацію «Молодь - майбутнє нації». Бажання вступити на спеціальність «Харчові технології» зумовлена тим, що з 2020 року активно почав займатися спортом, я кандидат у майстри спорту з паверліфтинг. Тоді я зрозумів, що хочу дізнатися більше про те, як правильно харчуватися. На моє переконання, щоб я щось міг казати або стверджувати якусь позицію, то я маю мати підґрунтя, маю чітко усвідомлювати те, що я кажу, і бути впевненим у своїх словах», - сказав рекордсмен.
Крім того, Євгеній у минулому році став аспірантом і здобуває третій кваліфікаційний освітній рівень - доктор філософії за спеціальністю «Менеджмент».
«Це важко, але можливо. Окрім цього, у мене була активна наукова діяльність. Я пройшов більш як 60 різних онлайн курсів, паралельно проходив тренінги з підвищення кваліфікації. Я написав багато наукових робіт, на сьогодні мій науковий доробок складає 38 опублікованих доповідей на міжнародних та всеукраїнських науково-практичних конференціях, 6 наукових статей, 5 наукових робіт, які зайняли призові місця або стали переможцями на всеукраїнських наукових конкурсах студентських робіт. Це колосальна праця», - підкреслив Нотевський.






У Києві зареєстрували рекорд у номінації "Наймолодший українець, який отримав найбільшу кількість дипломів про вищу освіту в Україні" / Фото: Анастасія Ракута, Укрінформ































Він зазначив, що займався і громадською діяльністю. Уже з другого курсу Євгенія обрали головою студентської ради факультету, потім університету. Він активно розвивав студентське самоврядування. Був нагороджений Премією Київського міського голови за вагомий внесок молоді у розвиток столиці України - міста Києва. Також Євгеній отримував іменні стипендії Верховної Ради, Президента України.
Крім того, рекордсмен зараз очолює Волонтерський штаб Миколаївської області.
«Сьогодні ми підтримуємо хлопців на передовій, нам це вдається. Ми реагуємо на всі запити. Наразі на нашому забезпеченні більше як 35 бригад. Сьогодні перемога - єдина мета у всіх. Сьогодні всі зусилля там. Особистісний потенціал буде реалізований після. Хоча й зараз я активно використовую всі набуті мною навички», - розповів Нотевський.
Як повідомляв Укрінформ, у Києві зафіксували найбільшу кількість побажань військовим. У столичному парку Шевченка встановили 10-метровий прапор України, на якому всі охочі могли залишити побажання для ЗСУ. За неповний день вдалося зібрати понад 800 підписів.