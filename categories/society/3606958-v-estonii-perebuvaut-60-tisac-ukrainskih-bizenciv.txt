В Естонії знайшли притулок майже 60 тисяч біженців з України, тисячі з них знайшли роботу в Естонії, діти можуть продовжити навчання.

Про це у ході VIII сесії Закарпатської обласної ради повідомив перший віцеспікер парламенту Естонії (Рійгікогу) Хелір-Валдор Сеедер, передає Укрніформ.
"Так само, як увесь демократичний світ, так і Естонія відкрила свої серця та двері для тих, хто був змушений через війну залишити свої домівки в Україні. На сьогодні в Естонії знайшли притулок від війни майже 60 тисяч українців. Тисячі з них знайшли роботу в Естонії, тисячі українських дітей можуть продовжити навчання в Естонії", - повідомив Сеедер.
Він зазначив, що Естонія надавала військову допомогу Україні ще до 24 лютого та продовжуватиме надавати її до перемоги.
"На сьогодні, внесок Естонії в розрахунку на одного жителя є одним із найбільших після наших сусідів із Литви. Зі свого боку ми зробимо все можливе, щоб і друзі та союзники Естонії на Заході не втомлювалися допомагати Україні, особливо важким озброєнням, засобами протиповітряної оборони, зимовим спорядженням та іншим необхідним для українських воїнів" - зазначив він.
Також віцеспікер, виступаючи перед обласними депутатами на Закарпатті, зауважив, що Естонія надала Україні гуманітарної допомоги на суму близько 22 мільйонів євро. Крім того, балтійська країна вже сьогодні бере участь у відбудові України: у Житомирській області Естонія разом з іншими партнерами до весни 2023 року побудує модульний дитячий садок.
Також Сеедер відзначив, що Естонія разом з країнами-однодумцями інтенсивно шукає можливості для запровадження нових санкцій проти росії, а також проти білорусі.
Він запевнив, що Естонія ніколи не визнає нещодавно проведені росією фіктивні референдуми та спроби незаконної "анексії" будь-яких регіонів України.
Як повідомляв Укрінформ, українські біженці, яким були видані тимчасові візи в Європейському Союзі та які повернулися до України, можуть повернутися до ЄС до настання зими.