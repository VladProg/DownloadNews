Станом на сьогодні на порядку денному питання про відокремлення від Міністерства внутрішніх справ Держприкордонслужби і Національної гвардії не стоїть.

Про це в інтерв’ю BBC заявив міністр внутрішніх справ Ігор Клименко, передає Укрінформ.
“МВС працює як одна система. Це по-перше. По-друге, тут питання в довірі. Довірі громадян і військових до системи МВС. Тому на сьогодні це питання (відокремлення ДПСУ і НГУ - ред.) не стоїть. Сьогодні одне питання – перемога”, - сказав він.
Відповідаючи на запитання, чи особисто він проти цього розділення, Клименко зауважив, що наразі не бачить потреби навіть обговорювати це питання.
Стосовно прогнозу про термін закінчення війни міністр висловив сподівання, що це станеться достатньо скоро. На уточнення, чи йдеться про цей рік, глава МВС сказав, що “є надія на це”.
Як повідомлялося, Клименко заявив, що після закінчення війни з Росією в Україні може бути, за оцінками європейських партнерів, до 3 млн одиниць незареєстрованої зброї.