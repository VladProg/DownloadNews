Всеукраїнський молодіжний рух Let`s do it Ukraine оголосив переможців проєкту «Мішечок», який передбачав пошиття школами та учнівською молоддю найбільшої кількості екомішечків.

Результати конкурсу оголосила лідерка Всеукраїнського молодіжного руху Let`s do it Ukraine Юлія Мархель під час пресконференції в Укрінформі.
"Перше місце займає школа, яка минулого року зайняла друге місце. І в цьому році вони сказали - ми точно підемо до перемоги. І коли вони дізналися, що додали ще п'ять днів, то просто вражали своєю кількістю. Вітаємо з першим місцем Кіровоградську область. І принтер для сублімаційного друку їде в Первозванівський ліцей Первозванівської сільської ради Кропивницького району Кіровоградської області", - сказала Мархель.

Вона зазначила, що школа пошила 6266 екомішечків для користування в повсякденному житті.
Друге місце зайняв Шепетівський навчально-виховний комплекс №1 Хмельницької області, він пошив 1850 мішечків. Третє місце - Центр позашкільної освіти Волинської обласної ради, який пошив 1000 мішечків. Четверте місце посів Пирятинський ліцей № 4 Полтавської області, там пошили 996 мішечків.
За словами Мархель, екомішечки потім використовують по-різному, деякі продаватимуть їх на благодійних ярмарках, деякі роздали в школі, хтось відправив їх Збройним силам України.
У проєкті взяли участь 115 шкіл з 20 областей.
Також Мархель повідомила, що Всеукраїнський проєкт "Мішечок" продовжується для столичних шкіл до кінця року. Головний приз - майстер-клас з ведучим телеканалу "Київ", актором театру та кіно Славою Соломкою.
Наступний проєкт «Мішечок» стартуватиме 25 березня 2023 року.
Організатор проєкту – Всеукраїнський молодіжний рух «Let’s do it Ukraine» за підтримки генерального партнера – компанії PepsiCo Україна.
Проєкт відбувається спільно з Міжнародним молодіжним рухом «School Recycling World» в рамках реалізації довгострокового всеукраїнського проєкту «Чисті пляжі разом!» за сприяння Міністерства захисту довкілля та природних ресурсі.