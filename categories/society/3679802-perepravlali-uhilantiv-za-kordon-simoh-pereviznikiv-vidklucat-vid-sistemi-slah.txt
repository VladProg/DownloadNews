Сімох перевізників, які незаконно переправляли військовозобов’язаних через державний кордон, відключать від системи «Шлях».



Як передає Укрінформ, про це Державне бюро розслідувань повідомляє у Телеграмі.
“Таке рішення ухвалила Комісія з питань припинення доступу ліцензіатів до Єдиного комплексу інформаційних систем Укртрансбезпеки на підставі зібраних матеріалів Державним бюро розслідувань”, - ідеться в повідоменні.
Працівники ДБР встановили, що три приватні товариства і чотири фізичні особи-підприємці у період дії воєнного стану були причетні до організації каналів переправлення чоловіків призовного віку через державний кордон.
Оформлені цими перевізниками водії автомобільного транспорту для виїзду за кордон упродовж 60 днів не повернулися в Україну. Це порушення встановлених правил перетину державного кордону було зафіксоване ДБР.
На розгляд комісії подано ще десятки фактів зловживань із внесення даних у систему. Після перевірки інформації по кожному випадку буде ухвалене відповідне рішення.
Як повідомляв Укрінформ, кіберфахівці Служби безпеки України заблокували 26 Телеграм-каналів, які перешкоджали мобілізації українських громадян призовного віку.
Фото: Держбюро розслідувань, Телеграм