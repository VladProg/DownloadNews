Визволені з полону українські жінки, а також діти, які втратили батьків унаслідок війни, почали отримувати допомогу від Фонду імені блаженного священномученика Климентія Шептицького, створеного з ініціативи урядів України та Польщі.



Як повідомляє кореспондент Укрінформу, сертифікати на отримання грошової допомоги вручала віцепрем’єр-міністр – міністр з питань реінтеграції тимчасово окупованих територій Ірина Верещук.
"Сьогодні вперше після звільнення багатьох тут побачила - ми зустрічалися, у квітні, у травні, коли відбувалися тільки перші хвилини наших обіймів та сліз і, звичайно, добрих емоцій. Дуже хочу, щоб таких сліз радості, тих променів світла було більше. Дуже хочу, щоб ми разом з польськими братами святкували перемогу. Дякую їм за те, що щиро відгукнулися на пропозицію допомогти нашим жінкам та діточкам. Дякую опікунам, які сьогодні тут разом з дітьми", - сказала урядовець.
Віцемаршалок Сейму Малгожата Госєвська також подякувала всім, хто підтримав надання цієї допомоги.
"Це дуже зворушливий момент. Ми починаємо новий проєкт, спрямований на допомогу Україні. Але цей проєкт справді особливий і винятковий. Бо кожна війна страшна, і ми знаємо, що найбільше від неї страждають жінки і діти. Тут серед нас багато відважних жінок, які вставали і боролися, які пережили російський полон. І тут є діти неймовірно мужніх батьків. Ми мусимо зробити все, щоб мінімізувати те зло, яке відбулося і досі відбувається на наших очах. Ми маємо допомогти стати на ноги, зібратися на силі і повернути віру в любов і добро", - наголосила вона.
Фонд імені блаженного священномученика Климентія Шептицького створений з ініціативи віцепрем’єр-міністра України Ірини Верещук та уряду Польщі. Він підтримує визволених з полону українок та осиротілих через війну дітей.
На останньому засіданні комісії Фонду було прийнято рішення про надання грошової допомоги 70 жінкам, яких визволили 17 жовтня під час обміну військовополоненими. Кожній з них нададуть одноразову виплату у розмірі близько 80 тис. гривень.
Також було ухвалено рішення про грошову допомогу 75 дітям за програмою підтримки для дітей віком до 18 років, які втратили через війну обох чи одного з батьків. Їм надаватиметься щомісячна фінансова допомога у розмірі близько 5 тис. гривень.
Як повідомлялося, Кабінет Міністрів ухвалив рішення про виплату грошової допомоги у сумі 100 тисяч гривень громадянкам України, яких 17 жовтня визволили з російського полону.