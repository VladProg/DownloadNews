Президент Володимир Зеленський переконаний, що Російська Федерація програє у розв’язаній нею ж війні проти України.

Про це він сказав під час виступу в Копенгагені перед представниками громадськості України та Королівства Данія, повідомляє Укрінформ.
«Сьогодні ми впевнені: Росія програє у цій війні. Але це не єдине основне. Головне ще і те, що ми доведемо своєю перемогою, що ми доводимо своєю співпрацею, що ви доводите своєю підтримкою України – разом ми доводимо, що життя має значення, що люди мають значення, свобода має значення, Європа має значення. Це буде закарбовано в історії завдяки зокрема тому, що ви з Україною», - зазначив Зеленський.

Президент розповів, що коли перші російські ракети вдарили по українських містах 24 лютого минулого року, сповістивши про повномасштабну війну посеред Європи, був «шалений ризик», що Європа втратить себе, як це вже було в історії, що тиранія знову виграє, а культура знову програє.
«І найстрашніше – могла бути зруйнована повага, яка є основою нашої вільної та об’єднаної Європи. Повага до кожної людини, до кожної спільноти, до кожної нації. Коли в Європі зникає, не панує повага, диктатури намагаються панувати над Європою. Ми уберегли від цього наш континент, разом уберегли», - підкреслив він.

Глава держави поділився розповідями українських воїнів, що російські солдати менше бояться загинути в бою, ніж вони бояться відмовитися від агресії і повернутися додому.
«Це важко навіть уявити, що таке Росія сьогодні, що її люди бояться свого дому більше, ніж загибелі на війні… Ми ніколи не дозволимо перетворити Україну чи будь-яку іншу країну, на таку ж територію неповаги до людей, неповаги до життя, якою стала російська держава», - зауважив Президент.

Він вкотре подякував Данії за підтримку України, у тому числі зброєю, в енергетиці, у відбудові, а також за домовленості надати винищувачі F-16.
«Я певен, що ми переможемо, правда на нашому боці. Коли відбудеться ця мить це буде спільна перемога демократій, нашої свободи, нашої перемоги», - додав Зеленський.
Як повідомлялося, Президент Володимир Зеленський разом з першою леді перебуває з візитом у Данії, куди прибув напередодні після візитів у Нідерланди і Швецію.
Данія та Нідерланди оголосили про надання Україні винищувачів F-16 після навчання пілотів та інженерів.
Фото: ОП