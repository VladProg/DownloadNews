Національна рада з питань телебачення та радіомовлення зареєструвала 19 нових суб’єктів у сфері онлайн–медіа.

Як передає Укрінформ, про це повідомляє пресслужба Нацради.
"Національна рада зареєструвала 19 нових суб’єктів у сфері онлайн–медіа. Серед них – інформаційні, медичні видання, сайти громадських організацій і товариства", - йдеться у повідомленні.
Як зазначає медіарегулятор, як онлайн-медіа зареєструвалося інформаційне агентство Укрінформ, вебсайт «Факти» – ТОВ «СЛМ новини».
Крім того, двоє реєстрантів комплексно підійшли до процесу реєстрації. Вони внесли до Реєстру одразу свої вебсайти, сторінки в соцмережах Facebook, Instagram, канали на Youtube, у Telegram. До того ж ТОВ «Ми – Полтава» зареєструвало сторінку в TikTok, а Волосєвич Є. С. із с. Вигода Одеської області – канали у Viber- і WhatsApp.
Також регулятор знову вніс до переліку зареєстрованих суб’єктів у сфері медіа низку друкованих медіа. Зареєстровано 56 друкованих видань – 23 газети, 16 збірників наукових праць, 10 наукових журналів, 4 журнали, міжвідомчий збірник наукових праць, дайджест для професіоналів сфери охорони здоров’я, науково-виробничий журнал.
До переліку зареєстрованих медіа додано ще три суб’єкти, які планують мовити без використання радіочастотного спектру. Серед них перше інтернет-радіо «Радіо Ісландія».
До Реєстру суб’єктів у сфері медіа потрапили і 9 провайдерів аудіовізуальних сервісів. Серед зареєстрованих заявників також і київське ТОВ «Плюс ТБ» («Київстар ТБ»).
Як повідомляв Укрінформ, наприкінці червня Нацрада зареєструвала перші сім онлайн-медіа.