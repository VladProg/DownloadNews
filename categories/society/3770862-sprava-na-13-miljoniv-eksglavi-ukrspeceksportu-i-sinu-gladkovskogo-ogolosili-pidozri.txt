Національне антикорупційне бюро повідомило колишньому директору ДК «Укрспецекспорт» та сину експершого заступника секретаря РНБО про підозру в організації та вчиненні зловживання службовим становищем, що спричинило збитки державі на суму майже 13 млн грн.

Про це інформує пресслужба бюро, передає Укрінформ.
“Слідство встановило, що колишній керівник ДК "Укрспецекспорт", зловживаючи своїм службовим становищем, уклав договір із компанією, підконтрольною сину експершого заступника секретаря РНБО України, про придбання бортового радіоелектронного обладнання (висотомірів) за цінами, умисно завищеними майже у 7 разів (близько 450 тис. дол)”, - йдеться у повідомленні.
Правоохоронці з’ясували, що після сплати держкомпанією передбаченої договором суми, співучасники схеми розпорядились отриманими у результаті завищення цін коштами на власний розсуд, а частина з них в сумі орієнтовно 170 тис. дол. була передана безпосередньо сину експершого заступника секретаря РНБО України. Під час вчинення злочину колишній керівник ДК «Укрспецекспорт» вживав заходів конспірації для приховання власної участі у схемі, а також радив залучати компанії з конкретних іноземних юрисдикцій, які вважав безпечними та такими, що унеможливлять розкриття злочину українськими правоохоронними органами.

Після отримання відповідей на запити про міжнародну правову допомогу від компетентних органів Об’єднаних Арабських Еміратах та Особливого адміністративного району Китайської Народної Республіки Гонконг детективам вдалося підтвердити реальну вартість поставлених товарів, а також роль та участь відповідних іноземних компаній та їх посадових осіб.
Оскільки вказані особи перебувають за межами України про підозру їм повідомили заочно.
У бюро нагадали, що слідство у кримінальному провадженні детективи розпочали на підставі матеріалів журналістського розслідування.
У НАБУ також зазначили, що син експершого заступника секретаря РНБО України є учасником ще одного кримінального провадження щодо одержання 950 тис. грн неправомірної вигоди за вплив на ухвалення рішення керівником ДК «Укрспецекспорт». Ця справа наразі слухається у суді.
Як повідомлялося, у лютому 2019 року журналісти Bihus.info опублікували розслідування щодо розкрадань в оборонному комплексі. Журналісти стверджували, що ніби до цих схем причетний син колишнього заступника секретаря РНБО Ігоря Гладковського.
Фото: СБУ, ілюстративне