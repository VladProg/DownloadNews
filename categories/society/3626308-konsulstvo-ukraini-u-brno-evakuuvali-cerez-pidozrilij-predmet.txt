Співробітники консульства України у Брно (Чехія) були змушені вранці 2 грудня залишити свої робочі місця через підозрілий предмет, доставлений до дипломатичного представництва.

Як передає Укрінформ, про це повідомляє Радіо Прага.
«Сьогодні вранці до українського консульства прибула підозріла посилка, схожа на ті, що доставлялися до Іспанії. Ми перевіряємо посилку рентгеном. Консульство та найближчі сусідні будівлі, включно з дитячим садком, ми евакуювали за допомогою пожежників», – інформує чеська поліція.
Як повідомив агентству ČTK речник поліції Давид Халоупка, з будівлі було евакуйовано шістьох співробітників. На місці працюють поліцейські.
Учора прессекретар Посольства України у Празі Тетяна Окопна заявила, що дипмісія переглянула протоколи безпеки та запровадила відповідні заходи.
Як повідомлялося, у середу іспанські ЗМІ поінформували про вибух в українському посольстві в Мадриді. Комендант посольства України отримав незначні поранення та був госпіталізований – конверт вибухнув у його руках. Решта співробітників не постраждали. У МЗС підтвердили інцидент.
Міністр закордонних справ Дмитро Кулеба також заявив, що у середу та четвер два посольства України за кордоном, крім посольства Іспанії, отримали листи з "дуже конкретними погрозами". Йдеться про цілеспрямовану широкомасштабну кампанію проти України за кордоном. Також стало відомо, що конверт з вибуховим пристроєм отримала місцева компанія Instalaza, яка виготовляє зброю, що постачається, зокрема, до України.
Згодом Міністерство оборони Іспанії повідомило, що сили безпеки знайшли третій імовірний вибуховий пристрій у конверті, який було відправлено на базу ВПС у Торрехон-де-Ардос, що поблизу Мадрида.
Крім цього, офіс прем'єр-міністра Іспанії Педро Санчеса 24 листопада отримав лист із вибуховим пристроєм, подібним до зазначених. Аналогічний лист отримало й посольство США в Мадриді.
Фото: Mapy.ch