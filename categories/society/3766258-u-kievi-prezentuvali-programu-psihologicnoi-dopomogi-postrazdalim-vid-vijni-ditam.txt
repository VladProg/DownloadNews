Громадська організація "Let’s do it green Ukraine" упродовж півтора року реалізації програми психологічної підтримки українських дітей, що постраждали від російської агресії, "Обійми для кожного, хто потребує" надала допомогу понад 1,5 тис. малюкам і підліткам.

Про це розповів віцепрезидент з питань молодіжного розвитку та інклюзивних проєктів ГО "Let’s do it green Ukraine" Олег Рибалка під час пресконференції в Укрінформі.
"Обійми для кожного, хто потребує" — це програма комплексної індивідуальної діагностики та психологічної допомоги дітям і підліткам від 0 до 18 років”, - зазначив він.
За його словами, у рамках програми комбінуються формати роботи онлайн та офлайн, де це можливо.



Олег Рибалка

Рибалка пояснив, що в середньому дитина та її сім’я знаходяться у проєкті близько двох місяців, запевнивши, що цього часу зазвичай достатньо, щоб діагностувати, стабілізувати дитину та допомогти їй.
Віцепрезидент громадської організації зауважив, що за майже півтора року роботи проєкту було проведено понад 20 тис. корекційних сесій з дітьми та підлітками, 1545 дітей отримали психологічну допомогу, 1,5 тис. батьків і 1 тис. корекційних фахівців стали учасниками освітніх вебінарів.
Він додав, що зараз у середньому проводиться 50 індивідуальних корекційних сесій за день, робота триває по всій Україні, у команді програми 47 фахівців з галузі дитячої освіти — дитячі психологи, нейропсихологи, реабілітологи, логопеди.
Водночас Рибалка оголосив про проведення ребрендингу "Обійми для кожного, хто потребує" та її нову назву — Mental Help 365.

“Mental Help 365 ставить перед собою завдання надати систематичну та ефективну психологічну допомогу впродовж 2023-2025 рр 10 тис. дітей, у першу чергу дітям з особливими освітніми потребами, дітям-сиротам, дітям з прийомних сімей, дітям із сімей військовослужбовців”, - зазначив він.
Своєю чергою голова Національної соціальної сервісної служби України Василь Луцик підкреслив, що питання ментального здоров’я, на жаль, чим далі, тим більше потребує уваги, як суспільства, так і держави.

Василь Луцик

Він нагадав, що 1 червня уряд прийняв зміни до нової постанови про визначення статусу дітей, які постраждали від збройної агресії.
“Зараз фактично більшість дітей, які на території України, вони всі можуть вважатися жертвами російської агресії у зв’язку з психологічним насильством, якого вони зазнали. Це насильство не потребує доведення”, - сказав Луцик.
У ході пресконференції ГО "Let’s do it green Ukraine" та Національна сервісна служба підписали меморандум про співпрацю.

Також у рамках ініціативи було презентовано відеоцикл “Академія відповідального батьківства”, який складається з 20 роликів для батьків щодо різних тем стосунків із дітьми різного віку. Теми зачіпають чотири основні блоки — роботу з сенсорними сферами, з моторною, когнітивною і соціальною сферами.
Як повідомляв Укрінформ, в Україні внаслідок повномасштабної збройної агресії РФ загинули 504 дитини та 1 125 зазнали поранень.