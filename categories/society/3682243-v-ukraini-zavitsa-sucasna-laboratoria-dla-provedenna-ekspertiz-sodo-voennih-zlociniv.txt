В Україні найближчим часом з’явиться сучасна лабораторія для проведення експертиз, пов’язаних із воєнними злочинами, здійсненими російською федерацією.

Про це керівник Департаменту протидії злочинам в умовах збройного конфлікту Офісу Генпрокурора Юрій Бєлоусов повідомив під час пресконференції "Міжнародний військовий трибунал: що змінилося за рік?" в Укрінформі.
"За сприяння Міжнародного кримінального суду найближчим часом в Україні буде одна з надсучасних лабораторій, яка проводитиме експертизи, пов’язані зі злочинами війни. Це різного роду балістичні, вибухотехнічні, хімічні експертизи. Наші зусилля зараз спрямовані не це", – сказав Бєлоусов.
Він уточнив, що українських експертів будуть навчати працювати в цій лабораторії. За словами Бєлоусова, її діяльність значно пришвидшить терміни розслідування воєнних злочинів.
Раніше Бєлоусов поінформував, що в Україні зафіксовано вже 71 147 воєнних злочинів, здійснених російською федерацією.