До системи безоплатної правової допомоги від початку року звернулися понад 5,5 тисяч внутрішньо переміщених осіб.

Як передає Укрінформ, про це інформує Міністерство юстиції у Фейсбуці.
“З 24 лютого 2022 року і станом на кінець липня 2023 року до системи БПД по вторинну правничу допомогу звернулося понад 11 тисяч ВПО. З початку цього року — понад 5,5 тисяч”, - ідеться в повідомленні.
Зазначається, що найчастіше звернення стосувалися встановлення факту належності документів, розірвання шлюбу, стягнення аліментів на утримання дітей тощо.
У Мін’юсті нагадують, що внутрішньо переміщені особи (ВПО) можуть отримати безоплатно усі види правничих послуг від системи Безоплатної правової допомоги (БПД): від консультацій і юридичної інформації до послуг з представництва їхніх інтересів у судах та інших державних органах, а також допомогу в складенні документів для звернення до суду.

Як відомо, безоплатна правнича допомога – правнича допомога, яка гарантується державою та повністю або частково надається за рахунок коштів державного бюджету, місцевих бюджетів та інших джерел.
Відповідно до Закону України «Про безоплатну правничу допомогу», існує первинна правнича допомога та вторинна правнича допомога.
Безоплатна первинна правнича допомога (БППД) охоплює такі види правничих послуг: надання правової інформації, консультацій і роз’яснень з правових питань; складення заяв, скарг, інших документів правового характеру (крім процесуальних); надання допомоги в забезпеченні доступу особи до вторинної правничої допомоги та медіації. Право на БППД мають усі особи, які перебувають під юрисдикцією України.
Безоплатна вторинна правнича допомога (БВПД) включає такі види правничих послуг: захист; здійснення представництва інтересів осіб в судах, інших державних органах, органах місцевого самоврядування, перед іншими особами; складення документів процесуального характеру. Право на БВПД мають категорії осіб, які визначені Законом України «Про безоплатну правничу допомогу» та іншими законами України.