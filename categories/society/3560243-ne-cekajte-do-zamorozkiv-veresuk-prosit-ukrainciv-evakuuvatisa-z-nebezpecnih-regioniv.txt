При тісній взаємодії влади та благодійних організацій Одещини тисячам внутрішньо переміщених осіб легше буде пережити наступну зиму. Тим, хто мешкає на небезпечних територіях, не варто відкладати евакуацію.

Як передає кореспондент Укрінформу, про це заявила під час робочої поїздки до Одеської області віцепрем’єр-міністр -- міністр з питань реінтеграції тимчасово окупованих територій Ірина Верещук, що ознайомилася з роботою Центру проживання внутрішньо переміщених осіб в одному із сіл, який облаштував благодійний фонд «Добрий самарянин».






Робоча поїздка Ірини Верещук до Одеської області / Фото: Ніна Ляшонок, Укрінформ
































































«Ми продовжуємо здійснювати евакуацію людей і розглядаємо Центр як тимчасовий притулок для врятованих громадян. Завдяки співпраці з місцевою владою людям буде комфортніше пережити зиму. Ми допоможемо людям дровами, місцева влада - вугіллям, благодійні фонди - продуктами харчування», - зазначила Верещук.
За словами віцепрем’єра, громадянам, які проживають на небезпечних територіях, не варто відкладати евакуацію до осінніх заморозків.
«У таких центрах, як на Одещині, тепло, затишно й безпечно. Але деякі люди бояться покинути свої оселі та евакуюються вже в останній момент, ризикуючи власними життями і життями волонтерів, які допомагають їм виїжджати з небезпечних східних та південних територій», - зауважила Верещук.
У програмі робочої поїздки віцепрем’єра також відвідання Одеського координаційного гуманітарного штабу, зустріч із багатодітними родинами з числа внутрішньо переміщених осіб та ознайомлення з роботою Центру надання адмінпослуг Одеської міськради.
Як повідомлялося, протягом серпня з Донеччини під час обов’язкової евакуації цивільного населення вивезено до безпечних районів визначених областей понад сім тисяч осіб.