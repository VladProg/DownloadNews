Президент Володимир Зеленський виступив на конференції до Міжнародного дня захисту дітей «UА: Війна. Недоспівана колискова».

Про це повідомляє кореспондент Укрінформу.
“Наша конференція дасть старт низці міжнародних заходів, зокрема, у Швеції, Норвегії, інших країнах... Ми об’єднаємо світову більшість заради того, щоб відновити безпеку для українських дітей. Усі ми розуміємо: відновлення і реалізація усіх прав наших дітей у повному обсязі та на якісно вищому рівні може дати лише наша справедлива перемога”, - сказав Зеленський.

За його словами, відповідна підтримка України світом озброєнням і технікою, засобами ППО, тиск на державу-терориста у будь-яких напрямках не просто прискорює суто воєнну перемогу, а наближає перемогу цивілізації, повернення нормального, європейського життя незалежної держави із забезпеченням усіх прав людини і дитини.
“Ми стоятимемо до кінця і ніколи не опустимо рук, не впадемо духом. Думаю, увесь світ це вже усвідомлює”, - наголосив глава держави.

Водночас він нагадав, що за час повномасштабної війни Росія вбила щонайменше 483 дитини, завдала важких поранень близько тисячі юних українців, а також зруйнувала мільйони осель і доль, більше 1,3 тис. шкіл, 1 тис. медичних закладів.
Зеленський також відзначив, що достовірно не відомо точну кількість депортованих росіянами дітей, але запевнив, що Українська держава докладає всіх зусиль, аби їх повернути додому.

Відео: Zelenskiy / Official
Він додав, що напередодні розпочав роботу Центр порятунку й захисту українських дітей. За його даними, це - платформа, на базі якої можна об’єднати зусилля державних і міжнародних інституцій задля реалізації стратегії захисту і безпеки українських дітей Bring Kids Back UA.
“Із 24 лютого (2022 року — ред.) День захисту дітей для нас це кожен день. Усі 462 доби повномасштабної війни, 462 дні нашої битви, перш за все, за наше майбутнє, значить, за наших дітей, за їхню волю і за їхню долю, за Україну, яку залишимо їм, Європу, яку побудуємо разом, світ, у якому вони будуть жити вільно. Сьогодні ми б’ємось саме за те, яким цей світ буде. Саме тому, коли ми кажемо “наші діти”, маємо на увазі не лише українців і українок, ми б’ємося разом абсолютно за всіх дітей, за всі покоління, за їх права і свободи”, - підкреслив Президент.






Конференція до Міжнародного дня захисту дітей "UA: Війна. Недоспівана колискова" / Фото: Кирило Чуботін, Укрінформ































Як повідомлялося, в Україні російські загарбники порушують всі права дітей і вже вбили 483 малюків, 989 важко поранили, 19,4 тис. депортували, ще 394 дитини зникли безвісти.