Усі українці, визволені з ворожого полону, та родини осіб, незаконно позбавлених свободи російською федерацію, мають право на первинну правову допомогу.

Як передає Укрінформ, про це Міністерство з питань реінтеграції тимчасово окупованих територій повідомляє у Телеграмі.
Зокрема, йдеться про отримання юридичних консультацій, допомогу в написанні заяв або скарг.
"Якщо комісія при Мінреінтеграції встановить факт позбавлення цих осіб свободи внаслідок збройної агресії проти України, вони можуть безоплатно отримати й вторинну правову допомогу", - вказується в повідомленні.
Вона передбачає захист, представництво інтересів осіб у судах, органах державної влади та місцевого самоврядування, а також складення документів процесуального характеру.
Уточнюється, що в межах меморандуму про співпрацю між Національним інформаційним бюро при Мінреінтеграції та Координаційним центром з надання правової допомоги визволені з полону та сім’ї полонених можуть отримати безоплатну юридичну допомогу, зателефонувавши на номер 0 800 213 103 (у будні з 08:00 до 19:00, у вихідні - з 09:00 до 18:00).
Також можна скористатися послугами чат-бота у Телеграмі (кнопка "Отримати консультацію"), або звернутися безпосередньо до бюро правової допомоги. Знайти найближче бюро можна на онлайн-мапі за посиланням.
Як повідомляв Укрінформ, вид обліку військовослужбовця не впливає на його залучення у процеси обміну, з полону повертаються військові, які мають різні облікові категорії, у тому числі "засуджені" в російській федерації.