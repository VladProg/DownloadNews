Верховна Рада у першому читання ухвалила законопроєкт «Про внесення змін до деяких законодавчих актів України щодо впорядкування надання та використання відпусток, а також інших питань».

Про це народний депутат від парламентської фракції “Голос” Ярослав Железняк повідомив у Телеграмі, передає Укрінформ.
Він уточнив, що ухвалення законопроєкту №8313 підтримали 233 народних депутатів.
Метою законопроєкту є уточнення та осучаснення окремих норм законодавства, що регулюють питання надання та використання відпусток.
Пропонується встановити, що порядок та умови надання відпусток для підготовки та участі в спортивних змаганнях регулюються трудовим та/або колективним договором.
Проєкт закону передбачає надання відпустки при народженні дитини в чітко визначений термін - не пізніше трьох місяців з дня народження дитини. Батьку дитини, який не перебуває у зареєстрованому шлюбі з матір'ю дитини, така відпустка надається після отримання відповідного рішення суду.
Окрім того, документом пропонується збільшити загальний максимальний термін надання працівнику відпустки без збереження зарплати за сімейними обставинами та з інших причин з 15 до 30 календарних днів на рік.
Зазначається, що в разі призову працівника на військову службу під час мобілізації, на
особливий період, призову працівника на військову службу за призовом осіб із числа резервістів в особливий період йому виплачується грошова
компенсація за всі не використані ним дні щорічної відпустки у строк до його увільнення на час військової служби від займаної посади (виконання обов’язків).
Також регламентується, що в період дії воєнного стану роботодавець може відмовити працівнику в наданні будь-якого виду відпусток (крім відпустки у зв'язку вагітністю та пологами та відпустки для догляду за дитиною до досягнення нею трирічного віку), якщо такий працівник залучений до виконання робіт на об'єктах критичної інфраструктури, до виконання робіт, виробництва товарів оборонного призначення або до виконання мобілізаційного завдання (замовлення).
Крім цього, проєктом закону пропонується виключення педагогічного та науково-педагогічного персоналу з переліку осіб, за якими під час проходження військової служби за призовом під час мобілізації, на особливий період, або військової служби за призовом осіб із числа резервістів в особливий період, зберігається попередній середній заробіток.
Очікується, що ухвалення законопроєкту сприятиме юридичній визначеності в окремих питаннях надання та використання відпусток, що зменшить адміністративне навантаження на роботодавців, працівників та органи державної влади, а також передачі питань надання окремих видів відпусток на рівень колективно-договірного регулювання та більш ефективній діяльності Національної служби посередництва і примирення.
Як повідомлялося, Верховна Рада прийняла за основу урядовий законопроєкт, який унормовує питання визначення видатків з державного бюджету на соціальне забезпечення.