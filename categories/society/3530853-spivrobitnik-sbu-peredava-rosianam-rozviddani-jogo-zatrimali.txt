Правоохоронці затримали співробітника Служби безпеки України, який підозрюється у роботі на спецслужби рф та передачі їм таємних даних.

Як передає кореспондент Укрінформу, про це повідомили у Державному бюро розслідувань.
«Державне бюро розслідувань та Служба безпеки України провели спільну спеціальну операцію, в результаті якої викрили та затримали зрадника України - діючого співробітника Служби безпеки України, який працював на спецслужби рф», - йдеться у повідомленні.
У ДБР уточнюють, що до березня 2022 року цей співробітник очолював одне з регіональних управлінь СБУ. У межах розслідування кримінального провадження встановлено факти його співпраці з представниками спецслужб рф. Ця інформація підтвердилася і проведеними ДБР експертизами.




Зазначається, що цей співробітник СБУ передавав російським спецслужбам розвідувальну інформацію проти України. Зокрема, було задокументовано передачу ним інформації, що становить державну таємницю. Також задокументована безпосередня участь фігуранта у діяльності злочинної організації, яка займалась розвідувальною та підривною діяльністю проти України. Такі дії угруповання завдавали шкоди суверенітету, територіальній цілісності та недоторканності, обороноздатності, державній, економічній та інформаційній безпеці держави.
«Працівники ДБР затримали зрадника», - йдеться у повідомленні. Підкреслюється, що зібрано достатньо доказів для повідомлення співробітнику СБУ про підозру у вчиненні злочинів, передбачених ч. 1 ст. 255 (створення, керівництво злочинною спільнотою або злочинною організацією, а також участь у ній), ч. 1 ст. 111 (державна зрада), ч. 5 ст. 27 ч. 1 ст. 114 (пособництво у передачі або збиранні з метою передачі іноземній державі, іноземній організації або їх представникам відомостей, що становлять державну таємницю).
Як повідомлялося, працівники ДБР завершили досудове розслідування стосовно колишнього співробітника Головного управління СБУ в АР Крим за підозрою у державній зраді. Обвинувальний акт направлено до суду.