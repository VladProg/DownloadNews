За результатами наради під головуванням Президента, присвяченої проходженню опалювального сезону, вже найближчим часом будуть надані громадянам певні рекомендації.

Про це повідомив секретар Ради нацбезпеки і оборони Олексій Данілов в ефірі загальнонаціонального телемарафону «Єдині новини», передає кореспондент Укрінформу.
«Нам спільно треба буде думати, в який спосіб пережити цю доволі складну зиму. І вчора у Президента відбулася велика нарада з цього приводу. Я думаю, найближчим часом будуть надані нашому суспільству певні пропозиції, в який спосіб ми спільно маємо вирішити таке складне питання - як пройти одну із найскладніших зим в нашій сучасній історії», - сказав Данілов.
Як повідомляв Укрінформ, напередодні Президент України Володимир Зеленський заявив у вечірньому відеозверненні, що через повномасштабну війну зима в Україні буде складною, але влада працює для того, аби підготуватися до цього періоду.