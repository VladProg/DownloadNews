У хорватському місті Осіяк на міжнародному інноваційному шоу INOVA (International Innovation Show, INOVA) молоді вчені з України здобули 40 медалей.

Як передає Укрінформ, про це повідомляє Міністерство освіти і науки.
“INOVA – друга найстаріша виставка винаходів у світі, яка з 1971 року регулярно демонструє найкращі технічні розробки молодих учених. За 45 років існування INOVA представила публіці тисячі інноваційних винаходів представників із 50 країн”, - ідеться у повідомленні.
Організатори заходу – Всесвітня асоціація інтелектуальної власності та винаходів (WIIPA) та Асоціація винахідників Загребу (Zagreb Inventors Association).
У заході, що проходив з 12 по 15 жовтня, взяли участь понад 400 інноваторів із 20 країн: Тайвань, Малайзія, Польща, Корея, Таїланд, Румунія, Велика Британія, Саудівська Аравія, Канада, Іран та інші.
Україну презентувала команда вихованців Малої академії наук. Уперше за час війни 25 осіб мали можливість безпосередньо представляти проєкти на міжнародних змаганнях. Ще 15 молодих винахідників узяли участь у виставці онлайн.
У команді були представники Харківської, Запорізької, Дніпропетровської, Київської, Волинської, Львівської, Кіровоградської, Черкаської, Івано-Франківської, Херсонської, Одеської областей та Києва.
Усього українські молоді винахідники здобули 40 золотих медалей. Окремо команду організатори заходу нагородили спеціальним призом “За мужність”. Ще три спеціальні нагороди українці отримали від румунських колег.
Як повідомляв Укрінформ, українські фотожурналісти Євген Малолєтка і Мстислав Чернов отримали престижну французьку премію для військових кореспондентів Bayeux Calvados-Normandy Award.
Фото: МОН