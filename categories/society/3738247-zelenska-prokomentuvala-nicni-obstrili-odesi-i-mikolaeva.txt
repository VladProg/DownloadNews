Перша леді України Олена Зеленська відзначила, що українські діти, засинаючи, ніколи не знають, чи буде їх будинок вранці цілим.

Так вона прокоментувала чергові нічні атаки Росії на Одесу і Миколаїв у Твіттері, передає Укрінформ.
"Друга поспіль важка ніч для Одеси. Через ворожий обстріл постраждали четверо людей, серед них дитина. Під атаку потрапило й середмістя Миколаєва. Щонайменше 22 поранених, є загиблий. Засинаючи, діти ніколи не знають, чи буде їхній будинок цілим уранці. Хіба так має бути?", - написала Зеленська.
Як повідомляв Укрінформ, цієї ночі Сили оборони України знищили 18 ворожих повітряних цілей.
Загарбники знову атакували південні регіони України, під ударом російських ракет опинились Одеса та Миколаїв – порти, причали, житлові будинки і торговельні мережі.
У результаті масованого обстрілу Миколаєва минулої ночі постраждали п’ятеро дітей, один загиблий, розпочато розслідування.
Унаслідок нічного обстрілу Одеси у ніч проти 20 липня в середмісті зруйновано багато будівель та дитячий садок, загинув 21-річний охоронець цивільної будівлі. Поранення отримали 8 людей, серед яких троє співробітників ДСНС.