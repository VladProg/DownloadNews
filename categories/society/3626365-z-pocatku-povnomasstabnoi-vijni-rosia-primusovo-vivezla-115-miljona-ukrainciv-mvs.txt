Під час війни торгівля людьми спричиняє нові виклики, адже від початку повномасштабного вторгнення рф в межах України та за кордон загалом переміщено понад 11,5 мільйона українців.

Про це на брифінгу в Медіацентрі Україна-Укрінформ заявила заступниця міністра внутрішніх справ Катерина Павліченко.
“В умовах повномасштабного вторгнення, повномасштабної війни і тієї гуманітарної кризи, яку ми сьогодні маємо, проблема торгівлі людьми набуває нової актуальності. Цьогоріч у межах акції “16 днів проти насильства” ми говоримо про запобігання та протидію торгівлі людьми не лише в контексті трудової, сексуальної експлуатації, втягнення в злочинну діяльність. Сьогодні перед нами є нові виклики — це гуманітарна криза, це переміщення мільйонів українців за кордон в пошуках більш спокійного, безпечного місця, а також така проблема, як примусове переміщення, депортація українців, зокрема дітей, у рф, в білорусь і на тимчасово окуповані території”, - наголосила Павліченко.
За її словами, з початку вторгнення рф в межах держави та за кордон загалом переміщено понад 11,5 мільйона людей. І якщо західні країни надають допомогу українцям, росія примусово вивозить наших громадян, примушує проходити фільтраційні заходи і фактично депортує під виглядом так званого порятунку. Це є грубим порушенням міжнародного гуманітарного права, і Україна порушує це питання на всіх рівнях, заявила заступниця міністра.
Крім того, одним із напрямків захисту громадян є запобігання потраплянню їх у пастки торгівців людьми за кордоном. Павліченко зазначила, що разом із партнерами проводяться різні інформаційні кампанії та надаються роз'яснення, як не потрапити у примусове рабство за кордоном. У цьому допомагають і громадські організації.
Заступниця міністра також повідомила, що в Україні створюються центри допомоги врятованих. “Це місця, куди будь-яка людина, яка є переселенцем, може прийти і отримати комплексну допомогу. Такі центри створюються з ініціативи віцепрем'єр-міністра Ольги Стефанішиної під патронатом дружини президента Олени Зеленської, і вони вже функціонують у Києві, Запоріжжі, Дніпрі і Львові. Планується й далі відкривати такі центри. Вони співпрацюють із соціальними службами, із правоохоронними органами”, - сказала Павліченко.
За її словами, у Чехії та Німеччині у співпраці з урядами цих країн будуть створюватися центри для допомоги українцям.
Як повідомляв Укрінформ, з 25 листопада до 10 грудня ївідбувається Всеукраїнська акція «16 днів проти насильства».