Шкода довкіллю України від повномасштабної агресії рф, яка триває майже вісім місяців, оцінюється у понад 37 мільярдів євро.

Про це повідомляє Міністерство захисту довкілля та природних ресурсів у Телеграмі, передає Укрінформ.
Зазначається, що питання безпеки довкілля було порушене під час Форуму співробітництва в галузі безпеки країн - учасниць ОБСЄ, де від України з доповіддю виступив заступник міністра захисту довкілля та природних ресурсів Євгеній Федоренко.
Зокрема, він наголосив, що через лісові пожежі, горіння нафтопродуктів і загоряння промислових об’єктів викиди в атмосферне повітря вже перевищили 67 млн т.
Майже третина території України – близько 200 тис. кв. км – потребуватиме розмінування.
За даними міністерства, понад 2,4 млн гектарів лісів зазнали значних пошкоджень в ході активних бойових дій. На їхнє відновлення знадобляться десятки років.
Крім того, війною уражені 20% природоохоронних територій України. В зоні ризику - Рамсарські угіддя та Смарагдова мережа.
Наразі росія окупувала 2 209 родовищ з енергоресурсами, металами й мінералами, вартість яких оцінюють у 12,7 трлн євро.
Також ворог продовжує регулярні обстріли території найбільшої в Європі Запорізької атомної електростанції.
“Ми закликаємо міжнародну спільноту сприяти притягненню агресора до відповідальності заради миру і безпеки у світі. Дякуємо тим країнам - учасницям ОБСЄ, які допомагають нам протистояти цьому терору”, - наголосив Федоренко.
Як повідомлялося, через засмічення відходами руйнації ділянки поблизу однієї з ТЕЦ у Києві ґрунтам столиці завдано шкоди майже на 21 млн грн.