В Естонії всі діти до 17 років, в тому числі із сімей українських біженців, обов'язково зараховуються до місцевих шкіл і повинні відвідувати їх до здобуття основної освіти.

Як передає Укрінформ, про це повідомляє ERR.
Міністерство освіти і науки Естонії дало таку відповідь на запит управи міста Кохтла-Ярве про те, чи мають українські біженці відповідного віку фізично відвідувати школи в Естонії, якщо вони можуть продовжувати навчання в українських освітніх закладах через інтернет.
«Якщо учень також бажає дистанційно навчатися у себе на батьківщині, то спільно зі школою для нього має бути складений індивідуальний навчальний план. Також йому слід пояснити, які зі здобутих в українській школі знань можуть бути враховані в естонській програмі», - додали в міністерстві.
Інакша ситуація з учнями 11-х класів. «Гімназійна освіта в Естонії поки не є обов'язковою, тож такі учні можуть без обмежень здобувати освіту в школах України, навчаючись дистанційно», - пояснили в освітньому відомстві.
Як повідомлялося, в найбільшій в Естонії талліннській «Школі Свободи» у 7-12-х класах навчаються близько 600 дітей з України.
Фото: ERR