Колишнього правоохоронця, який працював на російських загарбників у так званій “народній міліції” під час тимчасового захоплення територій Харківської області, засудили до 12 років позбавлення волі.

Як передає Укрінформ, про це повідомляє Офіс генерального прокурора.
Суд визнав винним ексслідчого одного з відділень Ізюмського районного управління поліції Головного управління Національної поліції в Харківській області у колабораційній діяльності (ч. 7 ст. 111-1 Кримінального кодексу України).

Йому призначили покарання у вигляді 12 років позбавлення волі з позбавленням права займати будь-які посади в правоохоронних органах на строк 12 років, з конфіскацією майна.
Прокурори довели, що під час тимчасового захоплення Балаклії колишній слідчий добровільно обійняв псевдопосаду “поліцейського охорони” у так званій “народній міліції”.
Загарбники довірили колаборанту охороняти адміністративні будівлі та склади. Також він охороняв місцевого “збирача податків”.
Поплічника ворога правоохоронці викрили та затримали на початку жовтня 2022 року.
Як повідомляв Укрінформ, за організацію залізничного сполучення з Кримом судитимуть експравоохоронця з Херсона.