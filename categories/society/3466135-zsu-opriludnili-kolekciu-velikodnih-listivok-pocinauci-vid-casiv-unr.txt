З нагоди свята Воскресіння Господнього оприлюднено колекцію історичних Великодніх листівок Збройних Сил України за минуле сторіччя: УНР, УГА, УПА, ЗСУ.

Як передає Укрінформ, колекцію репрезентувала пресслужба Генерального штабу ЗСУ у Фейсбуці.
«Здебільшого листівки, поштівки були написані невідомими художниками і поширювалися нелегально з метою перемоги над споконвічним підступним російським ворогом, терористом, окупантом. Але деякі листівки мають своїх авторів. Наприклад, «Великодня поштівка» (серія 10 штук), випущена в таборах Ді-Пі (Displaced Persons), авторства відомого українського митця Едварда Козака, який більшу частину свого життя жив і творив далеко від рідного краю.

Чи, наприклад, «Козак і дівчина» (Великодні мотиви). Ця листівка роботи сотника Армії УНР Миколи Битинського. Зображена дівчина у національному строї та поручик 1-го Кінного полку Чорних Запорожців», - ідеться в повідомленні.
Як зазначається, завдання нашого покоління в тому, щоб у 22-му столітті наші нащадки, аналізуючи 21-ше століття крізь призму візуального мистецтва, змогли побачити тут перемогу України над російським ворогом, закарбовану в тисячах різножанрових робіт та десятиліттях успішного Євроатлантичного буття українського народу.
24 квітня у християн східного обряду - свято Воскресіння Христового.