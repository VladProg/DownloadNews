Міністерство охорони здоров'я закликає долучитись до флешмобу на підтримку українських лікарів у межах проєкту "Дякуємо серцем".

Як передає Укрінформ, про це МОЗ повідомляє у Фейсбуці.
"МОЗ і Всесвітня організація охорони здоров'я (ВООЗ) у межах проєкту "Дякуємо серцем" до Дня Незалежності України оголошують загальноукраїнський флешмоб, аби ще раз подякувати українським медикам за їхню роботу та відважність", - ідеться у повідомленні.

Зазначається, що 31 рік поспіль українські медики невтомно бережуть здоров’я українців, а останні пів року працюють у складних умовах повномасштабної війни.
"Вони залишаються на посту, коли в їхні міста летять ракети. Оперують, коли їхні лікарні обстрілюють. Їдуть туди, де потрібна допомога, коли навколо все палає. Вони рятують життя, часто – ризикуючи власним. У День Незалежності важливо сказати медичним працівникам: "Дякую за те, що підтримуєте серцебиття країни!", - зауважили в МОЗ.
Щоб долучитись до флешмобу, потрібно зробити у соцмережах допис із подякою медикам, додати у допис хештег #дякуємо_серцем. За бажанням можна проілюструвати допис картинкою.
Підтримати медичну систему можна донатом на платформі UNITED24.
Як повідомляв Укрінформ, Україна створила план відбудови медичної інфраструктури і напрацювала необхідні зміни до державних будівельних норм.