Уряд оновив порядок направлення військових на лікування за кордоном.

Про це йдеться у повідомленні ДПСУ, передає Укрінформ.
"Транспортування захисників України, згідно з попередньо затвердженим переліком осіб, до державного кордону організовує Міністерство охорони здоров’я за сприяння Міноборони, МВС та Адміністрації Держприкордонслужби. Після перетину державного кордону транспортування до закладів охорони здоров’я іноземних держав здійснюється за сприяння Міністерства закордонних справ та МОЗ", – йдеться у повідомленні.
Обов’язковими умовами для перетину державного кордону з метою лікування для визначеної категорії осіб є наявність висновку про необхідність направлення на лікування за кордон, а також повідомлення від Координаційного центру з надзвичайних ситуацій (Emergency Response Coordination Centre) Європейської комісії. Таке повідомлення надходить через електронну платформу "Система раннього попередження та реагування" (Early Warning and Response System) про готовність конкретної країни, яка є членом Європейського Союзу, на безоплатній основі прийняти на лікування. Також постраждалий повинен мати письмове підтвердження готовності закладу охорони здоров’я іноземної держави на безоплатній основі прийняти на лікування.
Ініціаторами направлення захисників на лікування за кордон виступають заклади охорони здоров’я, в яких вони перебувають на лікуванні чи реабілітації. Відповідне клопотання має довільну форму.
Як повідомлялося, Кабінет Міністрів постановою від 14 жовтня 2022 року №1169 затвердив Порядок направлення осіб зі складових сил оборони та сил безпеки, постраждалих у зв’язку з військовою агресією російської федерації проти України, на лікування за кордон.