Під час придбання в автосалоні нового автомобіля відтепер можна отримати на місці й номерні знаки, і свідоцтво про реєстрацію, а оформити документи допоможе працівник автосалону.

Про спрощення процедури реєстрації нових транспортних засобів в Україні розповів в ефірі Українського радіо перший заступник начальника Головного сервісного центру МВС Олександр Карабиць, передає Укрінформ.
Він нагадав, що з 6 серпня спростилася процедура реєстрації нових транспортних засобів. Тепер можна звернутися безпосередньо для купівлі транспортного засобу в автосалон і не звертатися після цього до територіального сервісного центру, який саме реєструє транспортний засіб.
"Покупець, який бажає придбати транспортний засіб, звертається до будь-якого дилера в автосалон, обирає авто, просить зареєструвати його там же, оформлює всі відповідні документи, необхідні для реєстрації: договір купівлі-продажу. Сплачує кошти за реєстрацію, після чого формується довіреність в Єдиному державному реєстрі транспортних засобів як в паперовому, так і в електронному вигляді", - пояснив Карабиць.
За його словами, всі документи потім скануються в Єдиний державний реєстр транспортних засобів, "після чого представник автосалону може безпосередньо звернутися до сервісного центру і зареєструвати транспортний засіб". Якщо транспортний засіб не буде рухатися дорогами загального значення, не буде використовуватися до реєстрації, то навіть можливо відмовитися від транзитних номерних знаків на червоному фоні, додав Карабиць. Всі документи (паспорт, довідку про місце реєстрації, ідентифікаційний код) власник транспортного засобу залишає представнику автосалону, який потім реєструє його в сервісному центрі.
Карабиць звернув увагу, що покупець може підписати довіреність, яка відвантажується потім в Єдиний державний реєстр, а договір купівлі-продажу він повинен підписати особисто при придбанні транспортного засобу.
За його словами, коштує така реєстрація 785 грн: 200 грн за адмінпослуги + 307 грн за бланк свідоцтва про реєстрацію + 278 грн за номерні знаки. Надається також послуга бронювання безкоштовних та платних номерних знаків. Вона запрацювала 7 серпня цього року. "Можна зайти на сайт сервісного центру і подивитися, які є в наявності номерні знаки. І якщо покупець хоче певну комбінацію цифр, тоді можна переходити в електронний кабінет водія на сайті головного сервісного центру, обрати там "електронні послуги", активуватися через "Дія.Підпис" або id.gov.ua, підписати це електронним ключем і замовити номерні знаки. Послуга коштуватиме 360 грн.
Водночас вживане авто реєструється через ЦНАП та через сервісний центр, зазначив Карабиць. Для цього необхідні продавець-покупець, щоби у них були документи, які посвідчують особу, паспорт із місцем реєстрації, ідентифікаційний код. Потім звертаються до територіального сервісного центру, оформляють договір купівлі-продажу, підписують його і реєструють на покупця. Але перед цим краще зайти на головний сервісний центр, знайти вкладку "єЗапис", обрати зручний час та найближчий зручний сервісний центр, порадив Карабиць.
Як зазначили в пресслужбі Міністерства внутрішніх справ, в подорожчала вартість держреєстрації транспортних засобів.
«Змінилася вартість державної реєстрації транспортних засобів. У вартість комплексної послуги з реєстрації або перереєстрації входить кілька платежів, зокрема і за бланк свідоцтва про реєстрацію транспортного засобу. Нова партія бланкової продукції була отримана за новим тарифом. Раніше орієнтовна вартість бланкової продукції становила 312 грн, а тепер буде 405 грн», - заявили у МВС.
Зазначається, що подорожчання стосується тільки випадків виготовлення свідоцтва про реєстрацію на фізичному бланку (пластикової картки), вартість отримання е-свідоцтва про реєстрацію транспортного засобу не змінилася.
«Власник транспортного засобу або його представник за бажанням може відмовитися від традиційного пластикового документа і отримати лише електронне свідоцтво про реєстрацію транспортного засобу. Віртуальні документи, які відображаються у застосунку Дія та електронному кабінеті водія, є чинними лише на території України», - поінформували у міністерстві.
За даними МВС, у разі відмови від традиційного документа за принципом digital first, вартість бланкової продукції не сплачується зовсім.
У відомстві розповіли, скільки відтепер коштує тепер послуга в сервісному центрі Міністерства внутрішніх справ України.
Зокрема, орієнтовна вартість реєстрації або перереєстрації транспортного засобу становить для транспортних засобів усіх категорій або окремих агрегатів (із видачею номерного знака) — 955 грн (послуга — 200 грн, бланк свідоцтва — 405 грн, номерний знак — 350 грн).
Для мототранспорту (із видачею номерного знака) вартість цієї послуги становитиме 727 грн (послуга — 200 грн, бланк свідоцтва — 405 грн, номерний знак — 122 грн); для причепів (із видачею номерного знака) — 716 грн (послуга — 200 грн, бланк свідоцтва — 405 грн, номерний знак — 111 грн).
Для мопедів або окремих їх агрегатів відтепер вартість цієї послуги становить (із видачею номерного знака) 698 грн (послуга — 200 грн, бланк свідоцтва — 405 грн, номерний знак — 93 грн).
Зазначається, що окремо може бути нараховано комісію банківської установи або платіжної системи.
«У багатьох сервісних центрах МВС досі наявні бланки з попередньої партії із поліграфічного підприємства. Тому в них послуга надаватиметься за тарифом 312 грн до вичерпання запасів усіх цих бланків. І новий тариф може бути застосований пізніше, ніж з 9 серпня», - заявили у МВС.
Як повідомляв Укрінформ, українцям дозволили отримувати водійські права й номерні знаки поштою.
14 червня у Міністерстві внутрішніх справ поінформували, що Кабінет міністрів ухвалив постанову, яка визначає, що під час перереєстрації вживаного транспортного засобу проведення експертного дослідження не є обов’язковим, за винятком ввезення вживаних автомобілів із-закордону вперше.