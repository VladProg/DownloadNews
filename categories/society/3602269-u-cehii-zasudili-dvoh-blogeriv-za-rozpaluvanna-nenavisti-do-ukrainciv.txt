Суд чеського міста Кладно засудив двох обвинувачених до шести і десяти місяців позбавлення волі за опубліковані ними в соцмережах ненависницькі висловлювання на адресу українців.

Про це повідомляє Укрінформ із посиланням на "Радіо Прага".
"Суд міста Кладно засудив 26 жовтня двох обвинувачених до позбавлення волі за ненависницькі висловлювання на адресу українців у відео, опублікованому в соціальних мережах. Згідно з вердиктом, Томаш Чермак засуджений до шести місяців тюремного ув'язнення, а Патрік Тушл - до 10 місяців", - ідеться в повідомленні.
За словами судді, обвинувачені вчинили дії, спрямовані на розпалювання ненависті та наклеп на націю. Прокурор Ондржей Хула заявляв, що вважає діяння підсудних вкрай суспільно небезпечними.
На суді раніше двічі судимий за крадіжку і погрози Тушл заявив, що не відчуває себе винним, "нічого не має проти українців загалом, але лише засудив дії деяких українських націоналістів". Чермак сказав, що припустився помилки, а також визнав недоречність свого висловлювання.
Рішення суду ще не набуло чинності.
Як повідомляє "Радіо Прага", на опублікованих у соцмережах відео чоловіки зробили низку зневажливих і вульгарних висловлювань про українців. Зокрема, були такі заяви: "Нехай вони повертаються до Києва", "Зрештою, це нормальна окупація, те, що вони тут роблять".
Як повідомляв Укрінформ, раніше суд німецького міста Гамбург оштрафував чоловіка за те, що він розмістив на задньому склі свого автомобіля символ "Z", який використовують росіяни у війні проти України.