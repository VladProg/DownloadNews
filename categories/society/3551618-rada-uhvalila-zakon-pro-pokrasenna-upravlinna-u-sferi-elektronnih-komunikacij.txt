Верховна Рада ухвалила закон, який забезпечить покращення управління у сфері електронних комунікацій в умовах воєнного стану.

Як передає Укрінформ, проєкт закону про внесення змін до деяких законів України щодо покращення управління у сфері електронних комунікацій (реєстр. №7486) підтримали 266 народних депутатів.
Ключовим завданням закону є забезпечення сталого функціонування електронної комунікаційної мережі держави, приведення норм у відповідність та покращення управління у сфері електронних комунікацій у мирний та воєнний час.
Документом пропонується внести зміни до закону «Про електронні комунікації» в частині: відтермінування виконання умов ліцензій на користування радіочастотним спектром; продовження строку дії ліцензій та дозволів на користування ресурсом нумерації у зв’язку з воєнним станом. Пропонується продовжити строк дії ліцензій та дозволів на користування ресурсом нумерації у зв’язку з воєнним станом.
Як повідомлялось, Верховна Рада 16 грудня 2020 року прийняла закон «Про електронні комунікації», який набув чинності з 1 січня 2022 року. З його прийняттям втратили чинність інші закони: «Про телекомунікації» та «Про радіочастотний ресурс України».