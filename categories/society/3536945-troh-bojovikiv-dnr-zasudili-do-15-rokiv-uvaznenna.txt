Трьох бойовиків так званої «днр», які воювали у складі збройних сил російської федерації проти України, засудили до 15 років ув’язнення.

Як передає Укрінформ, про це Служба безпеки України повідомляє у Телеграмі.
«Суд визнав винними ще трьох бойовиків терористичної організації «днр» у державній зраді та запереченні збройної агресії рф проти України і засудив до позбавлення волі на 15 років», - ідеться в повідомленні.
Їх взяли в полон українські захисники наприкінці березня під час звільнення села Вільхівка Харківської області. Усі вони входять до незаконного збройного формування російських військ.
Як встановила СБУ, на початку березня фігуранти у якості «новобранців» пройшли військову підготовку у «таборі», який окупаційна влада облаштувала в одній зі шкіл-інтернатів Донецька. Там їх розподілили кулеметниками і відправили до 2 взводу 2 роти 3 батальйону 115 полку.
Після цього бойовиків відправили до російського Бєлгорода для посилених тренувань на військовій базі, а потім повернули в Україну, перекинувши на Харківський напрямок, де їх незабаром взяли в полон українські захисники.
Слідчі СБУ зібрали потужну доказову базу щодо цих бойовиків, яка дозволила засудити їх до реальних строків ув’язнення. Провадження велося за двома статтями Кримінального кодексу: ч. 2 ст.111 (державна зрада); ч. 1 ст.436-2 (виправдовування, визнання правомірною, заперечення збройної агресії російської федерації проти України, глорифікація її учасників).
Як повідомляв Укрінформ, у липні суд призначив 15 років позбавлення волі з конфіскацією майна розвіднику так званої «днр».