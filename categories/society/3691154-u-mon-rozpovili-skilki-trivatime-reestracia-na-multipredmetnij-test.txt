Реєстрація на складання Національного мультипредметного тесту триватиме із 3 квітня до 3 травня 2023 року.

Про це в ефірі телемарафону “Єдині новини” сказав заступник міністра освіти і науки Андрій Вітренко, повідомляє кореспондент Укрінформу.
“Сьогоднішній національний мультипредметний тест має деякі особливості. Реєстрація на національний мультипредметний тест на тестовому порталі Українського центру оцінювання якості освіти буде доступна для випускників цього року та тих абітурієнтів, які хочуть покращити можливості і свої результати , які вони отримали в минулих роках для того, щоб подати в цьому році знову ж таки документи до закладів вищої освіти. Реєстрація буде тривати з 3 квітня по 3 травня. Це дуже важливо”, - сказав Вітренко.
Він звернув увагу, що цього року є певна особливість у складанні НМТ, яка стосується вибору третього предмета.
“Якщо минулого року всі предмети були обов’язковими, то в цьому році є два обов’язкові предмети: це українська мова і література та математика. І третій предмет - чи то історія, чи то іноземна мова, фізика, хімія чи біологія необхідно буде абітурієнтам у своєму електронному кабінеті обов’язково обрати третій предмет, тому що національний мультипредметний тест буде персоналізований і він буде для кожного абітурієнта за тим набором предметів, який вони обрали при реєстрації”, - підкреслив заступник міністра освіти і науки.
Розповідаючи про алгоритм реєстрації, він зауважив, що потім необхідно буде довантажити копії документів, які посвідчують особу, і відіслати на перевірку до регіональних центрів оцінювання якості освіти.
“Протягом семи днів вам має прийти відповідь від центру. Відповідь може бути або “ви зареєстровані для здачі національно мультипредметного тесту” і в якому центрі, який ви також оберете при реєстрації, або “відмовлено”. Якщо відмовлено вам, то необхідно буде звернутися до регіональних центрів, або знову повторити реєстрацію. Може, не всі документи ви підвантажили у свій електронний кабінет”, - пояснив урядовець.
Також він нагадав, що працює гаряча лінія, а повна інформація оприлюднена на сайті УЦОЯО.
Вітренко також зауважив, що “ у цьому році кожен абітурієнт може подати 5 заяв на бюджетну форму навчання і до 20 заяв на контрактну”.
Як повідомлялося, Міністерство освіти і науки України надіслало листи до своїх колег у 31 країну та отримало позитивну відповідь від 21 міністерства щодо забезпеченням умов українським учням для проходження мультипредметного тесту.