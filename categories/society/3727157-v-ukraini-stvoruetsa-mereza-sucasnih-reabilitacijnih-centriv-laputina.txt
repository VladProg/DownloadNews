В Україні створюється мережа сучасних реабілітаційних центрів для українських військових.

Про це міністр у справах ветеранів України Юлія Лапутіна сказала в ексклюзивному коментарі кореспонденту Укрінформу в Гаазі.
“Зараз опрацьовується питання створення в Україні цілої мережі сучасних реабілітаційних центрів. І це буде або збільшення спроможності вже діючих центрів, тобто на їх базі, або навіть будівництво нових центрів, де будуть представлені саме сучасні сервіси реабілітаційні, зокрема, фізична реабілітація у поєднанні з підтримкою ментального здоров’я, психологічна допомога нашим воїнам. У Нідерландах ми відвідали реабілітаційний центр”, - сказала вона.



Міністр у справах ветеранів України Юлія Лапутіна також зазначила, що досвід Нідерландів щодо реабілітації дуже важливий для України.
“Ми розуміємо, що потребуємо не тільки того, щоб наші хлопці проходили реабілітацію в Нідерландах. Ми маємо створити інфраструктуру, щоб в Україні зафункціонувала система реабілітації на загальнодержавному рівні, а також на рівні регіональному. Ми також проводимо перемовини щодо того, щоб зробити можливими тренінгові місії для наших реабілітологів і психологів у центрах реабілітації в Нідерландах для передачі досвіду для опрацювання нашими фахівцями нових методик, але разом з цим ми розробляємо можливі пропозиції, щоб створити, за підтримки наших нідерландських партнерів, в Україні на базі Міністерства у справах ветеранів сучасні центри допомоги нашим ветеранам. Ми хочемо вивчити такий досвід роботи в Нідерландах і, можливо, розробити спільний проєкт”, - підкреслила вона.
Міністр у справах ветеранів також розповіла, що в рамках візиту з нагоди Дня ветеранів, що традиційно відзначається в Нідерландах в останню суботу червня, українська делегація також відвідала військову базу в Нідерландах.
“Коментувати безпекові питання - це повноваження міністерства оборони і генерального штабу. Те, що я побачила на власні очі: проходять навчання наші військові. Також ми, звісно, говорили про те, що нам потрібно більше зброї, нам потрібна коаліція F-16, нам потрібна протиповітряна оборона, відповідні сили та засоби. Нідерланди багато в чому є локомотивом щодо рухів у напрямку наших успіхів на міжнародному фронті щодо надання військової підтримки Україні ще більшою кількістю країн”, - сказала Лапутіна.
Вона також зазначила, що для України важливим кроком є підготовка як цивільного суспільства, так і представників сектору безпеки і оборони до масового повернення українських захисників і захисниць після перемоги, надання їм дієвих інструментів для успішної інтеграції у громади.
“Тому вже зараз ми формуємо в Україні якісно нову ветеранську політику та створюємо систему переходу з військової кар’єри до цивільного життя, яка забезпечуватиме також якісну медичну та психологічну реабілітацію ветеранів, їхніх родин та сімей полеглих воїнів”, - наголосила Лапутіна.
Лапутіна також зазначила, що міністр оборони Нідерландів Кайса Оллонгрен підтвердила готовність Нідерландів продовжувати лікування та реабілітацію українських воїнів.
Як повідомляв Укрінформ, українських військових, які проходять реабілітацію в Нідерландах, відвідали міністр у справах ветеранів України Юлія Лапутіна та міністр оборони Нідерландів Кайса Оллонгрен.
Українські бійці, які перебувають у Нідерландах на реабілітації, продемонстрували свої результати.