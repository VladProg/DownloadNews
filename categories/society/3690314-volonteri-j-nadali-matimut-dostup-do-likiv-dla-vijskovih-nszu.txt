Волонтери і надалі зможуть закуповувати всі необхідні лікарські засоби для відправки на фронт.

Про це сказала голова Національної служби здоров’я України (НСЗУ) Наталія Гусак в ефірі телемарафону "Єдині новини", передає кореспондент Укрінформу.
"Ми з таким міфом вже йшли, коли вводився електронний рецепт на антибіотик. Коли також говорили, що волонтери не будуть мати доступу. На щастя, доступ для волонтерів і надалі присутній. В рамках місцевих органів влади, місцевих адміністрацій пропрацьовані алгоритми, коли волонтери можуть купувати ліки так само напряму в дистриб'юторів певними партіями для того, щоб відправляти на фронт", - сказала Гусак.
Водночас вона зазначила, що треба більш вимогливо підходити до відбору ліків.
"Але одночасно говорімо про те, що хлопці і дівчата, які зараз там воюють, їм не потрібно, щоб ми їх заліковували. Тобто теж має бути лікарські засоби за призначенням", - додала Гусак.
Як повідомлялося, в Україні з 1 квітня рецептурні лікарські препарати відпускатимуться за електронним рецептом, водночас продовжить діяти і паперовий рецепт.