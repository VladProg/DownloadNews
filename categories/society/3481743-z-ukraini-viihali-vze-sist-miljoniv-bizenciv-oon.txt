Кількість українців, що виїхали за кордон з моменту російського вторгнення в Україну, вже перетнула позначку в шість мільйонів осіб.

Як передає Укрінформ, про це йдеться в даних Управління Верховного комісара ООН у справах біженців (УВКБ).
Зазначається, що станом на 11 травня територію України залишили 6 029 705 осіб.
Більшість поїхала до Польщі — понад 3,2 млн людей. До Румунії виїхали майже 900 тис. осіб, до росії – понад 785 тис., до Угорщини — 583 тис., до Молдови — понад 459 тис., до Словаччини — майже 410 тис. і до білорусі — понад 27 тис. осіб.
Водночас, за даними УВКБ ООН, 1 626 500 українців з 28 лютого повернулися з-за кордону на Батьківщину.
Згідно з останньою оцінкою Міжнародної організації з міграції ООН, кількість внутрішньо переміщених осіб в Україні перевищила 8 млн осіб, водночас 2,7 млн осіб повернулися додому.
З 24 лютого в Україні триває російська воєнна агресія. Влада, Збройні сили України, весь народ піднялися на боротьбу з ворогом та чинять йому потужний спротив.
Фото: Jonas Walzberg, dpa