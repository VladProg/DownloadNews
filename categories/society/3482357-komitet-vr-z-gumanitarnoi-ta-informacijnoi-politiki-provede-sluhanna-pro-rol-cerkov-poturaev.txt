Комітет Верховної Ради з питань гуманітарної та інформаційної політики планує розглянути під час слухань роль церков у країні, особливо тієї, керівний орган якої знаходиться на території країни-агресора.

Про це голова Комітету Верховної Ради з питань гуманітарної та інформаційної політики, народний депутат від «Слуги народу» Микита Потураєв сказав під час брифінгу у Медіацентрі Україна - Укрінформ.
«Ми вирішили ще навіть до того, як з'явилася оця інформація про результати синоду (УПЦ МП – ред.) учорашнього провести на комітеті слухання щодо ролі церков, що відбувається із церквами, у першу чергу із тією, керівний орган якої знаходиться на території держави-агресора та керується державою-агресором», - повідомив Потураєв.
За його словами, попередньо ці слухання плануються на кінець травня. За результатами мають бути ухвалені чіткі рекомендації як органам виконавчої влади, так і правоохоронної системи, а також, можливо, будуть прийняті певні рішення на законодавчому рівні, зазначив депутат.
«Але це питання серйозне. Ми точно не хочемо давати ворогу зайві підстави звинувачувати нас у чергових нісенітницях, у чергових вигаданих переслідуваннях якихось суспільних груп. Тому ми чітко будемо відстоювати інтереси держави, національної безпеки та оборони, але робитимемо це таким чином, щоб ворог не мав шансу паплюжити Україну зайвий раз», - сказав парламентарій.
Як повідомлялося, синод УПЦ московського патріархату 12 травня звернувся до Президента Володимира Зеленського, заявивши про неприпустимість спроб заборонити діяльність церкви, а також що одним із приводів воєнного вторгнення росії в Україну нібито стала політика попереднього глави держави Петра Порошенка.
Наприкінці березня у Верховній Раді зареєстрували законопроєкт щодо заборони московського патріархату на території України. За даними соціологічної групи "Рейтинг", 51% українців вважають, що діяльність УПЦ МП необхідно заборонити.
Голова Верховної Ради Руслан Стефанчук заявив, що парламент поки що не розглядатиме законопроєкт про заборону діяльності УПЦ МП на території України, оскільки це може призвести до розколу суспільства.
Від початку повномасштабної війни в Україні викрито ряд представників УПЦ МП, які співпрацювали з ворогом. Зокрема, наприкінці квітня у Сєвєродонецьку Луганської області викрили священника Української православної церкви московського патріархату, який передавав ворогу відомості про дислокації ЗСУ.