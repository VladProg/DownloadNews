В Україні 23 липня відбудеться другий саміт перших леді та джентльменів, ключовою темою якого буде людина.

Про це перша леді України Олена Зеленська повідомила під час виступу на конференції з питань відновлення України у швейцарському місті Лугано, повідомляє кореспондент Укрінформу.
«Цього року 23 липня ми проведемо другий саміт… Центральною фігурою та темою саміту стане людина, людський капітал. Ми обговоримо, яким буде повоєнне майбутнє України та світу, як державі відбудувати всі сфери життя, як інвестувати в людину, щоб це дало розвиток усім», - сказала дружина Президента України.
Вона уточнила, що учасники зможуть взяти участь у саміті як онлайн, так і особисто відвідавши Україну.
Зеленська вважає, що цей захід буде корисний багатьом, оскільки, на її переконання, повномасштабна російсько-українська війна змінила весь світ.
Як повідомлялося, у Києві 23 серпня відбувся Київський саміт перших леді та джентльменів. Захід був організований з ініціативи першої леді України Олени Зеленської.