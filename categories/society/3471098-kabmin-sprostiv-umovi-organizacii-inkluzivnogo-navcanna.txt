Кабінет Міністрів затвердив зміни до порядків організації інклюзивного навчання в закладах дошкільної та загальної середньої освіти.

Про це повідомляє Урядовий портал, передає Укрінформ.
"В умовах воєнного стану значна кількість осіб з особливим освітніми потребами була тимчасового переміщена до інших регіонів України. Зважаючи на це, виникли нові умови організації освітнього процесу для осіб, які навчаються в інклюзивних групах і класах", - йдеться у повідомленні.
З метою покращення ситуації, зміни до порядків знімають деякі обмеження на період дії воєнного стану, а саме:
- гранична кількість дітей з особливими освітніми потребами в інклюзивних класах або групах не застосовується, заклад не може відмовити в організації інклюзивного навчання та створенні інклюзивної групи;
- психолого-педагогічні та корекційно-розвиткові послуги чи допомога можуть надаватися фахівцями інклюзивно-ресурсних центрів і педагогічними працівниками закладу (за умови дотримання безпеки учасників освітнього процесу);
- допускається застосування змішаної форми здобуття освіти в інклюзивних класах ЗЗСО;
- до закладу освіти можуть подаватися копії документа, що посвідчують особу, а також висновку про комплексну психолого-педагогічну оцінку розвитку особи (за наявності);
- засідання Команд психолого-педагогічного супроводу в закладах освіти можуть проходити в режимі онлайн або у змішаному очно-дистанційному форматі;
- у закладі освіти можуть формуватися тимчасові інклюзивні міжкласні групи.
Як наголошується, головною метою змін є створення умов для продовження надання освітніх послуг особам з особливими потребами у закладах дошкільної та загальної середньої освіти в період воєнного часу.