Експертна рада МКІП із питань подолання наслідків русифікації та тоталітаризму підготувала рекомендації для органів місцевого самоврядування й громадських організацій щодо подолання впливу імперських та радянських міфів у публічному просторі населених пунктів України.

Як передає Укрінформ, про це повідомляє пресслужба МКІП.
«Процес подолання наслідків російської імперської та радянської тоталітарної політик має бути виваженим, ґрунтуватись на суспільному діалозі, відкритій фаховій дискусії, але водночас не може бути відкладеним у часі, адже це – важлива складова ментального спротиву агресії», - йдеться в заяві.
Експертна рада наголосила, що органи населених пунктів та громадські організації мають керуватися чинним законодавством, зокрема, у сфері охорони культурної спадщини, а також зауважила, що ««підходи до об’єктів, назв, символів російського імперського та радянського тоталітарного минулого мають визначатися на науковому підґрунті за наявності суспільного діалогу».
Згідно із повідомленням, МКІП запропонував критерії для ухвалення рішень щодо збереження чи ліквідації матеріального й символічного спадку російської імперії та радянського союзу.
Зокрема, зазначається, що в цьому питанні варто враховувати міру та наслідки участі політичного чи культурного діяча у реалізації російської імперської та радянської тоталітарної політики, як певні об’єкти, назви, постаті або твори пропагують імперські та тоталітарні наративи, а також треба оцінювати внесок особи у розвиток української та світової культури, науки та інших суспільно значущих сфер людської діяльності. Крім цього, слід враховувати особисту світоглядну позицію, ціннісні орієнтири тієї чи іншої постаті, ставлення особи до української ідентичності та ідентичності корінних народів України та міфологізованість та інструменталізацію імперською та тоталітарною пропагандою постаті чи історичної події.
Отже, експертна рада дійшла висновку, що недоцільними у публічному просторі України є існування об’єктів і символів, пов’язаних із реалізацією російської імперської та тоталітарної політики, спрямованої на підкорення України; назвами російських міст та інших географічних, історичних та культурних об’єктів рф, не пов’язаних безпосередньо з українською історією; особами, які брали активну участь у реалізації та/чи пропаганді російської імперської та радянської тоталітарної політики. А також особами, які брали безпосередню участь у переслідуваннях учасників боротьби за незалежність, здійсненні політичних репресій та інших злочинів імперського та тоталітарного режимів; особами та подіями, що були міфологізовані імперською та тоталітарною пропагандою і до сьогодні використовуються російською пропагандою на поширення власних наративів.
Водночас МКІП наголошує, що, вирішуючи питання про вилучення певного об’єкта з публічного простору, варто враховувати «рівень його майстерності, внесок автора в розвиток українського мистецтва, художню цінність та оригінальність твору». Вилучений твір доцільно помістити в музейний простір.
Підсумовуючи, експертна рада Мінкульту зазначила, що загальними підходами у питанні подолання русифікації та тоталітаризму є виваженість, об’єктивність, своєчасність та повнота реагування на запит українського суспільства щодо подолання антиукраїнського впливу російських цивілізаційних міфів, російської імперської та радянської тоталітарної політики у публічних просторах населених пунктів України як відповіді на виклики глобального конфлікту демократичних і тоталітарних цивілізацій.
Фото: mkip.gov.ua