Необхідно вжити термінових заходів для возз'єднання українських дітей, незаконно вивезених росією, а відмова рф повернути їх є "серйозним порушенням їхніх прав людини".

Як передає Укрінформ, про це заявила у понеділок комісар Ради Європи з прав людини Дуня Міятович за підсумками візиту в Україну, присвяченого ситуації з правами людини українських дітей, незаконно переміщених до рф та на окуповані території України.
"Відмова росії повернути українських дітей, розлучених зі своїми сім'ями та законними опікунами, є серйозним порушенням їхніх прав людини. Необхідно терміново визначити конкретні механізми та рішення для возз'єднання цих дітей з їхніми сім'ями", - заявила Міятович.
Зазначається, що є різні категорії незаконно вивезених до рф дітей, одна з них – це діти-сироти та діти в інтернатних закладах. При цьому, російська влада часто стверджує, що діти є сиротами або позбавлені батьківського піклування, і регулярно змінює їхню опікунську структуру або влаштовує їх у прийомні сім'ї. Часто це відбувається без достатніх зусиль з боку органів влади рф щодо встановлення контакту з родичами дітей чи існуючими законними опікунами в Україні. Комісар була поінформована владою України про те, що українські діти, які були вивезені до росії, наразі мають законних опікунів, призначених в Україні.
Інша категорія – це діти без опіки дорослих, чиї батьки або опікуни були вбиті, поранені, затримані або зникли безвісти під час бойових дій, наприклад, внаслідок російських обстрілів Маріуполя та прилеглих районів. За повідомленнями, деякі діти були розлучені зі своїми сім'ями під час так званої "фільтрації" або під час переміщення до рф. Крім того, на територіях, які перейшли під тимчасовий контроль російських сил, деякі діти були відправлені до оздоровчих таборів у різних частинах рф або на окуповані росією територіях України, такі, як Крим.
"Багато з них не були повернуті батькам після закінчення встановленого терміну перебування, оскільки адміністрація таборів, як повідомляється, відмовляється передавати їх, якщо батьки не заберуть їх особисто. За повідомленнями, діти, які утримуються в таких таборах, піддаються індоктринації проросійського світогляду та історичного наративу, що принижує українську ідентичність, і що антиукраїнські прояви є звичним явищем", - йдеться у повідомленні.
Деяким вивезеним до росії українським дітям було надано російське громадянство, і деякі з них могли бути згодом усиновлені.
Комісар Ради Європи з прав людини нагадала, що зміна особистого статусу дітей, включаючи їхнє громадянство, окупаційною владою заборонена статтями 49 і 50 Четвертої Женевської конвенції. Комісар підкреслила, що діти, розлучені з батьками під час надзвичайної гуманітарної ситуації, не можуть вважатися сиротами і не підлягають усиновленню в цей час. Також вона наголосила, що неповернення українських дітей, вивезених до росії, їхнім батькам або законним опікунам є явним порушенням прав людини цих дітей.
"Возз'єднання українських дітей з їхніми сім'ями та законними опікунами в Україні або в третіх країнах не може чекати. Заходи, що сприятимуть возз'єднанню сімей, мають бути вжиті якнайшвидше", - підкреслила Міятович.
Як повідомляв Укрінформ, уповноважений Верховної Ради з прав людини Дмитро Лубінець заявляв, що на території росії можуть перебувати близько 150 тисяч незаконно вивезених українських дітей. Офіційно верифікованих дітей на території російської федерації станом на 16 лютого залишається 16 тисяч 207 осіб.