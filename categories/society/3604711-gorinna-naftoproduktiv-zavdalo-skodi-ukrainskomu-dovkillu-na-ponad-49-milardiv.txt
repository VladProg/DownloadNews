З початку війни шкода довкіллю у Києві та на Київщині від згоряння нафтопродуктів оцінюється у понад 46,3 млрд грн.

Про це кореспонденту Укрінформу повідомили в Оперативному штабі при Державній екологічній інспекції України.
«Ураження ворогом нафтосховищ завдало значної шкоди атмосферному повітрю нашої країни. Наразі підраховані збитки навколишньому середовищу по 19 випадках у Києві та Київській області – в цьому регіоні найбільша в Україні кількість зафіксованих фактів екологічної шкоди за цим напрямком. Атмосферному повітрю столичного регіону нанесено шкоду у розмірі 46,3 млрд грн», - повідомила головний координатор штабу Олена Криворучкіна.
Також у трійку найбільш постраждалих саме від такого типу екологічної шкоди регіонів входять Чернігівська область (шкода атмосферному повітрю за 9 розрахованими випадками становила понад 1,5 млрд грн), а також Дніпропетровська і Кіровоградська області – 434,3 млн грн. Збитки по цих двох областях рахували разом, бо вони входять у зону відповідальності Придніпровського округу Держекоінспекції.
За даними штабу, загальна сума збитків, завданих атмосферному повітрю України внаслідок ураження нафтосховищ, на 31 жовтня перевищує 49,3 млрд грн.
Як повідомлялося, уряд вніс зміни до Положення про Державну екологічну інспекцію України, які розширюють повноваження відомства стосовно розрахунку завданих довкіллю збитків. Державним інспекторам надане право самостійно та безперешкодно обстежувати території та об’єкти, що постраждали внаслідок аварій, надзвичайних ситуацій, військової агресії, військових, терористичних дій, з метою розрахунку розміру шкоди, збитків і втрат, завданих навколишньому середовищу та природним ресурсам.