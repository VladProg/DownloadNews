Відбулася урядова нарада щодо забезпечення доступу до телерадіомовлення та інтернету в Україні.

Як передає Укрінформ, про це поінформував Прем’єр-міністр Денис Шмигаль у Телеграмі.
"Провели нараду щодо забезпечення доступу до телерадіомовлення та інтернету в Україні... Інформаційна безпека — важливий напрямок, маємо так само ефективно протидіяти дезінформаційним атакам Росії. Готуємо комплекс заходів. Дав Мінцифри та Держспецзв'язку разом з ОВА відповідні доручення", - написав глава уряду.
За його словами, під час наради окрема увага приділялася прифронтовим та деокупованим територіям. Шмигаль заслухав інформацію голів Чернігівської та Сумської ОВА щодо покриття. Прем'єр-міністр зауважив, що це питання порушувалось громадами на засіданні Президії Конгресу місцевих і регіональних влад.
Також під час наради присутні обговорили заходи оперативного налагодження сигналу у місцях, де він відсутній, та забезпечення віддалених громад інтернетом, зокрема, "старлінками".
Як повідомляв Укрінформ, кіберполіція та волонтери у березні 2023 року презентували чат-бот "StopRussiaIMRIYA" для перевірки та блокування ресурсів, що поширюють російські фейки та пропаганду.
Фото: Денис Шмигаль, Телеграм