Наразі 85% населення України вважають себе перш за все громадянами своєї країни: за час незалежності України цей показник зріс майже у два рази.

Про це йдеться у соцопитуванні Київського міжнародного інституту соціології (КМІС), передає Укрінформ.
За даними соціологів, на питання «Ким Ви себе перш за все вважаєте?», що стосувалося ідентичності в територіальному та політичному контекстах, майже 85% опитаних обрали варіант відповіді «Громадянином України».
При цьому серед різних соціальних категорій населення — вікових, регіональних, лінгвоетнічних, гендерних і поселенських — немає великої різниці за цим показником. Так, серед жителів Сходу 81% вважають себе перш за все громадянами України, серед російськомовних українців — 81%, серед російськомовних росіян — 78%.

Мешканцем свого населеного пункту або регіону себе вважають трохи більш як 6%. Громадянином світу або Європи себе назвали майже 4%. Близько 3% вважають себе представником етносу або нації. Громадянином колишнього Радянського Союзу себе вважають 0,9% опитаних.
За даними КМІС, за роки Незалежності громадянська ідентичність українців зросла майже у два рази — з 45,6% до 84,6%, зробивши тим самим маргінальними усі інші види ідентичності в територіальному та політичному контексті.

Доктор соціологічних наук Сергій Дембіцький зауважив, що в Україні було три етапи так званої громадянської мобілізації. Перша відбулася на тлі революційного збурення у 2004 році, призвела до відчутного посилення громадянської ідентичності, але не запустила стійкі еволюційні зміни українського суспільства у цьому напрямі.
Друга мобілізація відбулася на тлі революційних змін у 2013 році. Це запустило стійкі позитивні еволюційні зміни у прийнятті громадянської ідентичності, яка помірно посилювалася протягом подальших 8 років. Місцева та регіональна ідентичність стали другорядними для українського суспільства, хоча й зберігали порівняно високу поширеність.
Повномасштабна агресія рф проти України запустила чергові революційні зміни у ставленні до громадянської ідентичності, за якої інші варіанти територіальної або політичної ідентичності отримали маргінальне або допоміжне місце.
«Я очікую, що відтепер і надалі, за умови сталого демократичного розвитку України, громадянська ідентичність не опуститься нижче показника у 75%», — додав Дембіцький.
Опитування проводили упродовж 6-20 липня 2022 методом телефонних інтерв’ю з використанням комп’ютера (CATI) на основі випадкової вибірки мобільних телефонних номерів з-поміж 2000 респондентів, які мешкають у всіх регіонах України