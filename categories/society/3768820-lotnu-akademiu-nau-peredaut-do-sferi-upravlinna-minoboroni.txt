Вчена рада Національного авіаційного університету ухвалила рішення про передачу Льотної академії НАУ до сфери управління Міноборони.

Про це повідомляється на сайті НАУ, передає Укрінформ.
"Сьогодні, 2 жовтня 2023 року, на засіданні Вченої ради Національного авіаційного університету, враховуючи висновки раніше створеної профільної комісії, було ухвалено рішення про передачу цілісного майнового комплексу Льотної академії Національного авіаційного університету до сфери управління Міністерства оборони України як відокремленого структурного підрозділу Харківського національного університету Повітряних сил імені Івана Кожедуба", - йдеться у повідомленні.

Фото: НАУ

Таке рішення ухвалене «з метою сприяння розвитку системи військової освіти, зміцнення кадрового потенціалу Повітряних сил Збройних сил України та подальшого розгортання підготовки висококваліфікованих фахівців для військової авіації».
Зазначається, що підставою для такого рішення стало звернення колективу Льотної академії НАУ щодо відокремлення зі структури Національного авіаційного університету, звернення керівництва Харківського національного університету Повітряних сил імені Івана Кожедуба щодо необхідності використання навчально-матеріальної бази Академії для виконання завдань із забезпечення обороноздатності країни та критичну необхідність у задоволенні потреб в підготовці авіаційного персоналу за міжнародними стандартами у рамках стратегії розвитку авіації України.
Як повідомлялося, у липні міністр освіти та науки Оксен Лісовий підписав наказ про оголошення догани ректору Національного авіаційного університету Максиму Луцькому.
Перше фото: Вікіпедія