Усі пункти пропуску на кордоні з Росією та Білоруссю не здійснюють пропускні операції в класичному вигляді, однак громадяни України можуть в’їхати на територію України, подолавши кордони суміжних країн - Росії та Білорусі.

Як передає Укрінформ, про це в ефірі загальнонаціонального телемарафону «Єдині новини» заявив речник ДПСУ Андрій Демченко, інформуючи про роботу на Сумщині пункту пропуску з Росією.
«Загалом усі пункти пропуску на кордоні з Росією та Білоруссю рішенням уряду закриті. Там не здійснюються пропускні операції в класичному вигляді, як усі звикли їх розуміти або бачити. Натомість усі громадяни України, які через війну були вимушені виїхати на територію Росії або з тимчасово окупованих територій, вимушені обирати територію Росії для того, щоб повернутись на підконтрольну українській владі територію, то вони на будь-якому напрямку можуть перетнути кордон. Звісно, якщо ми говоримо про лінії державного кордону України будь-якого пункту пропуску. Вони будуть пропущені на територію України», - пояснив Демченко.
Він відзначив, що проблему для громадян України насамперед становить перетин кордону суміжних країн – Росії чи Білорусі.
«Якщо говорити про кордон з Росією, то ми бачимо, що наші громадяни зараз найбільше прибувають до української території, до українського кордону на напрямку пункту пропуску «Покровка», що на Сумщині. Там щоденно прикордонники забезпечують доступ на територію України близько 100 громадян України, які прибувають із території Росії», - розповів речник.
Він нагадав, що влітку росіяни частково дозволяли проїзд українським громадянам на власних авто, однак наразі дозволений перетин лише в пішому порядку, відзначив речник.
Демченко також поінформував, що прикордонники забезпечують перевезення людей від кордону в безпечніше місце, оскільки Росія будь-якої миті може здійснити обстріл на цьому напрямку. В подальшому, коли люди доставлені до безпечних місць, ними займаються і волонтерські організації і органи місцевої влади, які допомагають в подальшому пересуванні по Україні.
Як повідомляв Укрінформ, упродовж минулої доби західні кордони України з ЄС та Молдовою перетнули 77 тисяч осіб та 19 тисяч авто.