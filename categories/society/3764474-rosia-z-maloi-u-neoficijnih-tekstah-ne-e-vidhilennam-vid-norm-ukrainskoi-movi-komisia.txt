Написання назв «російська федерація» з малої літери у неофіційних текстах не є відхиленням від норм української мови.

Відповідного висновку після дослідження мовознавців дійшла Національна комісія зі стандартів державної мови, інформує пресслужба відомства.
Як зазначається, комісія, зважаючи на війну, взяла до уваги звернення в соціальних мережах віцепрем’єр-міністра – міністра з питань реінтеграції тимчасово окупованих територій України Ірини Верещук про написання назви країни-агресора з малої букви.
Так, комісія обговорила це питання на засіданні 15 вересня і, з урахуванням листів від Інституту української мови НАН України, а також Інституту мовознавства імені О. О. Потебні НАН України, вирішила, що написання назв «російська федерація», «росія», «москва», «московія», «московське царство», «російська імперія»», «державна дума рф» тощо з малої букви можна не кваліфікувати як відхилення від норм української мови в текстах неофіційного характеру.
Як повідомлялося, віцепрем'єр Ірина Верещук 8 вересня закликала офіційно запропонувати зміни в написанні назви держави-агресора та її керівників. Верещук вказала на те, що назву країни-агресора громадяни України давно пишуть з малої літери, і вона вважає, що це потрібно формалізувати.