Втрати українських медійників через війну становлять щонайменше 463 млн грн: понад 80 компаній частково втратили обладнання, ще 20 - повністю. Міжнародні партнери долучаються до відновлення вітчизняного мовлення, зокрема у Херсоні.

Про це повідомила голова Національної ради з питань телебачення і радіомовлення Ольга Герасим'юк в ефірі "Українського радіо", передає Укрінформ з посиланням на пресслужбу відомства.

"Збитки українських медіа внаслідок повномасштабного вторгнення рф, за попередніми підрахунками, становлять 463 мільйони гривень. Ця цифра не остаточна. Більшість втрат – Маріуполь, Лисичанськ, Сєвєродонецьк, Снігурівка. 84 компанії втратили обладнання частково, 20 – повністю", - сказала Герасим'юк.
Вона зазначила, що в Україні низка телевеж зазнала руйнувань, зокрема у Києві, Рівному, Вінниці. Водночас вежі було повалено на Сумщині та Луганщині, також вщент зруйновані у Херсоні.
Заразом Герасим'юк підкреслила, що міжнародні партнери допомагають у відновленні мовлення на деокупованих територіях. Зокрема, завдяки потужними польським передавачам, які встановлено на Миколаївщині, український контент доступний у Херсоні. Також, за її словами, Україна отримує технічну допомогу від британської телерадіокомпанії, у тому числі у вигляді пересувних передавачів.
"Між іншим, відновлення українського мовлення відбувається через пересувні передавачі. Один із них заїхав у Херсон - це такий мікроавтобус, оснащений генератором, супутниковою та телескопічною антенами, аби передавати радіосигнал. Мобільний передавач надала нам Велика Британія", - сказала вона.
Голова Нацради також повідомила, що скоро у Херсоні з'явиться радіо «Байрактар»: наразі українські фахівці проводять розвідувальні роботи.
Як повідомляв Укрінформ, очільник Міністерства культури та інформаційної політики Олександр Ткаченко заявляв, що у Херсон прибуло обладнання для відновлення мовлення українських теле- та радіоканалів, а також книги для дитячої бібліотеки.