Міністерство освіти і науки України має чіткий план із впровадження англійської мови на 2023-2026 роки для вивчення українцями.

Як передає Укрінформ, про це міністр освіти і науки України Оксен Лісовий повідомив у Фейсбуці.
«Президент України Володимир Зеленський вніс до Верховної Ради законопроєкт про надання англійській мові міжнародного статусу. Міністерство освіти і науки України підтримує ініціативу Президента. Створюватимемо усі можливості для того, щоб українці мали змогу вивчати англійську якісно на всіх рівнях освіти. Маємо чіткий план з впровадження англійської мови на 2023-2026 роки», – написав він.
Лісовий наголосив, що надання англійській мові міжнародного статусу є важливим кроком як для глобального розвитку української освіти і науки, так і для європейської інтеграції.
Міністр підкреслив, що англійська – це мова науки і глобального світу. Усі сучасні дослідження в різних сферах публікують англійською.
«Знання мови дає можливість читати першоджерела і бути в контексті сучасних політик, а це дозволяє не лише наздоганяти світ, а й формувати тренди. Бути активними гравцями на міжнародній арені. Бути суб’єктами», – додав він.
Як повідомляв Укрінформ, Президент Володимир Зеленський пропонує Верховній Раді офіційно закріпити статус англійської мови як однієї з мов міжнародного спілкування в Україні.
28 червня законопроєкт №9432 «Про застосування англійської мови в Україні» зареєстрований у парламенті.
Фото: Євген Бородавко