Державне бюро розслідувань взялося за дорожньо-транспортну пригоду за участю народного депутата, що сталася на Львівщині.

Про це повідомляє пресслужба відомства, передає Укрінформ.
“Попередньо встановлено, що 19 березня увечері на автодорозі сполученням Тернопіль – Львів – Рава-Руська у селищі Золочівського району Львівської області автомобіль, за кермом якого був народний депутат, збив пішохода. Інцидент відбувся за межами нерегульованого пішохідного переходу. Від отриманих травм потерпілий помер”, - йдеться у повідомленні.

За даними ДБР, згідно з перевіркою на пристрої «Драгер», водій був тверезим.
Вирішується питання щодо порушення кримінального провадження, передбаченого ч. 2 ст. 286 КК України (порушення правил безпеки дорожнього руху або експлуатації транспорту особами, що спричинило смерть потерпілого).
Як повідомлялося, заступник голови комітету Верховної Ради з питань бюджету Володимир Гевко повідомив у соцмережі, що 19 березня став учасником смертельної ДТП. Він зазначив, що співпрацює зі слідством, пройшов перевірки на алкоголь і наркотики і готовий допомагати родичам загиблого.
Володимир Гевко 2019 року обраний народним депутатом 9-го скликання по 167 округу (Тернопільська область) від партії «Слуга народу» як безпартійний. Від 10 листопада 2019 року є членом партії.
Фото: Володимир Гевко/Фейсбук