До найпоширеніших злочинів російських загарбників проти українських дітей належать їхня незаконна депортація до росії та незаконне усиновлення там.

Про це Уповноважений Верховної Ради Дмитро Лубінець сказав в інтерв’ю Укрінформу.
«Якщо говорити про найпоширеніші злочини росіян проти українських дітей, то до них належать незаконна депортація і незаконне всиновлення наших дітей у рф. росія навіть змінила своє законодавство, щоб полегшити процедуру всиновлення саме українських дітей російськими батьками», - уточнив він.
Уповноважений зазначив, що усе це в юридичному сенсі називається геноцидом.
«Це - геноцид української нації. Ми, знову ж таки, порушуємо питання про те, щоб інші країни це юридично визнавали, наразі є низка держав, які юридично це вже зробили», - сказав Лубінець.
Український омбудсмен зазначив, що не може сказати точну кількість українських дітей, усиновлених російськими батьками.
«Процес їхнього повернення максимально складний, і ми застосовуємо тут весь спектр можливостей, які у нас є. Якщо говорити про тих дітей, яких уже повернули, то це наче й невелика цифра, але про повернення кожної дитини можна сказати, що це окрема спецоперація», - додав Лубінець.
Чиновник поінформував, що раніше представники української влади запустили окремий інтернет-ресурс - «Діти війни», там є вся інформація про те, скільки верифіковано дітей, зокрема, депортованих, та скільки їх повернули.
Як повідомлялося, 27 жовтня Міністерство закордонних справ України звернуло увагу на заяву уповноваженої при президенті рф з прав дитини марії львової-бєлової про незаконне всиновлення нею українського хлопчика, який був викрадений у Маріуполі російською армією, і ініціює відкриття справи проти неї.
Зі свого боку Дмитро Лубінець заявив, коментуючи це усиновлення, що ті російські посадовці, діяльність яких має бути спрямована на захист прав дитини, самі стають порушниками.