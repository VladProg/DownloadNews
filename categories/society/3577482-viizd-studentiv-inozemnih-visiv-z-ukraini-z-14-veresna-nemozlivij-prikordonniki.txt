Українські чоловіки-студенти, які навчаються за кордоном, більше не можуть виїхати за кордон під час дії воєнного стану.

Про це сказав Укрінформу речник Державної прикордонної служби Андрій Демченко.
"Раніше, за рішенням вищого військового керівництва, студентам, які навчались за кордоном до 24 лютого, дозволяли виїжджати за межі України для продовження навчання. Прикордонники цю норму виконували, забезпечуючи пропуск. Проте останні місяці почались масові підробки документів, які нібито підтверджують навчання чоловіків за кордоном. І тому вище військове керівництво з 14 вересня скасувало можливість перетину українського кордону студентами-чоловіками", - поінформував речник.
Демченко зауважив, що лише за липень-серпень на кордоні виявили близько 600 осіб, які використали підроблені документи про навчання у закордонних навчальних закладах.
"Тож на сьогодні чоловіків-студентів через кордон не пропускають", – сказав речник.
Він додав, що згідно з Постановою уряду від 27 січня 1995 р. № 57, яка регламентує Правила перетину державного кордону громадянами України, чоловіки-студенти іноземних навчальних закладів не входять у перелік винятків, кому дозволений перетин кордону.
"Це питання може бути вирішене, якщо внесуть зміни до постанови уряду №57", – уточнив речник.
Як повідомляв Укрінформ, Верховна Рада ухвалила в першому читанні законопроєкт, який передбачає збільшення прикордонної смуги вздовж лінії державного кордону України з російською федерацію та республікою білорусь до двох кілометрів.