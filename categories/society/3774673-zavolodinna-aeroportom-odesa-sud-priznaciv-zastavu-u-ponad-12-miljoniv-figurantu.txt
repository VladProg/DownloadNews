Вищий антикорсуд обрав запобіжний захід одному з фігурантів справи про незаконне заволодіння міжнародним аеропортом «Одеса» - одному з ексдиректорів спільно створеного ТОВ «Міжнародний аеропорт Одеса» - у вигляді застави у розмірі 12 млн 078 тисяч грн.

Про це у Фейсбуці поінформувала пресслужба Спеціалізованої антикорупційної прокуратури, передає Укрінформ.
"Суд частково задовольнив клопотання та застосував до підозрюваного запобіжний захід у вигляді застави у розмірі 12 млн 078 тис. грн", - поінформували у пресслужбі.
На фігуранта поклали і низку процесуальних обов’язків: прибувати на першу вимогу до детективів, прокурора, суду; не відлучатися з Києва без дозволу детектива, прокурора чи суду; повідомляти детектива, прокурора чи суд про зміну свого місця проживання та місця роботи; утримуватись від спілкування з іншими підозрюваними у справі та свідками.
До цих обов'язків віднесено і здачу на зберігання детективам НАБУ свого паспорта для виїзду за кордон, інших документів, що дають право на виїзд з України та в’їзд в Україну, та носіння електронного засобу контролю.
Термін дії обов'язків визначений до 29 жовтня 2023 року.
Як повідомлялося, Апеляційна палата Вищого антикорупційного суду залишила без змін запобіжний захід бізнесмену, підозрюваному в заволодінні Міжнародним аеропортом "Одеса".