В Україні станом на ранок 20 листопада внаслідок повномасштабної агресії Російської Федерації загинули 510 дітей, ще 1146 дістали поранення.

Як передає Укрінформ, про це Офіс генерального прокурора повідомляє в Телеграмі.
"Більше ніж 1656 дітей постраждали в Україні внаслідок повномасштабної збройної агресії рф. Станом на ранок 20 листопада 2023 року за офіційною інформацією ювенальних прокурорів 510 дітей загинули та понад 1146 отримали поранення різного ступеня тяжкості", - ідеться у повідомленні.
19 листопада внаслідок обстрілу Херсона поранень зазнала 3-річна дівчинка.
Ці цифри не остаточні. Триває робота з їх встановлення в місцях ведення бойових дій, на тимчасово окупованих та звільнених територіях.
Найбільше постраждало дітей у Донецькій області – 492, Харківській – 304, Херсонській – 137, Київській – 129, Запорізькій – 100, Миколаївській – 97, Дніпропетровській – 97, Чернігівській – 72, Луганській – 67.
Як повідомляв Укрінформ, за минулу добу ворог 51 раз обстріляв Херсонщину з мінометів, артилерії, "Градів", танків, С-60, РПГ, БПЛА та авіації, шестеро людей отримали поранення, з них - одна дитина.