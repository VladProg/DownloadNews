Травматичних досвідів, пов’язаних із війною, зазнали 26% громадян України.

Як повідомляє кореспондент Укрінформу, про це заявила керівниця аналітичного відділу центру сталого миру та демократичного розвитку (SeeD), Маріан Махлузарідіз на презентації результатів дослідження reSCORE 2023.
«40% опитаних нами українців зазнали травматичних досвідів і 26% із них пов’язані з війною», - сказала керівниця аналітичного відділу SeeD.
Старший дослідник SeeD Руслан Мініч розповів, що 19% опитаних стали свідками артилерійських обстрілів, 32% - користуються соціальними виплатами, 6% - не можуть дозволити собі їжу.
«За показниками уразливості українців під час російського повномасштабного вторгнення Херсонська, Рівненська і Миколаївська області є найбільш уразливими, але Херсонська область також демонструє високу стійкість», - уточнив Мініч.
SeeD у тісному партнерстві з Програмою USAID "Демократичне врядування на Сході" (DG East) та Програмою розвитку Організації Об'єднаних Націй (ПРООН) презентували результати індексу reSCORE за 2023 рік, який фокусується на стійкості, відновленні та реконструкції України.
Загальнонаціональне опитування SeeDadministered проводилось з 26 березня по 21 червня й охоплювало 22 області. Участь в опитуванні взяли понад 5900 громадян.
reSCORE - це щорічний інструмент оцінки суспільної стійкості та відновлення, який формує політики та програмування національних, регіональних та міжнародних партнерів в Україні, зокрема USAID та ПРООН.
Як повідомлялося, попри значне зниження доходів і підвищення рівня безробіття загальна самооцінка становища родини в Україні залишається приблизно на такому ж рівні, як і до повномасштабного вторгнення РФ.