У межах партнерства з українськими університетами у вищих навчальних закладах Великої Британії планується запуск програм подвійних дипломів та відкриття українських студій.

Як передає Укрінформ, про це дружина Президента Олена Зеленська повідомила у Телеграмі.
"79 університетів Великої Британії долучились до програми партнерства з українськими університетами. Ініціатива стала можливою за сприяння Фонду Президента України з підтримки освіти, науки та спорту в партнерстві з об’єднанням університетів Великої Британії та Cormack Consultancy Group. Вона допоможе нашим вишам не припиняти освітній та науковий процес в умовах війни", – наголосила перша леді.
Зеленська нагадала, що Единбурзький університет вже об’єднався з Київським національним університетом імені Тараса Шевченка, Університет Рексхема Гліндра — з Національним університетом "Чернігівська політехніка". Ліверпульський університет фінансує заміну вікон у приміщеннях Сумського державного університету після російських бомбардувань.
Перша леді підкреслила, що це лише початок. За її словами, завдяки цій ініціативі українські університети, які зазнали руйнувань, матимуть можливість і далі проводити наукові дослідження та створять краундфандингову платформу для підтримки українських науковців.
"Студенти зможуть проходити онлайн-модулі британських університетів. У перспективі планується запуск програм подвійних дипломів, спільних наукових досліджень та відкриття українських студій у британських університетах", – повідомила вона.
Як зауважила Зеленська, "важливо, що ініціативу анонсували водночас зі стартом вступної кампанії. Адже вона свідчить: українські університети ні на день не збираються зупиняти освітній процес".
Інформацію щодо цьогорічного вступу можна знайти через чатбот "ОсвітаВсім", де доступні основні дати вступних кампаній, контакти служби підтримки, відеоінструкції з реєстрації електронних кабінетів та сервіс перевірки документів про освіту.
Також розпочала роботу консультативна телефонна лінія Міністерства освіти і науки України "Вступна кампанія 2022 року" за номером 0 (800) 50-45-70.
Усі телефони та електронні адреси, які потрібні для з’ясування окремих питань: доступні на сайті Міносвіти.