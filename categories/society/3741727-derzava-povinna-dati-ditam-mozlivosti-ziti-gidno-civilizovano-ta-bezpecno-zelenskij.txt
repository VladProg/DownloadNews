Українська держава повинна дати своїм маленьким громадянам можливості жити гідно, цивілізовано та безпечно.

Про це Президент України Володимир Зеленський сказав у своєму зверненні до співвітчизників, передає Укрінформ.

«Вручив і паспорти громадянина України нашим юним хлопцям та дівчатам. Серед них – діти наших воїнів, діти наших загиблих героїв. Діти. Держава може й повинна відкрити для них абсолютно всі можливості жити гідно, цивілізовано, безпечно. Жити вільно», - сказав Зеленський.
За його словами, таку можливість має отримати кожне нове покоління українців. «Дуже вірю в ці нові покоління, у наших дітей. І вдячний їм за віру в Україну», - додав Президент.
Він підкреслив, що сьогодні був важливий і хороший день. З нагоди Дня Державності Зеленський привітав й відзначив нагородами наших захисників і захисниць. «Золоті Зірки» Героям України, «Хрести бойових заслуг», ордени Богдана Хмельницького, ордени «За мужність». Мав честь вручити і почесні відзнаки бойовим бригадам та прикордонним загонам. Щасливий, що в нас є такі воїни», - додав глава держави.
Він вкотре подякував всім тим, хто допомагає посилювати Україну та кожному, хто зараз у бою.
Як повідомляв Укрінформ, Україна сьогодні, 28 липня, вдруге відзначає День української державності.
Запровадити нове державне свято, яке відзначається у день хрещення Київської Русі-України 28 липня, запропонував Президент Володимир Зеленський.
День Державності встановлений указом Президента України Володимира Зеленського 24 серпня 2021 року, підписаним під час урочистостей до тридцятої річниці Незалежності України.
Фото: ОП