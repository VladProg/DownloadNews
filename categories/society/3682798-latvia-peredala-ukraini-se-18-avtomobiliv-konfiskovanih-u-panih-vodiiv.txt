Латвійський уряд ухвалив у вівторок рішення безоплатно передати армійським частинам, медичним установам, місцевим самоврядуванням України ще вісімнадцять автомобілів, конфіскованих у Латвії у п'яних водіїв.

Про це повідомляє Укрінформ із посиланням на сайт латвійського Кабміну.
Відповідно до закону, який ухвалили минулого тижня, конфісковані транспортні засоби можуть бути безоплатно передані уряду України для ліквідації наслідків надзвичайної ситуації, пов'язаної з війною, та підтримки українського суспільства. Це ще один спосіб, яким Латвія допомагає Україні у боротьбі з російською агресією.
Зазначається, що асоціація Agendum, яка займається підбором та транспортуванням машин в Україну, забезпечить доставку автомобілів і передання їх українським установам.
Перші вісім із конфіскованих автомобілів були безоплатно передані з Латвії в Україну минулого тижня.