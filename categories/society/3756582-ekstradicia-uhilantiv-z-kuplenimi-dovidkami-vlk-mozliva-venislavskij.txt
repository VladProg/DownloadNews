Використання механізму екстрадиції для повернення до України чоловіків, які виїхали за кордон за купленими довідками військово-лікарської комісії, є юридично можливим.

Про це заявив член парламентського комітету з питань національної безпеки, оборони та розвідки, представник Президента у Верховній Раді Федір Веніславський в ефірі телемарафону «Єдині новини», передає Укрінформ.
«Такий механізм можливий, коли людина купила довідку, коли вона на підставі фальшивих документів незаконно перетнула державний кордон. Тут уже питання до правоохоронних органів, як вони швидко реєструватимуть провадження, повідомлятимуть про підозру», - сказав Веніславський.
Він пояснив, що для екстрадиції громадянина України з території інших країн необхідно, щоб було зареєстроване кримінальне провадження, а конкретна особа - отримала статус підозрюваного у кримінальному діянні.
Представник Президента у ВР наголосив, що використання придбаних довідок військово-лікарської комісії про непридатність - це використання фальшивих документів, що саме по собі є злочином.
Як повідомлялося, Президент Володимир Зеленський провів засідання Ради національної безпеки і оборони, на якому ухвалено низку рішень щодо роботи військово-лікарських комісій.
За результатами засідання ухвалено рішення провести комплексну перевірку обґрунтованості тих рішень ВЛК щодо інвалідності та непридатності до військової служби, які були ухвалені в період із 24 лютого 2022 року та можуть бути повʼязані з корупційними порушеннями.
Офіс омбудсмана планує упродовж трьох тижнів завершити роботу з перевірки всіх військово-лікарських комісій, які є в Україні.