Майже 67% вимушених переселенок планують повернутися в Україну, більшість з них після закінчення бойових дій.

Про це заявила докторка економічних наук, професорка кафедри маркетингу Національного університету "Одеська політехніка" Оксана Яшкіна під час онлайн-пресконференції в Укрінформі на тему: “Презентація результатів дослідження “Вимушені переселенки з України в європейські країни: нова реальність”, передає кореспондент Укрінформу.
Згідно з результатами дослідження, зараз у європейських країнах зареєстровано близько 4,7 мільйона осіб вимушених переселенців з України, понад 90% з них - це жінки і діти.
«37% жінок виїхали без інших дорослих членів сім’ї, самі або з неповнолітніми дітьми. Суттєвий відсоток жінок, які опікуються людьми з інвалідністю, серйозними захворюванням або людьми похилого віку - 8,8%. Ще 4% жінок зазначили, що самі мають інвалідність чи серйозні захворювання. Таким жінкам, за їхніми словами, найскладніше перебувати в іншій країні без допомоги близьких», - сказала Яшкіна.
За її словами, при цьому переважна частина жінок мріє повернутися в Україну.
«Висловили намір залишитися в країні перебування або переїхати до іншої країни Європи 18% переселенок. Всі інші планують повернутися. Але тут різні умови: майже половина (49%) планують повернутися лише після повного закінчення бойових дій. А 18% вже найближчим часом планують повернутись в Україну. Повертаються ті, кому є куди повертатися чи, наприклад, є можливість повернути дітей в школи», - наголосила авторка дослідження.
Вона додала, що багато вимушених переселенок адаптується до життя за кордоном. І чим тривалі їхнє перебування в Європі, тим складніше буде їхнє повернення додому, особливо якщо зруйновані домівки, відсутня робота чи школи та садки для дітей. Такі тенденції озвучують і вимушені переселенки, і волонтери, які з ними працюють.
Найважливішою базовою потребою для вимушених переселенок є умови проживання, наголосила вона.
«Майже половина респонденток зазначає, що знайти їм житло допомогли родичі або знайомі в країні перебування. Та все ж 10% наших переселенок знайти житло допомогли незнайомі місцеві жителі. І ця цифра вражає: кожна 10-а отримала житло від незнайомих людей», - зазначила Яшкіна
Експертка деталізувала, що 41% респонденток мешкає в багатоквартирних будинках, 27% - в приватних, 13% - в хостелі чи гуртожитку, 12% - в готелях. Лише 4% проживають в тимчасових місцях перебування – школах, спортивних комплексах, центрах прийому тощо.
«Загалом 83% вимушених переселенок користується житлом безкоштовно – його надають і оплачують місцеві мешканці, державні органи, благодійні організації, друзі, знайомі. Понад 55 відсотків переселенок вважають своє житло прийнятним. Умови проживання надто різняться, але втім - всі вони отримали прихисток», - підкреслила дослідниця.
Також експерти зазначають, що більшість вимушених переселенок внаслідок війни втратили роботу, бізнес і не мають коштів для утримання себе і сім’ї.
«Допомога міжнародних благодійних організацій - часто єдина підтримка для українок за кордоном. 78 відсотків респонденток отримують матеріальну допомогу в тій чи іншій формі. Свій матеріальний стан респондентки також оцінюють по-різному. Зокрема, 12% переселенок не вистачає коштів навіть на продукти харчування. Але й за таких умов вони можуть отримувати їжу в гуманітарних установах», - додала вона.
Як повідомляв Укрінформ, загалом з 24 лютого найбільше українців отримали тимчасовий захист у Польщі – 1,4 мільйона, за нею йдуть Німеччина (813 725), Іспанія (145 825) та Болгарія (134 790).