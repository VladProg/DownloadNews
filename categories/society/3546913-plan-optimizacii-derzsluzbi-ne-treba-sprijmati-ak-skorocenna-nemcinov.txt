У сфері державної служби відбудеться оптимізація процесів, і це не передбачає обов'язкового скорочення персоналу.

Про це міністр Кабінету Міністрів України Олег Немчінов сказав в ефірі телемарафону, передає Укрінформ.
«План оптимізації не треба сприймати як скорочення, тому що не можна реформою скорочення називати. Реформа – це зміна функціонала, позбавлення непритаманних функцій, цифровізація», - сказав Немчінов.
За його словами, оптимізація функціонала потрібна, адже Україна набула статусу кандидата у члени Європейського Союзу, що, своєю чергою, передбачає низку якісних змін, в зокрема й у цій сфері.
«Там понад 100 законів треба зробити, і я зараз навіть боюся помилитися щодо того, скільки там підзаконних актів треба зробити. Це все мають робити фахівці з євроінтеграції, які, як правило інтегровані ще у свої вузькі галузі. Тому такі фахівці потрібні», - підкреслив міністр Кабміну.
Якщо говорити про цифровізацію, наголосив Немчінов, то тут держава продовжує свій шлях, тому виходить, що спеціалісти також украй необхідні.
Він пояснив, що від початку повномасштабного вторгнення росії уряд та низка органів працювали у змішаному режимі. І це показало: низка функцій стала неактуальною, а низка – навпаки.
«У нас зараз завершується самодіагностика по міністерствах та органах, які підпорядковані уряду… Не йдеться (про масове скорочення – ред.), тому що немає ще результатів обстеження», - додав він.
Як повідомляв Укрінформ, у липні уряд доручив міністру Кабінету Міністрів Олегу Немчінову продовжувати напрацьовувати пропозиції щодо реформування оплати праці державних службовців попри те, що нині Україна бореться із російськими загарбниками на своїй території.