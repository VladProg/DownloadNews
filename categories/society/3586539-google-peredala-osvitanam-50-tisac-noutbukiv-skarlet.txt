За підтримки компанії Google та ЮНЕСКО українські заклади освіти отримали 50 тисяч ноутбуків Chromebook.

Як передає Укрінформ, про це міністр освіти і науки Сергій Шкарлет написав у Телеграмі.
За його словами, “сьогодні маємо чергові результати співпраці з партнерами, які є небайдужими до майбутнього України, зокрема сфери освіти. А саме, за підтримки Google та ЮНЕСКО розпочато забезпечення хромбуками закладів освіти”.
Шкарлет нагадав, “раніше було домовлено про забезпечення ноутбуками Chromebook у кількості 43 тис., але партнери збільшили цю кількість до 50 тис.".
Станом на 5 жовтня, 3 647 ноутбуків передали в Дніпропетровську область, 1102 — в Донецьку, 761 — в Херсонську, 2 273 — в Чернігівську і 1 774 ноутбуки отримали у Сумській області.
“Частину пристроїв, а саме 120 одиниць, отримали педагогічні працівники Луганської області, які нині тимчасово працюють і проживають у Дніпропетровській області”, - зазначив очільник Міносвіти.
Він додав, що “забезпечити ноутбуками решту педагогічних працівників планують протягом осені цього року”.
Шкарлет подякував “партнерам за підтримку, а особливо за реальні кроки, що допомагають українським учителям проводити уроки, а учням мати доступ до якісної освіти”.

Як повідомляв Укрінформ, 23 травня Міністерство освіти і науки та компанія Google уклали угоду про надання 43 тис. хромбуків для українських вчителів.
Фото: Телеграм Сергія Шкарлета