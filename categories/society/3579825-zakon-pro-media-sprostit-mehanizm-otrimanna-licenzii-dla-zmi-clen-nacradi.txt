Закон "Про медіа" оновить і спростить процедуру отримання ліцензії для усіх ЗМІ, включно з онлайн-виданнями.

Про це повідомив член Національної ради з питань телебачення і радіомовлення Олександр Бурмагін у коментарі для програми "Факти на "ICTV", передає Укрінформ із посиланням на пресслужбу відомства.
"Прибираються оці паперові ліцензії і робляться просто витяги з реєстру, як документ, що підтверджує, власне, статус медіа як медіа. Стає зрозумілим порядок проведення перевірки, і механізм відповідальності стає достатньо гнучким і адекватним", - зазначив він.
За словами Бурмагіна, цей закон значно спростить "паперовий" бік медіасфери. Він повідомив, що планується створення електронного реєстру усіх ЗМІ, де у кожного буде свій електронний кабінет. Ці інструменти сприятимуть "контактам з регулятором - без листів, дзвінків та інших застарілих засобів комунікації; усе буде чітко і прозоро", йдеться в коментарі.
Також член Нацради підкреслив, що наразі телебачення та радіо, на відміну від онлайн-видань, мають жорсткий рівень регулювання та низку вимог. Нове законодавство, на його думку, сприятиме подоланню викривлення у галузі контролю за діяльність офлайн і онлайн-ЗМІ, включно із соціальними мережами, вебсторінками та каналами в месенджерах.
"Те, що заборонено офлайн – має бути обмежено і онлайн", - наголосив він.
Водночас Бкрмагін зазначив, що у межах нового закону регуляція онлан-ресурсів, яка найперше стосуватиметься вебсайтів, відбуватиметься за їхньої добровільної реєстрації. У зв'язку із цим Нацрада зможе реагувати на порушення завдяки комунікації з адміністрацією вебсайтів.
"Нацрада зможе реагувати на порушення тільки через адміністрацію платформи. Тобто, ми не “баним” якусь сторінку у Facebook або канал на Youtube. Але якщо є скарга, ми там зафіксували, це контент, спрямований на Україну, на українського споживача. І є порушення – то Нацрада зможе написати платформі з проханням відреагувати", - поінформував він.
Як повідомляв Укрінформ, за даними народного депутата Микити Потураєва, до законопроєкту «Про медіа» внесено 2350 правок.