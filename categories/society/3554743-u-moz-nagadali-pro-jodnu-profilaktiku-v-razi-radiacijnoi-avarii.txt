У Міністерстві охорони здоров’я України нагадали про йодну профілактику у разі радіаційної аварії.

Як передає Укрінформ, про це повідомляє МОЗ.
У міністерстві зазначили, що у разі аварії на ядерних установках, значна частина викидів містить радіоактивний йод, або так звані радіоактивні ізотопи йоду («поганий йод»). Якщо не вживати заходів захисту, радіоактивний йод дуже легко і швидко поглинається щитоподібною залозою (особливо у дітей) і може призвести до її захворювань.
Щоб зменшити негативний вплив радіоактивного йоду на щитоподібну залозу, використовують калій йодид. Такий захід називають йодною профілактикою. Після прийому препарату відбувається блокування щитоподібної залози, що перешкоджає накопиченню в ній радіоізотопів йоду.
Приймати профілактичну дозу йодиду калію потрібно тільки після офіційного оповіщення про загрозу викиду та необхідність проведення профілактики. Таке оповіщення проводиться місцевими органами виконавчої влади.

Оптимальний ефект йодної профілактики досягається при завчасному прийомі препарату за 6 і менше годин до надходження радіоактивної хмари. Прийом препарату залишається ефективним одночасно з надходженням «хмари» та через 6 годин після. У МОЗ не рекомендують прийом препарату через 24 годин.
У міністерстві зазначили, що держава закупила необхідну кількість йодиду калію. Кожен регіон отримав необхідну кількість з розрахунку чисельності населення. У разі аварії будуть оперативно визначені пункти його видачі, найближчі до місця проживання людей.
«Якщо аварія вже сталася, категорично не рекомендовано залишати місце укриття до офіційних повідомлень місцевої влади. Так можна наразитися на ще більшу небезпеку. У будь-якому випадку варто чекати сповіщень від місцевої влади», - підкреслили в МОЗ.
У міністерстві наголошують, що дітям до 1 місяця у разі аварії слід прийняти 16 мг йодиду калію, від 1 місяця до 3 років – 32 мг, від 3 до 12 років – 62,5 мг. Підлітки від 13 до 18 років, дорослі до 40 років, вагітні та матері, які годують грудьми, мають прийняти 125 мг. Людям старшим за 40 років калій йод не призначають.
Внаслідок прийому йодиду калію відбувається тимчасова блокада функції щитоподібної залози. Одноразове введення йодовмісних препаратів практично не позначається на стані здоров'я дітей та дорослих.
«Але якщо приймати такі препарати протягом тривалого часу і у неправильному дозуванні, підвищується ризик зниження функції щитоподібної залози. Отже, приймати йодовмісні препарати для профілактики не варто», - зауважили в МОЗ.
Там наголосили, що використання спиртового розчину йоду чи розчину Люголя є неефективним та завдасть лише шкоду.
«Пам’ятайте також про інші заходи захисту у разі радіаційної аварії: перейдіть в укриття, щільно закрийте вікна і двері (не здійснюйте провітрювання), упакуйте харчові продукти або помістіть їх в закриті ємності, накопичте запас чистої води», - додали в МОЗ.
Як повідомляв Укрінформ, міський голова Енергодара Дмитро Орлов поінформував, що у тимчасово окупований Енергодар було доставлено 25 000 таблеток калію йодиду - препарату, що здатен захистити щитовидну залозу в разі забруднення місцевості внаслідок аварії на атомних реакторах. Ліки закупили за рахунок обласного бюджету.