Бюро економічної безпеки викрило колишнього народного депутата та члена фракції «Опозиційна платформа - За життя» в ухиленні від сплати 60 млн грн податків.

Про це повідомляє Укрінформ з посиланням на пресслужбу БЕБ.
Зазначається, що порушник протягом 2001-2022 років працював у державних органах різних рівнів. У 2018 році він зареєстрував право власності на низку об’єктів нерухомого майна, зокрема приміщення готелю, багатоповерхову будівлю, земельні ділянки.
«Орієнтовна ринкова вартість нерухомості перевищує розмір офіційних доходів даної особи за період з 2010 по 2018 роки майже на 310 млн грн, що в понад 200 разів перевищує офіційні доходи. Таким чином бюджет недоотримав понад 60 млн грн від ухилення від сплати податку на доходи фізичних осіб та військового збору», - пояснили у БЕБ.
Окрім цього, у березні 2022 року, після початку широкомасштабної агресії рф проти України, порушник погодився на співпрацю з терористичним режимом та був призначений «керівником» окупаційної адміністрації Херсонської області.
Наразі детективи БЕБ здійснюють досудове розслідування у кримінальному провадженні за ознаками вчинення правопорушення, передбаченого ч. 3 ст. 212 КК України (ухилення від сплати податків) за процесуального керівництва прокурорів Офісу Генерального прокурора.
Як повідомлялось, у квітні російські окупанти призначили «головою» окупаційної адміністрації Херсонської області Володимира Сальдо. Останній з 2002 по 2012 рік був мером Херсона. Також є колишнім членом проросійської партії ОПЗЖ.
Раніше СБУ повідомила про підозру Володимиру Сальдо за організацію псевдореферендумів щодо «входження» областей України до складу росії.