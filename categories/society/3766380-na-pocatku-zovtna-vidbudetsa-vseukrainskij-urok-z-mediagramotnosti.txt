Для школярів 5-11 класів, батьків та вчителів з усієї країни 6 жовтня транслюватиметься урок з медіаграмотності.

Як передає Укрінформ, про це Міністерство культури та інформаційної політики України повідомило у Фейсбуці.
Трансляція відбудеться на телеканалі Суспільне Культура та на Ютуб-каналі «Перший» 6 жовтня о 12:00. 13 жовтня о 9:30 урок покажуть у повторі.
Глядачі дізнаються, як протидіяти соціальним стереотипам, хто такі боти та тролі, як розумно споживати інформацію та не вестися на маніпуляції. Для школярів старших класів запланований сюрприз, про який оголосять під час уроку.
Захід реалізовується національним проєктом з медіаграмотності «Фільтр», Мінкультом і телерадіокомпанією «Суспільне Мовлення» за підтримки Програми розвитку ООН в Україні та фінансування уряду Японії.
Як повідомляв Укрінформ, перший всеукраїнський урок з медіаграмотності відбувся в лютому 2022 року.