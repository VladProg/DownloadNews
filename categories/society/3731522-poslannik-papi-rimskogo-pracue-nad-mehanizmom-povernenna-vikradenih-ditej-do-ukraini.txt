Спецпосланець Ватикану кардинал Маттео Зуппі каже, що він працює над «механізмом», який міг би забезпечити повернення дітей, які були викрадені та вивезені до РФ.

Як передає Укрінформ, про це повідомляє Sky News.
«Ми побачимо, як ми можемо запустити механізм для дітей (і) допомогти, як ми сказали, на гуманітарному фронті, особливо дітям, які повинні мати можливість повернутися в Україну», – сказав кардинал на презентації книги в Римі.
Він зазначив, що особисто обговорював це питання з понтифіком.
Італійський кардинал минулого тижня відвідав Москву, а раніше був у Києві.
У Ватикані зусилля кардинала характеризують як "спрямовані на виявлення гуманітарних ініціатив, які могли б відкрити шляхи до миру".
Розмовляючи з італійським громадським мовником RAI у неділю, кардинал Зуппі сказав, що він не працює над «мирним планом» чи «посередництвом» між Україною та Москвою, зазначивши, що він просто зосереджується на «гуманітарних аспектах».
Як повідомлялося, керівник Офісу Президента Андрій Єрмак заявив, що Україна не покладає надій на посередництво Ватикану у переговорах з Москвою, натомість вітала б допомогу у визволенні полонених українців та поверненні українських дітей.
Спеціальний посланник Папи Римського кардинал Маттео Зуппі 28-29 червня перебував з візитом у Росії у межах місії Ватикану з "досягнення справедливого миру" в Україні.
5-6 червня Зуппі відвідав Україну. Зокрема, з Президентом Володимиром Зеленським він обговорив ситуацію в Україні та гуманітарну взаємодію у межах реалізації формули миру.