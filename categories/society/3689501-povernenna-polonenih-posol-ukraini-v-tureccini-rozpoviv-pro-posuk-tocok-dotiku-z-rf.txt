Діалог за посередництва Туреччини щодо створення гуманітарного коридору для повернення в Україну із росії військовополонених та викрадених цивільних осіб не має поки що “конкретної рамки”, але триває пошук “точок дотику”.

Про це заявив посол України в Туреччині Василь Боднар під час брифінгу в Медіацентрі Україна – Укрінформ.
Він зауважив, що триває діалог між омбудсменами про те, щоб вийти на створення формату гуманітарного коридору, який би дозволяв за посередництва Туреччини звільняти українських військовополонених, а також цивільних осіб, які потрапили в застінки кремлівського режиму.
«Наразі цей діалог не має поки що конкретно оформленої рамки, але триває пошук точок дотику, і одним із чутливих елементів цього є діти. Ми чули нещодавно, що рішення МКС стосується путіна й уповноваженої з прав дитини росії за незаконне вивезення українських дітей з території України, тому це теж одна із дуже чутливих тем, яка має свої можливі перспективи. І зараз ми також над цим працюємо, обговорюємо і також шукаємо шляхи, як цю ініціативу реалізувати», - сказав Боднар.
Як повідомляв Укрінформ, 11-12 грудня в Анкарі відбулася міжнародна конференція омбудсменів, на якій було задекларовано намір створити гуманітарний коридор. Таким шляхом громадяни України, як цивільні, так і військові, могли б повернутися додому. У результаті зустрічей омбудсменів України та росії в турецькій столиці було передано списки тих людей, які потребують щонайшвидшого повернення – літні, тяжкохворі та поранені. Перемовини відбувалися за сприяння та підтримки турецького омбудсмена, ідею створення гуманітарного коридору підтримав президент Туреччини Реджеп Тайїп Ердоган.
27 січня Український, російський і турецький омбудсмани – Дмитро Лубінець, тетяна москалькова і Шефер Малкоч – провели тристоронню онлайн-зустріч, на якій обговорили актуальні питання щодо попередніх домовленостей.