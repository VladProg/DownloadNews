Голова Верховної Ради Руслан Стефанчук привітав захисників та захисниць України зі святом 14 жовтня, наголосивши, що вони є не лише моральним мірилом, а і центром для об’єднання України та усіх цивілізованих країн у боротьбі за мирне майбутнє для всього світу.

Як передає Укрінформ, про це глава українського парламенту заявив у Фейсбуці.
"Наші Захисники та Захисниці! Ви є мірилом героїзму, мужності, звитяги та моралі, центром для об’єднання України та усіх цивілізованих країн у боротьбі за мирне, безпечне і справедливе майбутнє для всього світу", - йдеться у привітанні Голови Верховної Ради.


У відеопривітанні спікер зазначив, що 14 жовтня - з одного боку, дуже молоде державне свято, але з іншого боку, цей день є історично значущим для українців, адже саме в цей день ми традиційно вшановуємо мужність та героїзм захисників незалежності і територіальної цілісності України.
Стефанчук додав, що 14 жовтня насамперед відзначається День українського козацтва, яке своєю звитягою завоювало повагу всієї Європи, а також - День Української Повстанської Армії.
"Протягом тривалого часу роль Української Повстанської Армії неоднозначно сприймалась внаслідок радянської, а потім російської пропаганди.
Проте, після абсолютно необґрунтованої та дикої агресії росії на початку цього року, не лише українці, а й увесь світ стали краще розуміти логіку та мотиви як минулих, так і сучасних захисників України. Захисників, які незважаючи ні на що намагаються відстояти свободу свого народу та вберегти своїх дітей і їхнє майбутнє від долі бути одним із пригноблених та принижених народів російської імперії. Дехто недооцінював українських захисників та захисниць і сьогодні. Проте наш народ з перших днів війни здивував усіх. Наші захисники та захисниці не лише вистояли під натиском ворога, але й уже через місяць відкинули його від столиці, уперше за понад 100 років потопили флагман російського флоту, провели блискучу операцію по звільненню Харківської області та продовжують поступово, але невідворотно звільняти схід та південь України", – констатував Стефанчук.
Голова ВР підкреслив, що сьогодні українські захисники та захисниці боронять не тільки Українську державу та український народ, а й усі цивілізовані країни, а також їх цінності та досягнення від оскаженілого агресора, який намагається нав’язати світові свої людожерські правила існування та погрожує ядерною війною.



У п’ятницю, 14 жовтня, у християнське свято Покрови Пресвятої Богородиці, українці святкують День захисників і захисниць України та День козацтва.
День захисників і захисниць України – державне свято, що відзначається 14 жовтня. Започатковано 14 жовтня 2014 року президентським указом з назвою "День захисника України". 14 липня 2021 року Верховна Рада перейменувала свято на День захисників і захисниць України.
Фото: ОП