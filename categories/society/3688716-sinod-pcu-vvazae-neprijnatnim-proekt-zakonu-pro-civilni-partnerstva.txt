Священний Синод Православної церкви України виступив проти законопроекту №9103 про інститут «реєстрованого партнерства».

Таке рішення ухвалено на засіданні Синоду ПЦУ, передає Укрінформ.
«Священний Синод прийняв заяву, в якій підкреслив неприйнятність законопроєкту №9103 про інститут «реєстрованого партнерства» як такого, що суперечить природному Богом встановленому закону, порушує норми Конституції України щодо визначення шлюбу як союзу одного чоловіка і однієї жінки, несе загрозу для суспільної моралі, зокрема для морального і психологічного здоров’я дітей та їхнього права на виховання в сім’ї, створеній на підставі шлюбу чоловіка і жінки, та погіршуватиме демографічну ситуацію в Україні», - йдеться у повідомленні.
Окрім того, Синод доручив Блаженнішому митрополиту Київському і всієї України Епіфанію надіслати відповідні листи до Верховної Ради, Президента та Кабінету Міністрів.
Як повідомлялось, законопроєкт №9103 зареєстрували у парламенті 14 березня. Ним пропонується запровадити реєстроване партнерство (яке також називають «цивільним») як добровільний сімейний союз двох повнолітніх людей однієї чи різних статей. Воно не вважатиметься шлюбом, а проживання людей однією сім'єю не є реєстрованим партнерством, якщо відповідний союз не зареєстровано.