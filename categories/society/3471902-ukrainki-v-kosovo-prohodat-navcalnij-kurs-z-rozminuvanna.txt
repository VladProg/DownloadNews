Група українок проходить в Косово навчальний курс з розмінування та знешкодження вибухівки.

Про це повідомляє Укрінформ з посиланням на Euronews.
«18-денний навчальний табір проходить на полігоні в західному місті Пежа, де мальтійська компанія регулярно пропонує курси для тих, хто шукає роботу, компаній, що працюють у колишніх зонах воєнних дій, гуманітарних організацій та державних установ», - йдеться у повідомленні.

Інструктор Артур Тігані адаптував навчальну програму відповідно до особливостей місцевості в Україні.
«Радий поділитися досвідом своєї маленької балканської нації з українськими жінками. Хоча минуло 23 роки, ще свіжі спогади про труднощі, з якими ми зустрілися, коли почали розмінування в Косово», - передає видання слова інструктора.
За його словами, зараз неможливо оцінити, наскільки території України заміновані та скільки залишається нерозірваних боєприпасів, але досвід інших конфліктів свідчить, що проблема буде величезною.
Українки, що навчаються на курсі, розповіли, що навички виявлення та знешкодження вибухових пристроїв, мін-пасток, нездетонованих боєприпасів знадобляться у майбутньому, коли вони повернуться після війни додому. Вважають важливим отримання знань та навичок з розмінування, зокрема задля безпеки своїх дітей.
Косовський навчальний центр планує працювати з більшою кількістю груп українок, як у Печі, так і в Україні. Навчальний курс в Україні буде розпочато найближчим часом.
Як повідомлялося, в ООН назвали Україну однією з найбільш замінованих країн світу.
Фото: Visar Kryeziu/AP Photo