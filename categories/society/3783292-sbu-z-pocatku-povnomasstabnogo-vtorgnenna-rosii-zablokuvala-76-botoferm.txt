Служба безпеки України упродовж 2022-2023 років заблокувала діяльність 76 ботоферм.

Як передає Укрінформ, про це повідомляє пресцентр СБУ.
Як заявив начальник Департаменту кібербезпеки СБУ Ілля Вітюк у коментарі для платформи United24, "ворог регулярно намагається розхитати ситуацію в інформаційному просторі України. Один з інструментів такого впливу – це за рахунок ботоферм, які розганяють проросійські наративи в інтернеті".
За його словами, з початку повномасштабного вторгнення Росії СБУ заблокувала уже 76 таких ботоферм загальною потужністю понад 3 млн акаунтів.
Як зазначив Вітюк, СБУ успішно протидіє ворогу у кіберпросторі, регулярно відбиваючи масовані атаки на державні ресурси, об’єкти критичної інфраструктури, телекомунікаційні компанії тощо.
Зокрема за 10 місяців 2023 року СБУ нейтралізувала вже майже 4 тисячі кібератак.
Водночас Департамент кібербезпеки СБУ володіє інформацією, що РФ створює національну систему кібернападу, впроваджуючи відповідні предмети в освітні програми навчальних закладів, щоб залучати до хакерської діяльності навіть студентів, і все це, звичайно, під контролем спецслужб, підкреслив Вітюк.
"Це вже тепер не тільки про кадрових спецслужбістів. У нас є інформація, що в низці освітніх закладів вже викладають предмети "кібератаки на цивільну інфраструктуру". Вони хочуть наростити масштаби атак і кількість людей, які можуть це професійно робити. До речі, навчають як атакувати не лише українські системи, а і країн партнерів", – заявив Вітюк.
За його словами, це при тому, що тисячі російських хакерів, зокрема кіберзлочинці, найняті РФ, уже працюють проти України. Вони фінансуються спецслужбами, чиї дослідницькі лабораторії та інститути допомагають розробляти засоби кібервпливу.
"Їхня мотивація – не хакінг заради грошей, а знищення нашої держави. А при такому підході від російської кіберагресії серйозно страждатимуть й інші країни", – додав Вітюк.
Попри те, що Росія тестує свою кіберзброю в Україні, СБУ комплексно протидіє впливу РФ, і Україн стала своєрідним щитом від кібератак для всього західного світу, зазначив він.
Як повідомляв Укрінформ, компанія CloudFlare, що спеціалізується на захисті сайтів від DDoS-атак, стверджує, що перед атакою ХАМАСу на Ізраїль 7 жовтня відбулася потужна атака проти ізраїльських кібермереж.