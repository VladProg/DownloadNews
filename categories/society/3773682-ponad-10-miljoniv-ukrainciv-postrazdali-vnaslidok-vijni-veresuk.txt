В Україні понад 10 млн громадян так чи інакше постраждали внаслідок війни і потребують підтримки.

Такі дані навела віцепрем'єр-міністр - міністр з питань реінтеграції тимчасово окупованих територій Ірина Верещук під час Форуму регіональних координаційних центрів, повідомляє кореспондент Укрінформу.
«Ми говоримо про 10 млн людей. Це як три країни Балтії. Це наша група, з якою маємо працювати», - сказала Верещук.
За її словами, міжнародні донори, громадські й волонтерські організації мають зосередити зусилля на розбудові регіональних координаційних центрів підтримки цивільного населення. «Нам треба переходити на гнучкіші форми (співпраці - ред.) тут наша координація мегаважлива», - підкреслила урядовець.
Глава Мінреінтеграції зазначила, що в різних регіонах у людей різні потреби. «Наприклад, Івано-Франківщина, Львівщина, Тернопільщина говорять про більш довготривалі проєкти, такі як облаштування, соціальне житло, ментальне здоров'я, а регіони, які зараз під обстрілами - Херсонщина, Донеччина - їм би просто вижити. Їм би просто укриття, їм би школу у підземці», - долала віцепрем'єр-міністр.
Учасники форуму обговорювали шляхи розвитку координаційних центрів як універсальної адміністративної платформи, обмінювалися ефективними практиками, а також обговорювали пріоритети на 2024 рік.
Як повідомляв Укрінформ, Форум регіональних координаційних центрів підтримки цивільного населення відбувся у Києві з ініціативи віцепрем’єр-міністра Ірини Верещук. Він зібрав близько 100 учасників з усіх регіонів України та з-за кордону.