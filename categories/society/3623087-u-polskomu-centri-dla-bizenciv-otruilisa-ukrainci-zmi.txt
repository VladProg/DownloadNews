У Польщі в центрі для біженців в населеному пункті Глухолази Опольського воєводства (захід Польщі) отруїлися кільканадцять громадян України, більшість з них - діти.

Як інформує Polsat News, постраждалі потрапили до двох лікарень в регіоні, їх стан задовільний, передає Укрінформ.
Як зазначається, рятувальники отримали повідомлення по масове отруєння у центрі для біженців “Бандероза” у п’ятницю ввечері. Усі постраждалі мали кишково-шлункові розлади. Серед постраждалих було троє дорослих та 13 дітей віком 12-16 років. Їх було перевезено до лікарень в містах Ниса і Пруднік.
Воєвода Опольського воєводства Славомір Клосовський після зустрічі у регіональному кризовому штабі повідомив, що спочатку надійшли повідомлення про масове отруєння 23 осіб: вісьмох дорослих і 15 дітей. Згодом лікарі повідомили, що стаціонарного лікування потребують 14 осіб, яких було перевезено до двох лікарень. Четверо з них в суботу виписали з медзакладів.
Державний санітарний інспектор міста Ниса провів перевірку санітарно-епідемічного стану в центрі і не виявив порушень.
Відповідні служби поки не встановили точну причину масового отруєння.
Утім, як зауважив воєвода, в однієї з осіб після клінічних досліджень виявлено норовірус (кишкова інфекція), що могло стати причиною отруєння.
Стан постраждалих поступово покращується, їх незабаром випишуть із лікарень.
У центрі “Бандероза” наразі перебуває 300 утікачів від війни в Україні.
За приблизними даними, у Польщі перебуває до 1,3 млн громадян України, які прибули після 24 лютого. Загалом, у Польщі може перебувати приблизно 3,5 млн українців.