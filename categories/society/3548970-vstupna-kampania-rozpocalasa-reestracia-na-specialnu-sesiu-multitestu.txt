Вступники, які не змогли зареєструватися для участі в національному мультипредметному тестуванні в основний і додатковий періоди, матимуть змогу це зробити 12 - 15 серпня.

Про це повідомляє Український центр оцінювання якості освіти, передає Укрінформ.
"Наказом МОН унесено зміни до Календарного плану організації та проведення у 2022 році національного мультипредметного тесту і передбачено спеціальний період реєстрації для участі в НМТ. Вступники, які не змогли зареєструватися для участі в тестуванні в основний і додатковий періоди, матимуть змогу це зробити 12ー15 серпня", - йдеться у повідомленні.
Зазначається, що для участі у спеціальній сесії НМТ, вступникам, які ще не зареєструвалися для участі в тестуванні, потрібно в період з 12 по 15 серпня створити реєстраційну картку, бланк якої автоматично формується із використанням спеціального сервісу «Зареєструватися», розміщеного на вебсайті УЦОЯО. Сформувати комплект документів, що містить оформлену реєстраційну картку, копію паспорта, копію документа про повну загальну середню освіту (за потреби медичний висновок про створення особливих (спеціальних) умов для проходження зовнішнього незалежного оцінювання за формою № 086-3/о), і надіслати його до того регіонального центру оцінювання якості освіти, адресу якого зазначено в контрольно-інформаційному листі, сформованому разом із реєстраційною карткою.
Якщо немає змоги скористатися засобами поштового зв’язку, документи можна надіслати на електронну адресу відповідного регіонального центру, вказану в реєстраційному повідомленні. У темі листа слід зазначити своє прізвище, а також те, що це реєстраційні документи.
З 24 серпня вступники можуть дізнатися свій логін і пароль, правильно увівши дані до спеціального сервісу «Отримання доступу до Інформаційної сторінки учасника ЗНО-2022/НМТ-2022». Важливо уважно вводити персональні дані.
З 25 по 30 серпня на Інформаційній сторінці учасника необхідно вибрати населений пункт для проходження НМТ;
З 5 по 7 вересня ー остаточно визначатися з вибором населеного пункту для проходження НМТ, указати його назву на Інформаційній сторінці; до 10 вересня ー отримати запрошення з інформацією про місце розташування тимчасового екзаменаційного центру для проходження НМТ, датою та часом початку тестування;
Спеціальна сесія Національного мультипредметного тесту відбудеться з 12 по 16 вересня.