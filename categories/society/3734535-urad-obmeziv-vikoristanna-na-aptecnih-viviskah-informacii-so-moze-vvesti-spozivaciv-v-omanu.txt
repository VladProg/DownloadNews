Кабінет Міністрів змінив умови роздрібної торгівлі лікарськими засобами, повернув вимогу щодо обмеження надання на аптечних вивісках неправдивої інформації.

Як передає Укрінформ, про це повідомив у Телеграмі постійний представник Кабміну у Верховній Раді Тарас Мельничук.
«Внесено зміни до Ліцензійних умов провадження господарської діяльності з виробництва лікарських засобів, оптової та роздрібної торгівлі лікарськими засобами, імпорту лікарських засобів (крім активних фармацевтичних інгредієнтів)», - йдеться в повідомленні.
Зокрема, змінами встановлено, що на вивісці та зовнішніх рекламних конструкціях аптечного закладу дозволяється, окрім найменування ліцензіата, аптечного закладу та/або торговельної марки, що належить ліцензіату на законних підставах, розміщувати інформацію, яка не містить вказівки щодо рівня або іншої ознаки цін, яка може вплинути на наміри споживача щодо придбання товарів у такому закладі.
Також розміщена на зовнішніх конструкціях інформація не можу бути такою, що вводить споживача в оману, або вказує на орієнтованість аптечного закладу на обслуговування певних соціальних груп населення чи містить порівняння з іншими аптечними закладами.
Очікується, що реалізація проєкту акта забезпечить захист прав та інтересів держави та громадян, дозволить запобігти введенню споживачів в оману під час пропонування лікарських засобів та унеможливити надання їм у нечіткий, незрозумілий або двозначний спосіб інформації, необхідної для здійснення свідомого вибору.
Як повідомлялося, з 1 липня 2023 року препарати за програмою «Доступні ліки» мають відпускатися за електронним рецептом. Паперовий рецепт продовжить діяти лише на тимчасово окупованих, прифронтових територіях і територіях, де ведуться активні бойові дії.