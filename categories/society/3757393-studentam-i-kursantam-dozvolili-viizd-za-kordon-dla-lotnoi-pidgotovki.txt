У вівторок набула чинності норма закону щодо можливості виїзду за кордон студентів або курсантів закладів освіти України, які прямують для проходження практичної льотної підготовки в іноземні заклади освіти.

Про це повідомив у телемарафоні «Єдині новини» речник ДПСУ Андрій Демченко, передає Укрінформ.
«Зміни внесені - розширено категорію осіб з авіаційного персоналу, які можуть виїхати за кордон. Додали студентів і курсантів, які навчаються в закладах України і які можуть тепер слідувати за кордон для льотної підготовки. Тільки цій категорії осіб – курсантам та студентам за наявністю підтверджених документів - відсьогодні прикордонники забезпечать виїзд за кордон», - сказав Демченко.
Як повідомлялось, від 1 вересня 2023 р. № 934 внесені зміни до пункту 2-13 Правил перетинання державного кордону громадянами України. Зокрема, пропуск через державний кордон студентів або курсантів закладів освіти України, які прямують за кордон для проходження практичної льотної підготовки в іноземні заклади освіти або в авіаційні школи, здійснюється прикордонниками за наявності підтверджуючих документів.
Студенти або курсанти закладу освіти України можуть безперервно перебувати за кордоном не більше строку проходження практичної льотної підготовки в іноземних закладах освіти або в авіаційних школах.