В Україні 2 тис. 285 шкіл завершили навчання та понад 430 тис. дітей закінчили 2021-2022 навчальний рік.

Як передає Укрінформ, про це у Телеграмі повідомив міністр освіти і науки України Сергій Шкарлет.

«Станом на 30 травня 2022 року 2 тис. 285 шкіл завершили навчання. Понад 430 тис. дітей закінчили 2021-2022 навчальний рік», - написав Шкарлет.
Він навів дані департаментів освіти і науки обласних військових адміністрацій, за якими ЗЗСО 17 областей України продовжують освітній процес у дистанційній формі. У 3-х областях освітній процес триває дистанційно, частково змішано та очно. У 4-х областях України навчання організовано в дистанційній формі, частково канікули, призупинено або завершено освітній процес. В одному регіоні України навчання триває в дистанційній формі або змішано, частково призупинено освітній процес.
«Кількість тимчасово внутрішньо переміщених дітей, які долучилися до навчання з інших областей, сягає майже 88 тис. осіб», - написав глава МОН.
За його даними, у 20-ти областях України садочки продовжують роботу з вихованцями. Понад 3 тис. закладів дошкільної освіти використовують елементи дистанційного навчання в роботі з вихованцями і батьками. Більше ніж 1 тис. садочків працюють у звичному форматі, понад 950 закладів створили чергові робочі групи, а понад 100 садочків працюють у змішаному форматі.
«Майже 4 тис. 800 внутрішньо переміщених дітей навчаються у закладах дошкільної освіти. У решті областей освітній процес наразі не відбувається», - наголосив міністр.
Як повідомляв Укрінформ, 24 лютого президент рф володимир путін оголосив про повномасштабне вторгнення в Україну. На дванадцятий тиждень навчання в умовах воєнного стану в більшості закладів загальної середньої освіти завершується навчальний рік.