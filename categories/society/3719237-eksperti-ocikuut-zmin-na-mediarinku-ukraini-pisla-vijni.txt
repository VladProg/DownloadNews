Українські експерти переконані, що вітчизняний ринок медіа після війни дуже зміниться.

Про це йшлося під час панельної дискусії до Дня журналіста, яка відбулася в Медіацентрі Україна-Укрінформ.
"Ринок медіа зміниться. Наприклад, ми майже повністю втрачаємо друковані ЗМІ. Регіональні газети у тому форматі, у якому вони були до війни, вже не повернуться на ринок. Це неможливо з економічного боку, а також із боку медіаспоживання: аудиторія навряд чи буде потребувати формату газет, які були до початку повномасштабного вторгнення", - сказала засновниця й виконавчий директор ГО "Український інститут медіа та комунікації" Діана Дуцик.

Вона прогнозує, що після війни друковані медіа матимуть формат альманахів - журналів, що міститимуть аналітику та публіцистику і виходитимуть із певною періодичністю. Натомість новинний формат переміститься в онлайн-простір.
Ситуація з телебаченням, на думку Дуцик, залежатиме від політичної ситуації у країні, бо залишаються і медіагрупи, і їхні власники.
Водночас заступник шеф-редактора "Детектор-медіа" й голова наглядової ради Суспільного мовника Світлана Остапа висловила думку, що після війни посилиться роль продакшенів у медіагрупах, які вироблятимуть контент. За її словами, вони спробують вийти на міжнародний рівень завдяки кооперації з західними партнерами, а також прагнутимуть продавати контент на Захід, оскільки російський ринок для них закритий.

"Буде посилання локальних медіа, бо під час відбудови України буде велика увага до того, як витрачаються гроші в регіонах. Впевнена, що будуть допомагати медіадонори, які і зараз це роблять, але за умови дотримання журналістських стандартів", - зауважила Остапа.
День журналіста відзначають в Україні 6 червня.