В Національній спілці журналістів відбулося нагородження переможців ХІІІ всеукраїнського конкурсу учнівських творчих робіт «Я - журналіст!».

Про це повідомляє кореспондент Укрінформу.
«13-й всеукраїнський конкурс «Я - журналіст» об’єднав 808 часників з усіх областей України та 12 країн – від Норвегії до Грузії, від Сан-Маріно до Туреччини. Ми не ставили собі за мету зробити його міжнародним – війна розкидала дітей по світу, але всі вони залишаються учнями українських шкіл. І ми сподіваємося, що вони повернуться», - сказав засновник конкурсу журналіст Віталій Голубєв.
Він зазначив, що цьогоріч конкурс проходив під гаслом «Розповідаю світові про незламність українців». Учасники й учасниці готувати роботи, де демонстрували приклади незламності й стійкості українців - цивільних і військових, енергетиків і вчителів, журналістів і медиків.
Згідно з результатами конкурсу, гран-прі, до якого входив кубок, ноутбук та диплом, здобув вихованець гуртка «Школа журналістики» обласного Будинку художньої творчості Миколаївської обласної ради Олександр Кононенко. Його робота об'єднувала дві історії про втрату батьків через війну - його власну та колеги по гуртку.

«У 2019 році Саша написав роботу про свого батька, який тоді загинув. Цього разу він теж написав про свого батька. Він не хотів писати роботу, заново переживати біль втрати. Але після того, як взяв інтерв'ю у дівчини, тато якої загинув під Маріуполем, Саша зважився. Він порівняв її ситуацію зі своєю. Це робота зі сльозами на очах», - розповіла кураторка переможця Ірина Василенко.
Дипломи І, ІІ та ІІІ ступенів, а також заохочувальні відзнаки отримали 40 старшокласників у номінаціях «Стаття», «Фото» і «Відео». Їм подарували канцтовари та книги від видавництв «Ранок», «Віват», «Віхола» та «Крокус», які підтримали конкурс.
Крім того, Микита Іванов з Одеси, Юлія Листопад з Харківщини та Олександра Щербанюк з Бахмута здобули відзнаки у спеціальній номінації від НСЖУ «Журналісти важливі» за висвітлення образу українських медійників. Учні отримали павербанки як нагороду.
«Цьогоріч як ніколи за 14 років існування конкурсу була висока емоційна наснаженість робіт. Вони особливо болісно сприймалися. Члени журі мені зізнавалися, що навіть плакали над багатьма роботами», - зазначив Голубєв.






У Києві нагородили переможців учнівського конкурсу «Я - журналіст!» / Фото: Тарасов Володимир, Укрінформ











































Під час заходу організатори також нагородили дипломами педагогів, які готують переможців та лауреатів конкурсу. Водночас шість вчителів із Миколаївщини, Хмельниччини, Київщини, Волині, Донеччини та Луганщини були відзначені щойно введененою медаллю за «багаторічну плідну співпрацю», які з цього року отримуватимуть особисто не більш як десять педагогів.
"Я - журналіст!" - всеукраїнський конкурс для старшокласників, заснований у 2009 році журналістом Віталієм Голубєвим. Ініціатива бере початок із Рівного, у 2016 році конкурс набув статусу всеукраїнського. Його підтримують Департамент освіти та науки Рівненської ОВА, Управління культури і туризму Рівненської ОВА, Національний університет "Острозька академія" та видавничий дім "ОГО". Щороку конкурс збирає від 500 до 800 учасників з усіх областей України.