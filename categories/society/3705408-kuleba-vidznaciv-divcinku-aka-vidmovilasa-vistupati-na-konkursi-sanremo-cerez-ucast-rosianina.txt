Міністр закордонних справ України Дмитро Кулеба відзначив 13-річну Софію Самойлюк, яка відмовилася від участі в пісенному конкурсі Sanremo Junior-2023 в Італії через участь російського представника.

Про це він повідомив у Фейсбуці, повідомляє Укрінформ.
Глава МЗС зауважив, що іноді, щоб перемогти в конкурсі або змаганні, потрібно зайняти позицію і продемонструвати, що ти є представником народу, який цінує свою гідність.
«Саме це ти і зробила, і тому ти - перемогла. Я тебе вітаю з цією перемогою. У тебе не буде диплому Сан-Ремо цього року, але ти здобула щось набагато більше – ти здобула перемогу для своєї країни. Ти здобула справжню культурну перемогу, не заспівавши жодного слова, але сказавши надзвичайно сильні слова», - сказав Кулеба, звертаючись до юної співачки.

Міністр закордонних справ України зазначив, що оголошує Софії Самойлюк подяку «за перемогу духу в культурній дипломатії».
Як повідомлялося, 13-річна українка Софія Самолюк відмовилася від участі в пісенному конкурсі Sanremo Junior-2023, який проходить в Італії, через участь у ньому виконавця з росії. Про участь росіян організатори оголосили за кілька годин до конкурсу 3 травня.