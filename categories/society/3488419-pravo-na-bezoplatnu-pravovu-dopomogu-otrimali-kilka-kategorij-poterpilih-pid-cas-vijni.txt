Потерпілі від кримінальних правопорушень проти статевої свободи та статевої недоторканості, катування або жорстокого поводження під час воєнних дій чи збройного конфлікту, а також особи, які втратили документи, отримали право на безоплатну вторинну правову допомогу.

Як передає Укрінформ, про це повідомляє пресслужба Міністерства юстиції.
Зазначається, що ухваленим 3 травня 2022 року Верховною Радою України Законом «Про внесення змін до частини першої статті 14 Закону України «Про безоплатну правову допомогу» щодо розширення переліку осіб, які мають право на безоплатну вторинну правову допомогу», який набирає чинності 20 травня 2022 року, розширено коло осіб, які мають право на безоплатну вторинну правову допомогу.
«Відтепер потерпілі від сексуального насильства та катувань можуть звернутися до системи надання безоплатної правової допомоги та отримати послуги з представництва інтересів в судах, інших державних органах, органах місцевого самоврядування, перед іншими особами. Юристи системи надання безоплатної правової допомоги допоможуть їм скласти позовні заяви та інші документи процесуального характеру у кримінальних провадженнях, розпочатих за фактом вчинення таких кримінальних правопорушень», – розповіла начальниця управління забезпечення доступу до правової допомоги Координаційного центру з надання правової допомоги Наталія Марчук.
Також повідомляється, що люди, котрі не мають документів, які посвідчують особу та підтверджують громадянство України, мають право отримати правові послуги з представництва інтересів в судах, інших державних органах, органах місцевого самоврядування, перед іншими особами, а також складення документів процесуального характеру з питань встановлення в судовому порядку фактів, що мають юридичне значення, пов’язаних з оформленням та видачею таких документів.
Як зазначив в. о. директора Координаційного центру з надання правової допомоги Олександр Баранов, безоплатну первинну правову допомогу – консультації та роз’яснення – можуть отримати всі громадяни України. «Безоплатна вторинна правова допомога надається уразливим категоріям населення. Через війну, що розв'язала росія в Україні, з’явилася велика кількість людей, які постраждали від наслідків повномасштабних воєнних дій, що наразі відбуваються на всій території України. Система надання безоплатної правової допомоги готова надати правову допомогу всім, хто її потребує», – наголосив Баранов.
Отримати безоплатну правову допомогу в умовах воєнного стану можна в режимі онлайн та безпосередньо в центрах надання БПД.
Так, можна звернутися за Єдиним контактним номером системи надання безоплатної правової допомоги – 0 800 213 103, де надаються консультації та роз’яснення з правових питань, додаткові відомості про надання безоплатної правової допомоги тощо; через мобільні застосунки «Безоплатна правова допомога» або «Твоє право»; у месенджерах Телеграм та Вайбер; у кабінеті клієнта на сайті системи надання безоплатної правової допомоги.
Окрім того, потерпілі від домашнього насильства та свідки можуть отримати онлайн-консультацію юристів щодо захисту своїх прав, написавши у Телеграм-чат «Правова допомога протидії насильству».
Для отримання допомоги офлайн у відомстві радять подивитися розташування, номери телефонів та актуальну інформацію про режим роботи бюро правової допомоги місцевих центрів з надання безоплатної вторинної правової допомоги на мапі, яка регулярно оновлюється: https://bit.ly/bpd_buro. Там же можна дізнатися графік роботи консультаційних пунктів (дату та час проведення прийому осіб).
Наголошується, що звернутися до найближчого бюро правової допомоги за безоплатною первинною та вторинною правовою допомогою можна незалежно від реєстрації місця проживання. Бюро правової допомоги працюють по всій Україні, за винятком регіонів, де наразі тривають воєнні дії.
Раніше повідомлялося, що організована Мін'юстом система безоплатної правової допомоги ділиться на вторинну і первинну. Первинна правова допомога — це надання консультацій, правової інформації. Вторинна правова допомога — це захист у кримінальному процесі, представлення інтересів клієнта в судах або в інших органах у цивільному адміністративному праві та складання процесуальних документів.
Як повідомлялося, президент рф путін 24 лютого розпочав повномасштабне вторгнення в Україну. Російські війська обстрілюють та знищують об'єкти інфраструктури, проводять масовані обстріли житлових районів українських міст та селищ, тероризують населення на тимчасово захоплених територіях, зокрема зафіксовані численні випадки зґвалтувань, у тому числі дітей та літніх людей.