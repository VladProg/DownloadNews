Громадяни, які мають бажання стати волонтерами або які потребують допомоги, можуть залишити заявки у спеціальному чат-боті Української волонтерської служби, яким наразі скористалися більше 100 тисяч людей.

Про це повідомила дружина Президента Олена Зеленська у Телеграмі, передає Укрінформ.
«Неймовірна згуртованість та взаємодопомога – це те, чим українці вразили світ. Здається, усі ми водночас стали волонтерами, допомагаючи якщо не армії, то старенькій сусідці, яка не може сама піти за ліками. Якщо ви хочете допомагати системно – або ж потребуєте допомоги волонтерів, раджу скористатися потужним чат–ботом, який створила Українська Волонтерська Служба», - зазначила перша леді.
За її словами, у чат-боті можна вибрати місто, в якому людина хотіла б локально волонтерити, та підхоплювати запити, що туди надходять.
Дружина Президента розповіла, що можна обрати напрямок волонтерства, для цього потрібно заповнити анкету й усім знайдеться справа.
Водночас вона пояснила, що якщо допомога потрібна з евакуації, прихистку, ліків тощо також треба заповнити форму у спеціальному розділі.
Крім того, перша леді додала, що також можна надати запит про співпрацю від імені організації, якій потрібні волонтери.
«Організатори кажуть, що наразі ботом уже скористалися 100 000 людей. Вражаюча цифра та зусилля українців», - підкреслила Олена Зеленська.
Як повідомлялося, раніше перша леді проінформувала, що українці можуть знайти відповіді на низку питань щодо освіти й навчання через чат-бот Education Ua.