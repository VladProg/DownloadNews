Верховна Рада планує запровадити мораторій на підвищення тарифів на газ та теплову енергію на період дії воєнного стану та на 6 місяців після його скасування.

Як повідомив у Телеграмі народний депутат Ярослав Железняк, за відповідний проєкт закону №7427 у першому читанні проголосувало 229 народних депутатів, передає Укрінформ.
Згідно з документом, пропонується на зазначений період заборонити підвищувати тарифи на послуги з розподілу природного газу; тарифи на теплову енергію, її постачання та постачання гарячої води. Крім того, передбачається, що ціна палива не підлягатиме збільшенню у порівнянні з ціною, яка була зафіксована станом на 24 лютого 2022 року.
Положення законопроєкту передбачають заборону постачальнику природного газу здійснювати будь-які дії для примусу споживача до оплати заборгованості за отримані послуги. Водночас для постачальників тепла та гарячої води, а також операторів системи розподілу газу передбачена компенсація з різниці в тарифах; для постачальників газу - компенсація втрат, яких зазнали внаслідок бойових дій, та заборгованості споживачів.
За словами Железняка, прийняття документа в цілому дозволить залучити понад 180 млрд грн від міжнародних партнерів на покриття різниці в тарифах.
Як повідомлялося, Кабмін продовжив дію ПСО (покладення спеціальних обов'язків щодо постачання природного газу побутовим споживачам) для НАК «Нафтогаз України» та пов’язаних з ним підприємств на період із 1 травня по 30 вересня цього року.
Влада також рекомендувала місцевим органам влади й комунальним підприємствам на час дії воєнного та надзвичайного стану в Україні не підвищувати тарифи на комунальні послуги.