Офіс омбудсмана упродовж трьох тижнів завершить роботу із перевірки усіх військово-лікарських комісій, які є в Україні.

Про це у ефірі телемарафону “Єдині новини” заявив уповноважений Верховної Ради із прав людини Дмитро Лубінець, передає кореспондент Укрінформу.
“Станом на зараз я і моя інституція перевірили 70% ВЛК в Україні. Ми перевірили, у тому числі ті ВЛК, які розташовані поблизу лінії фронту. Загальна їхня кількість — 833. І я пообіцяв Президенту що за 3 тижні ми закінчимо цю роботу і я (буду — ред.) готовий надати аналіз усіх 100% ВЛК, які працюють на території України”, - сказав він.
За його словами, очолювана ним інституція почала перевірки ВЛК ще із жовтня 2022 року.
“Я вчора на засіданні РНБО представив доповідь під назвою “ВЛК: проблематика і шляхи вирішення”, де ми проаналізували виконання місцевими керівниками рішення уряду і встановили, що у нас станом на зараз приблизно 70% ВЛК перейшли до цивільних лікарень. Але питання не вирішено на 100 відсотків”, - поінформував Лубінець.
За його даними, із тих 70% ВЛК, які перевірив Офіс омбудсмана, менше всього із ТЦК до цивільних лікарень перейшло ВЛК у Києві, Київській, Львівській, Закарпатській, Івано-Франківській Запорізькій областях.
“І ми дуже часто стикалися з тим, що проходження ВЛК носить номінальний характер: скарги є? Немає — придатний. Не хочеш бути придатним — включається корупційна складова”, - розповів він.
Як повідомлялося, 30 серпня Президент України Володимир Зеленський провів засідання Ради національної безпеки і оборони, на якому було ухвалено низку рішень стосовно роботи військово-лікарських комісій.