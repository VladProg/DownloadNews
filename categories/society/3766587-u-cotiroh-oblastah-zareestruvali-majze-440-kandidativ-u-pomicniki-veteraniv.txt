Наразі на 400 запланованих посад помічників ветеранів уже зареєстровано 439 кандидатів, найбільше охочих - з Вінниччини та Львівщини.

Про це повідомляє пресслужба Міністерства у справах ветеранів, передає Укрінформ.
“На сьогодні маємо 439 кандидатів, які виявили бажання стати помічником ветерана, на 400 запланованих посад. Найбільше таких охочих на Вінниччині – 119, та Львівщині – 109 особи. Наразі тривають співбесіди другої хвилі з кандидатами у громадах Вінницької, Миколаївської, Дніпропетровської та Львівської областях. Вже 181 кандидат пройшов другий етап відбору та невдовзі розпочнуть профільне навчання у Центрах ветеранського розвитку”, – розповіла директор Директорату стратегічного планування та євроінтеграції Мінветеранів Світлана Березіна.
Зазначається, що середній вік кандидатів у помічники ветерана – 43 роки, майже половина з них – жінки. Всі мають вищу освіту.
Водночас на Миколаївщині вже завершилося навчання першої групи з 23 майбутніх помічників ветеранів: вони отримали сертифікати та невдовзі будуть працевлаштовані у своїх громадах.
Також повідомляється, що відсьогодні, 26 вересня, стартує навчання в Центрі ветеранського розвитку в Дніпрі для 21 слухача, а у Львівській області триває навчання для першої групи із 25 кандидатів у помічники ветерана. Їхня підготовка триватиме до початку жовтня.
“Крім того, до спершу заявлених чотирьох регіонів – учасників “пілоту” із запровадження інституту помічника ветерана – додатково долучаються громади Сумської, Полтавської, Закарпатської, Харківської, Київської областей та міста Києва. Також Мінветеранів за підтримки міжнародних донорів організувало та провело дві хвилі навчання для тренерів майбутніх помічників ветеранів. Після завершення “пілоту” проєкт буде масштабований по всій Україні, загалом до кінця 2024 року плануємо підготувати 15 тисяч помічників”, – додала Березіна.
Як повідомляв Укрінформ, пілотний проєкт “Помічник ветерана” стартував 1 липня 2023 року. Міністерство у справах ветеранів України реалізує ініціативу в чотирьох областях: Вінницькій, Дніпропетровській, Миколаївській та Львівській.