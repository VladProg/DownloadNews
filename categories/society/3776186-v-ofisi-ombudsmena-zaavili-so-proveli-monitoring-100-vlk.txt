Працівники Офісу уповноваженого Верховної Ради з прав людини здійснили моніторинг 100% військово-лікарських комісій (ВЛК).

Про це повідомив у Телеграмі омбудсмен Дмитро Лубінець, передає Укрінформ.
“Офіс здійснив моніторинг 100% ВЛК. До нашої інституції регулярно зверталися заявники, які зазначали про понад десяток обурливих порушень прав, пов’язаних із роботою ВЛК. Так, від початку 2023 року вже надійшло 1 093 звернення. Тож моніторинг, який розпочався ще з 2022 року, продовжився і в 2023-му”, - повідомив Лубінець.
За його словами, у серпні Офіс уповноваженого зафіксував позитивні зрушення порівняно з минулим роком, однак виявив й недостатній організаційний рівень проведення ВЛК, значні порушення прав під час її проходження.
Лубінець поінформував, що роботу з моніторингу діяльності ВЛК організували у двох напрямках: ВЛК територіальних центрів комплектування та госпітальні гарнізонні ВЛК та ВЛК цивільних лікувальних закладів.
”Працівники Офісу здійснили 833 виїзних та безвиїзних (документальних) моніторингів, що становить 100%. Охоплені всі області, в тому числі – прифронтові. Здійснений моніторинг роботи 445 ВЛК ТЦК, 388 госпітальних, гарнізонних ВЛК, комісій у цивільних лікувальних закладах”, - розповів омбудсмен.
Він зауважив, що після здійснених візитів та опрацьованих звернень виявили і підтвердили ряд проблем, що стосуються дотримання прав людини. Зокрема, Лубінець виокремив відсутність єдиного реєстру військовозобов’язаних із відповідним наповненням щодо історії хвороби, формальність у проходженні ВЛК; корупційну складову; недотримання електронної черги; невиконання вимоги Постанови КМУ від 18.04.2023 №343 щодо долучення до здійснення медоглядів цивільних закладів охорони здоров’я та ін.
Як повідомлялося, Державне бюро розслідувань має у провадженні 260 кримінальних справ за фактами порушень у територіальних центрах комплектування та військово-лікарських комісіях.