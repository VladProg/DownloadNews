Дівчинка Аліса, донька жінки-медика, яка переховувалась в одному з бункерів «Азовсталі» у Маріуполі, уже зустрілася із своїм дядьком і прямує разом із ним до бабусі.

Про це повідомила у Телеграмі Уповноважений ВР з прав людини Людмила Денісова, передає Укрінформ.
«Продовження історії чотирирічної Аліси із заводу «Азовсталь» у місті Маріуполі. Сьогодні до Запоріжжя, де тимчасово прихистили дитину, приїхав її родич. Наразі Аліса разом з дядьком прямує до безпечного регіону на заході України. Найближчим часом очікується зустріч дівчинки з рідною бабусею, яка приїде з Польщі», - написала вона.

Денісова зазначила, що дівчинку передадуть бабусі під опіку як дитину, яка в умовах воєнного стану залишилась без піклування батьків.
Утім ця історія матиме щасливе завершення лише після звільнення мами дівчинки з фільтраційного табору та повернення її із захопленої території.
Денісова закликала міжнародні організації долучитися до визволення українців, які перебувають у полоні, для поновлення права дітей на батьківське виховання, що передбачено Конвенцією ООН про права дитини.
«Звертаюся до Комісії ООН з розслідування порушень прав людини під час військового вторгнення рф в Україну врахувати ці факти порушень рф прав дитини в Україні», - зазначила вона.
Як повідомлялося, чотирирічна Аліса, донька жінки-медика, стала відома після відзнятого ролика у бомбосховищі "Азовсталі".