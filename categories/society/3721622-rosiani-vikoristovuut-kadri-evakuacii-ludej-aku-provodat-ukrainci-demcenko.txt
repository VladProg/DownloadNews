Російська сторона не проводить евакуаційних заходів людей після підриву Каховської ГЕС, натомість використовує інформацію української сторони і видає її за свою роботу.

Про це в ефірі загальнонаціонального телемарафону "Єдині новини" сказав речник Державної прикордонної служби Андрій Демченко, передає Укрінформ.
"Цинізм російської сторони зашкалює, бо ми бачимо, що вони не проводять в необхідній кількості евакуацію людей, натомість використовують кадри, в тому числі і ДПСУ, видаючи їх за свої", - сказав Демченко.
Він повідомив, що загалом підрозділи ДПСУ, які залучені до евакуації постраждалих, евакуювали близько 100 осіб.
"За минулу добу таких було 15. Крім того, долучені і підрозділи аеророзвідки, щоб виявляти людей, яким потрібна допомога", - розповів Демченко.
Раніше повідомлялося, що в неділю, 11 червня, російська армія атакувала човен із мирними жителями, які евакуювалися з лівобережжя Херсонської області.
Як повідомляв Укрінформ, прикордонники фіксують некеровані вибухи боєприпасів, які разом з уламками побутових речей, сміттям винесло в Чорне море водою з Каховського водосховища. ДПСУ закликає громадян не діставати нічого з води самостійно.