Росіян потрібно перемогти і на полі бою, і у сфері закону та правди.

Про це заявив генпрокурор Андрій Костін під час зустрічі з курсантами та інструкторами військової академії Вест-Пойнт (США), повідомляє у Телеграмі пресслужба Офісу генпрокурора, передає Укрінформ.

«Генпрокурор зазначив, що, на жаль, у світі є країни, які дивляться на те, як Росія зневажає правила війни та миру, як на модель для наслідування. Тому необхідно перемогти агресора як на полі бою, так і у сфері правди та закону», - зазначили в ОГП.
Костін і курсанти та інструктори військової академії Вест-Пойнт обговорили боротьбу України за свободу та справедливість.
«Якщо ми віримо у свободу, ми повинні захищати демократію і протистояти зростанню авторитаризму. Сьогодні поле цієї битви в Україні», - сказав генпрокурор.
Очільник ОГП зазначив, що не може бути жодного шляху, який би зберіг обличчя режиму, що проголошує намір знищити націю, народ, культуру, історію.
«Наша перемога буде перемогою всього вільного світу над тими, хто сподівається, що свобода – це аномалія», – заявив Костін.
Як повідомлялося, видані Міжнародним кримінальним судом ордери на арешт президента РФ Володимира Путіна та російського дитячого омбудсмана Марії Львової-Бєлової свідчать про те, що світ не допустить безкарності за тяжкий злочин депортації українських дітей.