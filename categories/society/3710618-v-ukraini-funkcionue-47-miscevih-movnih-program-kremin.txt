В Україні на сьогодні функціонує 47 місцевих програм розвитку української мови.

Про це повідомляє пресслужба уповноваженого із захисту державної мови, передає Укрінформ.
“В Україні вже затверджено й діють 47 регіональних мовних програм, серед яких 17 обласних. Більшість із них були розроблені та ухвалені після 24 лютого 2022 року”, - сказав уповноважений із захисту державної мови Тарас Кремінь під час Всеукраїнської науково-практичної конференції “Мова і війна”.
За його словами, через те, що досі не ухвалена Державна програма сприяння опануванню державної мови, органи місцевого самоврядування та місцеві громади нині відіграють провідну роль в утвердженні державної мови в усіх сферах суспільного життя.
Він також нагадав, що в Україні діє вже понад 500 безкоштовних майданчиків для охочих вивчити і вдосконалити українську мову.
Як повідомляв Укрінформ, торік громадяни подали 2 846 звернень про порушення їхнього права на отримання інформації державною мовою, 1 112 з яких стосувалися галузі обслуговування та надання відомостей про товари та послуги.