Голова Верховного Суду Станіслав Кравченко поділяє необхідність створення в Україні системи військової юстиції.

Про це він сказав під час дискусії «Відродження військової юстиції в Україні», передає Укрінформ із посиланням на пресслужбу суду.
Кравченко зауважив, що судова система продемонструвала спроможність забезпечити належний розгляд кримінальних проваджень щодо військових злочинів.
За його словами, ВС аналізуватиме законодавчі ініціативи, спрямовані на формування вертикалі військової юстиції, та за відсутності принципових розбіжностей у баченні підходів до її створення підтримає таку ідею.
Голва ВС зазначив, що необхідність створення військової поліції, прокуратури та системи судів є очевидною, водночас ефективна реалізація цієї ініціативи потребуватиме певного часу.
У свою чергу суддя ВС Олег Ткачук наголосив, що робота у напрямі створення вертикалі військової юстиції має охоплювати формування військової поліції та спеціалізованої військової прокуратури, а також відновлення військових судів. Ключовим завданням цих органів має стати забезпечення належного захисту прав військовослужбовців, правопорядку у ЗСУ, зміцнення дисципліни і боєздатності військових підрозділів, вважає Ткачук.
Як повідомлялося, в Україні розробляють закон про військову поліцію — формування з правоохоронними функціями, яке входитиме до системи Міноборони.
Фото: Верховний суд