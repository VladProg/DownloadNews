Переважна більшість українців - 87% - не бажають відновлення Радянського Союзу.

Про це повідомив заступник директор соціологічної служби Центру Разумкова Михайло Міщенко, представляючи результати загальнонаціонального опитування на пресконференції в Укрінформі.
«За даними нашого дослідження, переважна більшість - 87% українців - не хотіли б відновлення Радянського Союзу. У 2021 році таких було дещо менше - 69%. Однозначно хотіли б відновлення Радянського Союзу лише 3% українців, ще 11% відповіли, що хотіли б, але усвідомлюють, що за сучасних умов це нереально», - сказав Міщенко.
За його словами, частка тих, хто не хотів би відновлення СРСР, висока в усіх регіонах України, утім, на Півдні та Сході ця частка дещо нижча, ніж на Заході та у Центрі.
Згідно з даними опитування, 70% українців віддають перевагу європейській моделі суспільного розвитку і лише 0,5% - російській моделі.
Загальнонаціональне опитування проведене Центром Разумкова в межах проєкту, що здійснюється за підтримки представництва Фонду Конрада Аденауера в Україні з 22 вересня по 1 жовтня. Опитування методом face-to-face проводилося у різних областях України, у Запорізькій, Миколаївській, Харківській областях - лише на тих територіях, які контролюються урядом України та де не ведуться бойові дії.
Опитано 2021 респондента віком від 18 років. Похибка вибірки не перевищує 2,3%.