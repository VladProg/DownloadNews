Надзвичайний і Повноважний Посол України Валерій Чалий вважає, що українцям про всяк випадок слід підготуватися до наслідків можливої ядерної катастрофи на Запорізькій АЕС, яку може спровокувати Росія.

Про це дипломат сказав у інтерв’ю Укрінформу.
«Я вважаю, що це (провокування Путіним техногенної катастрофи на Запорізькій АЕС. – ред.) абсолютно реалістичний сценарій, який має розглядатися серед усіх інших. Скажу більше – до нього треба готуватися», - зазначив дипломат.
На його думку, з українськими громадянами треба відверто розмовляти про можливу ядерну катастрофу, «і станеться це чи не станеться, треба бути готовим до всього».
«На жаль, це реалії, в яких ми живемо. Тож я би рекомендував мати постійно заправлений бак автомобіля, в кого він є, запас води і якийсь захист на перші хоча б день-два-три. Не відбудеться нічого такого у майбутньому – і слава Богу! А відбудеться – треба, щоб люди все ж таки були попереджені», - вважає Чалий.
Він констатував, що світова реакція на злочинні дії Путіна і Росії є млявою і ніби «запрошує» у подальшому застосовувати такі ж самі засоби.
У цьому контексті дипломат нагадав, що досі немає ані санкцій по ядерній енергетиці, яку Росія використовує як зброю, ані персональних обмежень проти людей, які керують цією галуззю, ані жорсткої позиції щодо країн, які досі користуються російськими поставками в атомній сфері.
«Тобто можна скільки завгодно заявляти про зростання загрози, але якщо не зробити крок на випередження, ця загроза зростатиме. Для Росії вигідний ядерний шантаж. Минулого року був момент, коли вони також це робили, але їм дали по руках. Зараз вони знову починають його використовувати, розуміючи, що на фронтах у них усе буде йти дуже погано», - зауважив Надзвичайний і Повноважний Посол України.
Як повідомлялося, у ГУР заявили, що Росія продовжує тактику ядерного шантажу, використовуючи окуповану Запорізьку атомну електростанцію, а також територію Білорусі, де можливе розміщення російської ядерної зброї.
Керівник Головного управління розвідки Міноборони Кирило Буданов поінформував, що росіяни замінували охолоджувач на Запорізькій АЕС, і якщо його буде виведено з ладу, то існує значна імовірність того, що будуть великі проблеми.