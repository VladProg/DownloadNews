Уряд змінив Положення про порядок видачі посвідчень водія та допуску громадян до керування транспортними засобами.

Окрім того, внесені зміни до Порядку держреєстрації (перереєстрації), зняття з обліку автомобілів, автобусів, а також самохідних машин, сконструйованих на шасі автомобілів, мотоциклів усіх типів, марок і моделей, причепів, напівпричепів, мотоколясок, інших прирівняних до них транспортних засобів та мопедів. Про це у Телеграмі поінформував постійний представник Кабміну у Верховній Раді Тарас Мельничук, передає Укрінформ.
«Встановлено, що особа за бажанням та за додаткову плату може отримати свідоцтво про реєстрацію транспортного засобу, номерні знаки із використанням засобів та обʼєктів призначеного оператора поштового звʼязку шляхом надання послуг поштового звʼязку, у тому числі через курʼєра. Дозволено у період дії воєнного стану пересилати в міжнародних поштових відправленнях посвідчення водія на право керування транспортними засобами відповідної категорії», - зазначив Мельничук.
За його словами, уряд передбачив і впровадження автоматичних перевірок за реєстрами та базами інформації, доступ до яких має МВС, відомостей про осіб, необхідних для допуску їх до керування транспортними засобами, оформлення, персоналізації, повернення, обміну, видачі посвідчень водія, державної реєстрації (перереєстрації), зняття з обліку транспортного засобу, оформлення та видачі реєстраційних документів і номерних знаків.
Як повідомлялося, 25 липня у Міністерстві внутрішніх справ заявили, що в Україні цьогоріч сервісні центри МВС видали понад 200 тисяч посвідчень водія вперше.