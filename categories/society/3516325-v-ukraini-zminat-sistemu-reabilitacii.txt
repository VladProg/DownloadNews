В Україні змінять систему реабілітації, зокрема до кінця року буде впроваджена міжнародна класифікація функціонування (МКФ), яка дозволить лікарям визначати програму реабілітації.

Про це на брифінгу в Медіацентрі Україна-Укрінформ сказала радниця - уповноважена Президента з безбар'єрності Тетяна Ломакіна.
“Зараз відбуваються системні кроки для того, щоб удосконалити систему реабілітації в Україні. ... Впроваджується міжнародна класифікація функціонування людини, тобто ми починаємо дивитися на людину не з точки зору діагнозу, який вона отримала через поранення, а з точки зору її потенціалу до відновлення її потреб, того, що ми маємо зробити, щоб допомогти”, - сказала Ломакіна.
За її словами, МКФ є ключовим інструментом для постановки цілей процесу реабілітації. Відповідно до них формується мультидисциплінарна реабілітаційна команда та створюється план реабілітаційних заходів (інтервенцій).
“Ми працюємо над тим, щоб МКФ стала робочим інструментом для кожного лікаря в Україні. Для цього буде створений спеціальний модуль у системи e-Health. Це робочий інструмент для лікаря, і орієнтовно до кінця року він має запрацювати. Другий крок — навчання лікарів використанню міжнародної класифікації функціонування”, - сказала Ломакіна.
Як додала уповноважена Президента України з безбар'єрності, також обрано 4 лікарні, які вже готові працювати в системі реабілітації за МКФ та мають мультидисциплінарні команди. Це Львівське територіальне медичне об’єднання “Клінічна лікарня інтенсивних методів лікування і швидкої медичної допомоги”, Клінічна лікарня Св. Пантелеймона в Сумах, Чернігівська міська лікарня №4, Рівненський обласний госпіталь ветеранів війни.
За словами Ломакіної, команди цих медзакладів пройдуть додаткове навчання, доукомплектуються додатковим обладнанням. Також вони будуть майданчиком для навчання реабілітаційних команд з інших медзакладів.
Окрім цього, в рамках проєкту планується розробка змін законодавства для удосконалення політики реабілітації в Україні. Метою цих змін є усунення фрагментарності послуг з реабілітації, які часто надаються в рамках програм різних державних відомств.
У подальшому планується розбудова системи реабілітації та надання соціальних послуг у громадах.
Ломакіна додала, що робота над створенням сучасної системи доказової реабілітації була розпочата ще два роки тому за ініціативи першої леді Олени Зеленської, активній роботі офісу Президента України і Міністерства охорони здоров’я.
Проєкт реалізовується Міністерством охорони здоров’я, в партнерстві з організаціями громадянського суспільства, експертами у сфері реабілітації за підтримки Швейцарської агенції з розвитку та співробітництва.