Служба безпеки України викрила заступника голови Чернівецької обласної військової адміністрації на махінаціях з гуманітарною допомогою.

Як передає Укрінформ, про це СБУ повідомляє у Телеграмі.
За даними СБУ, посадовець сприяв використанню у комерційних цілях автомобілів швидкої медичної допомоги, які були передані в Україну з Італії як гуманітарна підтримка.
«Саме цей профільний заступник голови ОВА був відповідальним за розподіл «швидких» і визначив один із обласних медзакладів як отримувача частини цієї гумдопомоги. Оборудку вдалося провести через гендиректора медичної установи», - ідеться в повідомленні.

Керівник лікарні, своєю чергою, переоформив п’ять отриманих «швидких» на підконтрольну громадську благодійну організацію, засновником і власником якої є він сам, для надання платних транспортних послуг хворим.
Тобто зловмисники заробляли гроші на автомобілях, які насправді передбачалися для безоплатної допомоги від імені держави.
У межах кримінального провадження за ч.5 ст.191 Кримінального кодексу України триває досудове розслідування.
В Офісі генерального прокурора повідомили, що вирішується питання про обрання підозрюваному запобіжного заходу і відсторонення його від посади. Встановлюються інші причетні до вчинення злочину службові особи.

Фото: ОГП
Як повідомляв Укрінформ, у травні правоохоронці у Львові затримали двох чоловіків, які торгували гуманітарною допомогою.