Кабінет Міністрів вніс зміни до положення про порядок, умови та критерії встановлення інвалідності, які передбачають причинний зв'язок інвалідності з пораненням чи іншим ушкодженням здоров’я, одержаним від вибухонебезпечних предметів.

Як передає Укрінформ, про це повідомляє Міністерство охорони здоров'я.
«Кабінет Міністрів постановою №1356 від 2 грудня вніс зміни до положення про порядок, умови та критерії встановлення інвалідності (постанова Кабінету Міністрів від 3 грудня 2009 року № 1317)», - ідеться у повідомленні.
Вони передбачають, що причинний зв'язок інвалідності з пораненням чи іншим ушкодженням здоров’я, одержаним від вибухонебезпечних предметів, встановлюється медико-соціальною експертною комісією (МСЕК) на підставі витягу з Єдиного реєстру досудових розслідувань, у якому зазначено обставини, за яких особа отримала ушкодження здоров’я.
Перелік вибухонебезпечних предметів визначено статтею 1 Закону України «Про протимінну діяльність в Україні». Цим законом також передбачається надання постраждалим одноразової компенсації за шкоду, заподіяну здоров’ю, та щорічної допомоги на оздоровлення у сумі, порядок призначення і виплати якої встановлюється урядом.
Як повідомляв Укрінформ, на період дії воєнного стану процедуру встановлення та продовження інвалідності спрощено як для дорослих, так і для дітей.