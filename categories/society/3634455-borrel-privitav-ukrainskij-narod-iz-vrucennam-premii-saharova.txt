Високий представник ЄС Жозеп Боррель привітав народ України з отриманням цьогорічної премії Сахарова за свободу думок.

Про це повідомляється на сайті Європейської служби зовнішніх дій, передає Укрінформ.
«Ми вітаємо сьогоднішнє вручення премії Сахарова за 2022 рік за свободу думок від Європейського парламенту хороброму народу України на церемонії у Страсбурзі. Українці мужньо захищають свою свободу і право існувати у своїй суверенній державі. Вони захищають та відстоюють спільні цінності, на яких побудована Європа. Своїм героїчним та хоробрим опором у російській загарбницькій війні вони платять найвищу ціну за свободу», - наголосив Боррель.
За його словами, ЄС пишається можливістю віддати належну шану гідності та стійкості, які народ України продемонстрував упродовж минулих місяців.
«Європейський Союз твердо стоїть на боці України та українського народу. Ми будемо продовжувати надавати потужну економічну, військову, соціальну та фінансову підтримку для України так довго, як буде необхідно» - заявив Боррель.
Як повідомлялося, в Європарламенті відбулася церемонія вручення премії Сахарова “За свободу думки” за 2022 рік, яку було присуджено народу України в особі Президента, обраних лідерів та громадянського суспільства.
Серед лауреатів - українська волонтерка, парамедик, колишня військовополонена Юлія Паєвська (Тайра), голова Центру громадянських свобод Олександра Матвійчук, міський голова Мелітополя Іван Федоров, представники Державної служби України з надзвичайних ситуацій, представник руху громадського опору “Жовта стрічка”.
Премія Сахарова за свободу думки — щорічна відзнака Європейського парламенту, започаткована 1988 року. Нагорода вручається за досягнення у таких сферах: захист прав людини та її основних свобод; розвиток демократії та обстоювання верховенства права; повага до міжнародного законодавства; захист прав меншин.
У грошовому вимірі премія Сахарова становить €50 тисяч.
Фото: Радіо Свобода