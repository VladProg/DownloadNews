Міністерство з питань реінтеграції тимчасово окупованих територій України спільно з операторами мобільного зв’язку продовжує кампанію з інформування населення про мінну небезпеку.

Про це повідомляється на Урядовому порталі, передає Укрінформ.
"Інформаційна кампанія покликана розширити аудиторію і ознайомити більшу кількість населення України з основними правилами поводження з вибухонебезпечними предметами та запобігти випадкам травмування цивільних осіб", - йдеться у повідомленні.
Відтепер зазначене смс-інформування буде регулярним. Нагадування наступного змісту: "Обережно: міни! Мінреінтеграції повідомляє про необхідність дотримання правил поводження з вибухонебезпечними предметами! У разі виявлення підозрілого предмету - не чіпайте, попередьте оточуючих про небезпеку, повідомте про знахідку за номерами телефону: 101, 102 або 112. Бережіть себе!"
Як повідомляв Укрінформ, Міністерство з питань реінтеграції тимчасово окупованих територій запустило інформаційну кампанію про мінну безпеку в столичному метрополітені та рекламних сіті-лайтах Києва.