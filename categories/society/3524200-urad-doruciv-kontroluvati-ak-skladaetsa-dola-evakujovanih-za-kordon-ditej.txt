Уряд України надав низку доручень, які дозволять зібрати максимальну інформацію про дітей, які внаслідок війни були евакуйовані за кордон та захистити їхні права.

Про це повідомив представник уряду у Верховній Раді Тарас Мельничук у Телеграмі, передає Укрінформ.
Так, доручення від уряду отримали Міністерство закордонних справ, Міністерство юстиції, Міністерство соцполітики та інші органи.
«Надано доручення Міністерству закордонних справ забезпечити вжиття заходів закордонними дипломатичними установами України щодо отримання повної інформації про прийняття адміністративними або судовими органами країни тимчасового перебування дітей, які тимчасово переміщені (евакуйовані) за межі України з метою отримання тимчасового захисту під час воєнного стану в Україні, рішення про призначення тимчасового опікуна у країні перебування дітей або рішень, які призводять до неможливості здійснення законними представниками, яких належним чином уповноважили компетентні органи України, функцій щодо захисту прав дітей. Міністерству юстиції, Міністерству соціальної політики, Міністерству закордонних справ, Національній соціальній сервісній службі доручено забезпечувати співпрацю з компетентними органами країн перебування з питань забезпечення дотримання та захисту прав дітей під час прийняття адміністративними або судовими органами рішень щодо дітей громадян України», - йдеться у повідомленні.
Як повідомляв Укрінформ, за межі України евакуювали 4 177 дітей – вихованців інституційних закладів, з-поміж них 2 382 - це діти-сироти та діти, позбавлені батьківського піклування. Про це розповіла заступник міністра внутрішніх справ Катерина Павліченко.