MEGOGO AUDIO озвучили шкільну програму з української літератури для 5-11 класів.

Про це повідомляє Міністерство освіти та науки, передає Укрінформ.
«Цьогоріч дистанційно навчатимуться приблизно 2,5 тисячі шкіл, майже 4 тисячі — у змішаному форматі. Ще кілька сотень тисяч дітей здобувають знання за кордоном, і для них освіта — це живий зв'язок з Україною. Крім того, є діти з інвалідністю і ті, кому аудіоформат просто зручніший. Ці озвучені твори створені, щоби нашим дітям було легше навчатися, легше розуміти інформацію та дозувати навантаження. А для дітей за кордоном — це знак, що ми про них пам’ятаємо, піклуємося і чекаємо додому після війни», — сказав заступник міністра освіти і науки Андрій Сташків.
Зазначається, що у межах спільного проєкту Міністерства освіти і науки, медіасервісу MEGOGO, Мінцифри та Дія.Освіта, «Укрліт» озвучили понад 250 творів з української літератури для учнів 5–11 класів.
Виробництвом займалася команда MEGOGO AUDIO — найбільший в Україні сервіс з аудіоконтентом, каталог якого налічує понад 1 000 аудіокниг та 30 000 випусків подкастів", - йдеться у повідомленні.
Серед озвучених творів — «Крила» Ліни Костенко, «Кайдашева сімʼя» Івана Нечуя-Левицького, «Тіні забутих предків» Михайла Коцюбинського, «Я (Романтика)» Миколи Хвильового, «Місто» Валерʼяна Підмогильного та інші.
Загальна тривалість усіх творів понад 108 годин — їх усі можна послухати безкоштовно у мобільному застосунку MEGOGO у розділі «Аудіо». Перелік творів сформований згідно з чинною програмою для загальноосвітніх навчальних закладів з української літератури (рівень стандарту).
Деякі великі твори, наприклад, «Енеїда» Івана Котляревського, «Майстер корабля» Юрія Яновського, «Зачарована Десна» Олександра Довженка та інші, команда опрацювала та пропонує у форматі короткого переказу твору. Пізніше планують додати повні версії та уривки творів, а також додавати нові твори, які з'являтимуться у програмі.
До проєкту долучилися професійні актори: Павло Буковський, Олександра Кравченко, Артем Каюн, Тетяна Каюн, Володимир Гурін, Людмила Чіркова, Роман Куліш, Вероніка Хникіна, та зіркові диктори: Володимир Дантес, Олександр Педан, Roxolana, Alyona Alyona, Антоніо Лукіч, Григорій Бакланов, Тімур Мірошниченко, Ната Жижченко (лідерка гурту ONUKA).
Послухати «Укрліт» можна безкоштовно у мобільному застосунку MEGOGO у розділі «Аудіо» на смартфонах чи планшетах на базі iOS та Android, а також в автомобілях з аудіосистемами Android Auto та Apple CarPlay.
Проєкт реалізується медіасервісом MEGOGO та Міністерством освіти і науки України за інформаційної підтримки Міністерства цифрової трансформації України та платформи Дія.Освіта.
Як повідомлялося, школи, які постраждали від війни, можуть подати заявку на безоплатне під’єднання до інноваційної платформи AR Book для навчання.