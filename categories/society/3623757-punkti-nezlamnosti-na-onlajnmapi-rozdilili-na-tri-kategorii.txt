До онлайн-мапи пунктів незламності внесені зміни.

Як передає Укрінформ, про це заступник керівника Офісу Президента Кирило Тимошенко повідомив у Телеграмі.
За словами посадовця, відтепер на мапі, що доступна на сайті пунктів незламності, відображатимуться три основні категорії:
пункти незламності – місця організовані обласною владою та ДСНС, які мають генератор (підзарядка гаджетів), тепло, інтернет, чай/каву й аптечку;

пункти незламності відповідального бізнесу, де є можливість безкоштовно підзарядити гаджети;
магазини, аптеки, АЗК і відділення банків, які будуть працювати в разі вимкнення електроенергії, але не надаватимуть послуги з підзарядки гаджетів.
"Будемо постійно інспектувати пункти незламності задля контролю їх забезпечення. Важливо, щоб люди могли отримати все необхідне та розраховувати на допомогу у скрутні моменти", – наголосив Тимошенко.
Як повідомляв Укрінформ, за даними ОП, станом на 24 листопада в Україні відкриті 4 362 пункти незламності.