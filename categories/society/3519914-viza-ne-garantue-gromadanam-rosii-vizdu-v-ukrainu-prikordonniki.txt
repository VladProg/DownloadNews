Наявність візи не гарантує громадянам російської федерації безперешкодного перетину кордону на в’їзд в Україну.

Про це в ефірі загальнонаціонального телемарафону заявив речник Держприкордонслужби Андрій Демченко, передає кореспондент Укрінформу.
“Питанням видачі віз опікується безпосередньо Міністерство закордонних справ. Воно вже вирішуватиме повністю, як громадяни рф зокрема на території російської федерації зможуть спробувати отримати візу, або ж в інших країнах світу в дипломатичних установах нашої країни. За прикордонниками вже залишатиметься перевірка безпосередньо таких віз... Однак можу відразу зазначити, що навіть наявність такої візи не дає безперешкодного права громадянам російської федерації перетнути кордон на в’їзд, оскільки вони мають відповідати й іншим умовам перетину кордону, що визначено нашим законодавством”, - сказав Демченко.
Він уточнив, що йдеться про відповідний паспортний документ, що дає право перетнути кордон, відсутність заборони на в’їзд в Україну, що може бути винесена державними уповноваженими органами, підтвердження мети подорожі, а також наявність належного фінансового забезпечення.
Демченко нагадав, що з кінця лютого пункти пропуску на кордоні з росією та білоруссю, а також на придністровському сегменті на кордоні з Молдовою за рішенням уряду закриті: “Це ті напрямки, особливо кордон з росією та білоруссю, де громадяни російської федерації переважно перетинали кордон з нашою країною, в тому числі й на в’їзд”.
Відповідаючи на запитання, чи буде аналогічне рішення про запровадження візового режиму для громадян республіки білорусь, речник ДПСУ зауважив, що таке рішення ухвалює уряд.
“Усе буде залежати від рішення Кабінету Міністрів України щодо запровадження візового режиму і до інших недружніх до нас країн. Однак вже, окрім громадян російської федерації, до 1 липня так само і громадяни республіки білорусь також проходять необхідну перевірку під час спроби перетнути кордон на в’їзд в Україну, оскільки ми розуміємо, що і серед громадян республіки білорусь є ті, які можуть підтримувати агресію російської федерації проти нашої країни. І, власне, сама білорусь, особливо її так зване керівництво, виказує всю необхідну підтримку агресору у війні проти нашої країни”, - підкреслив Демченко.
Як повідомляв Укрінформ, 17 червня Кабінет Міністрів України припинив дію угоди з рф про безвізовий режим. Рішення набуло чинності 1 липня.