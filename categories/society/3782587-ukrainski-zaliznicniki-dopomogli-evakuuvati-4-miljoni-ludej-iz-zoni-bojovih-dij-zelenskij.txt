Президент України Володимир Зеленський та президент Європейської комісії Урсула фон дер Ляєн взяли участь в урочистостях з нагоди Дня залізничника в Києві. Про це повідомляє кореспондент Укрінформу.

“Сьогодні ми зустрічаємося в такому форматі на відзначенні професійного дня наших залізних людей - всіх тих, хто додає українській єдності важливих елементів, без яких у державі було б в тисячі, в тисячі разів складніше вистояти в цій війні та зберегти життя для людей", - сказав Зеленський.
Зеленський нагадав, що українські залізничники допомогли евакуювати 4 мільйони людей із зони бойових дій.

“Наша залізниця, ви всі, ви змогли перевезти вже тільки від початку цього року більше, ніж 120 млн тонн вантажів, зокрема, і глобально важливих вантажів, таких, як продовольство. І я вдячний кожній країні та Євросоюзу за підтримку залізничних шляхів”, - сказав Зеленський.
За його словами, від початку повномасштабної війни українські залізничники змогли побудувати нові життєво важливі маршрути, яких Україна потребувала десятки років.
“І це маршрути з Польщею, з Румунією, Молдовою. Українські залізничники додають Європі внутрішньої інтегрованості, внутрішніх зв’язків”, - сказав Президент.
Він відзначив роботу залізниці, "яка здатна додати гуманітарної сили, сили людяності іншим країнам світу".
"Наші медичні потяги. А це фактично шпиталі на залізниці, які рятують життя, які перевозять поранених постійно, постійно допомагають зберегти життя людей", - сказав Зеленський.

Він наголосив, що "наша залізниця - це значно більше, ніж просто транспорт".
"Це гарантія, що наші люди, наша українська економіка, наша держава не будуть відірвані від європейських країн, які нам допомагають. Наша залізниця - це гарантія, що області України, наші міста, наші села в різних частинах нашої держави навіть під обстрілами російських терористів об'єднані в один простір життя з необхідними сенсами, з необхідними товарами”, - наголосив Президент.

Відео: ОП
Глава Української держави подякував усім працівникам і працівницям залізниці за їхню роботу, відзначивши, що “220 тисяч людей, які попри будь-які небезпеки працюють для того, щоб могла працювати держава, щоб працювало і жило наше суспільство, наша економіка, а також для того, щоб наші цінності, які об’єднують всю Європу, могли доводити свою вищість над будь-якими спробами ворога Європи розірвати континент та зруйнувати життя”.
Він зазначив, що російсько-українська війна забрала життя 530 працівників української залізниці. Їхню пам’ять присутні вшанували хвилиною мовчання.
“Варто сказати і про те, що завдяки дипломатичним поїздам Україну відвідали понад 500 делегацій. І це просто дійсно потужний результат... Урсула користувалася постійно нашим вітчизняним продуктом, українською залізницею”, - сказав Зеленський.
Президент Європейської комісії Урсула фон дер Ляєн наголосила, що Україна може пишатися своїми залізничниками.
“З самого початку російської війни проти України ви працюєте безперервно в таких складних умовах. Ви допомагаєте своїм співвітчизникам знаходити притулок у Європейському Союзі й повертатися знову додому. Ви перевозите зерно і життєво важливі продукти з України і до всього освіту. І ви зв’язуєте свою країну і свій народ. Ви підтримуєте лінію життя, і я можу стати свідком цього, тому що вже 6 раз я приїжджаю до Києва потягом, і я можу сказати, що цей потяг став легендою”, - сказала вона і подякувала працівникам української залізниці за професіоналізм і роботу.

На урочистостях Президент вручив державні нагороди працівникам Укрзалізниці.
Як повідомлялося, 4 листопада в Україні відзначають День залізничника.