Прикордонники пропустять українців з окупованих територій на будь-якому напрямку, де вони зможуть дістатись кордону, попри те, що пункти пропуску на кордоні з країною-агресором та Білоруссю закриті.

Про це сказав на брифінгу в Медіацентрі Україна – Укрінформ речник Державної прикордонної служби Андрій Демченко.
«Не лише на напрямку Сумської області, а й на інших напрямках, де громадяни України зможуть дістатися української території, українського кордону, їх буде пропущено на територію України. Ми бачимо, що більше людей зараз усе-таки слідують через Сумську область, через один із пунктів пропуску. В середньому це може бути близько 100 осіб за добу», – поінформував Демченко.
Як повідомлялось, на кордоні Бєлгородської області РФ та Сумської області України працює єдиний пункт пропуску Колотилівка — Покровка, через який українці можуть повернутися з окупованих територій. Цей ПП не працює на виїзд із України, тільки на повернення і тільки українських громадян.