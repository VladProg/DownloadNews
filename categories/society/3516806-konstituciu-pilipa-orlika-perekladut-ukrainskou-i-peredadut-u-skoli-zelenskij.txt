Конституцію Пилипа Орлика буде перекладено з латини на українську мову, десятки тисяч її примірників передадуть у школи.

Про це заявив Президент Володимир Зеленський у зверненні з нагоди Дня Конституції, повідомляє Укрінформ.

«Конституція Пилипа Орлика, якій понад 300 років. Її називають першою писемною Конституцією Європи. І минулого року вона вперше побувала вдома, в Україні. Була виставлена в Києві, але справедливо, щоб її читали в кожному куточку України. Для цього вона буде перекладена з латині на українську мову, і десятки тисяч примірників відправляться в українські школи», - сказав Зеленський.
Зеленський переконаний, що норми Основного Закону держави дають змогу розшифрувати генетичний код української нації та зображують детальний портрет українця.
«Норми Конституції дають змогу розшифрувати генетичний код нашої нації. Знайти відповідь на два головних питання: що таке Україна і хто такі українці? Це наш детальний портрет. І особливо зараз, у часи повномасштабної війни, яскраво проявляються його головні риси», - сказав глава держави.
За його словами, засади ухвалення 26 років тому Основного Закону є засадами боротьби українців зараз, пояснюють, чому й за що українці б’ються.
«Це право українського народу на самовизначення, всенародно схвалена незалежність України, незворотність шляху до Європи. Це відповідальність перед Богом, власною совістю, попередніми, нинішнім та прийдешніми поколіннями», - зауважив Президент.
Глава держави підкреслив, що не Україна нині почала війну, але українці захищають свою суверенну, незалежну, демократичну, соціальну та правовою державою.
Зеленський наголосив, що суверенітет поширюється на всю територію України. «Ми – унітарна держава, а наша територія в межах наявних кордонів цілісна та недоторканна. А тому на сході та заході, на півдні, півночі і в центрі наш народ героїчно б'ється за ці принципи й другу статтю нашої Конституції. Стримує другу армію світу», - пояснив він.
Також Президент нагадав, що Основний Закон визначає землю як основне національне багатство, й українці битимуться за кожен метр рідної землі до останнього ковтка повітря.
«Бо змінювати конституційний лад в Україні може тільки народ. Ніхто не може узурпувати державну владу. Нам добре відомий термін «демократія», тому ми не знаємо, що таке п’ятий термін. У нас право на протест, збори та демонстрації – це конституційна стаття, а в когось – кримінальна», - зауважив Президент.
Крім того, за його словами, державні символи мають для українців зовсім не символічний і не формальний характер. Так, він відзначив, що Державний прапор України – стяг зі смуг двох священних кольорів - синього й жовтого, третього не дано, як не дано чужому триколору замайоріти на українській землі, в нашому небі якось інакше, аніж із приставкою «тимчасово».
Також Зеленський нагадав, що Герб України – знак Княжої Держави Володимира Великого, тризуб, а не двоголові пташки, «тому що тут таке не злітає».
Президент додав, що український народ у тимчасово окупованих містах не боїться масово виходити на мирні акції та гучно співати свій гімн, дивлячись в очі окупанту, «співати, що вони згинуть, як роса на сонці».
«Цей народ неможливо перемогти! Тільки знищити. Але й це неможливо. Бо ми козацького роду!», - переконаний глава держави.
Зеленський також зазначив, що державною мовою в Україні є українська, й українці поважають всі інші мови, жодна не зазнає утисків.
Президент нагадав, що Конституція Пилипа Орлика є «правовим предком» сучасної Конституції України.
Глава держави переконаний, що рано чи пізно обидві Конституції та решту предметів української школи вивчатимуть щасливі та усміхнені українські діти в Донецьку, Луганську, Маріуполі, Херсоні, Криму.
Як повідомлялося, 28 червня в Україні відзначається державне свято – День Конституції.
Фото: ОП