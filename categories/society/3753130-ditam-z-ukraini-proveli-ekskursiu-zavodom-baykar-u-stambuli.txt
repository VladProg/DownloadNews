Маленькі українці з Одеси - міста-побратима Стамбула, мали тижневий відпочинок у Туреччині на запрошення мерії турецького мегаполісу, і, як подарунок до Дня Незалежності України, їм організували відвідання виробничих потужностей компанії Baykar.

Про це Укрінформу розповіли в Генконсульстві України в Стамбулі.
“Загалом на відпочинку перебували 43 дитини. Цей проєкт уже другий рік поспіль реалізується мерією Стамбула за особистої підтримки мера міста Екрема Імамоглу та сприяння нашого генконсульства. Ми раді, що у дітей була можливість провести час активно і з користю, відвідуючи музеї, екскурсії, Стамбульський акваріум, а головне - в безпеці, далеко від повітряних тривог та обстрілів”, - розповів генеральний консул України Роман Недільський.
До Дня Незалежності України діти мали особливий подарунок - відвідали з екскурсією завод, де виробляють “байрактари”.

“Для дітей цей день став особливим. Ми особисто подякували великому другу України Халюку Байрактару (гендиректор компанії - ред.) і компанії Baykar за чудовий день дня наших діток з Одеси, які мали можливість побачити виробництво легендарних безпілотників. Ми також вдячні пану Халюку за постійну підтримку, зокрема і за особливий подарунок до Дня Незалежності - переданий українським розвідникам ударний БПЛА Bayraktar TB2”, - наголосив генеральний консул України.
Як повідомлялося, турецька компанія Baykar безкоштовно передала українським розвідникам, як подарунок до Дня Незалежності, ударний БПЛА Bayraktar ТВ2.
Фото: Генеральне консульство України в Стамбулі