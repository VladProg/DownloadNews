У столиці Словаччини Братиславі в День Незалежності України розпочала роботу виставка Russian War Crimes ("Російські воєнні злочини").

Про це Укрінформу повідомили в Офісі Президента.
Як зауважив у відеозверненні на відкритті виставки керівник ОП Андрій Єрмак, зараз важливим є дотримання української Формули миру та створення Міжнародного трибуналу для покарання агресора.
«На нашу думку, спеціальний Міжнародний трибунал може бути створений на основі договору між Україною та ООН. Більшість цивілізованого світу вже єдина у цій вірі. Але ті, хто розв'язав цю війну і вчинив сотні чи тисячі жахливих злочинів, мають бути засуджені та покарані», - підкресли він.
Своєю чергою міністр закордонних та європейських справ Словаччини Мирослав Влаховський висловив солідарність словаків із народом України у боротьбі за свободу.
«Із 2014 року Україна несправедливо платить високу ціну за свою незалежність. Проте я переконаний, що ця частина української історії нагадає всьому світу ціну свободи. Я користуюся нагодою, щоб віддати належне хоробрим захисникам України, які також борються за нашу свободу та наші спільні цінності. «Борітеся – поборете! Вам Бог помагає! За вас правда, за вас слава. І воля святая!» - сказав глава словацького МЗС.
Виставка організована Фондом Віктора Пінчука та PinchukArtCentre у партнерстві з Офісом Президента України та посольством України в Словацькій Республіці і триватиме до 30 серпня в замку Братиславський Град.

В експозиції представлені фотографії, зроблені в Україні від початку повномасштабного вторгнення Росії в Україну. Експозиція дозволяє західній аудиторії стати свідками тортур, страт та бомбардувань, вчинених росіянами щодо українських військовослужбовців і цивільного населення.

Виставку Russian War Crimes вперше було показано в колишньому «Російському домі» в Давосі під час щорічної зустрічі Всесвітнього економічного форуму (ВЕФ) у 2022 році. Пізніше вона була експонована в будівлі парламенту в Лондоні, у штаб-квартирі НАТО та Європейському парламенті у Брюсселі, а також у Нью-Йорку під час Генеральної Асамблеї ООН. У січні 2023 року виставка повернулася до Давосу, де її нову версію знову продемонстрували під час щорічної зустрічі Всесвітнього економічного форуму (ВЕФ). У лютому 2023 року проєкт був представлений на Мюнхенській конференції з безпеки, а в липні 2023 року - під час саміту НАТО у Вільнюсі.


Фото: Фонд Віктора Пінчука