Розслідування і слухання у судах “справ Майдану” може тривати близько 20 років.

Про це зазначив в інтерв’ю Укрінформу прокурор у “справах Майдану” Іван Бабенко.
“Наші “справи Майдану” можу порівняти з розслідуванням у Литві злочинів, учинених під час масових акцій протесту 1991 року. Вони розслідували і розглядали їх в судах 17 років. Сподіваємося, у нас на це піде менше часу. Головне, щоб у суддів, які слухають “справи Майдану” було бажання і мотивація на їх об’єктивний розгляд у розумні строки”, - сказав він.
За словами прокурора, складність розслідування “справ Майдану” у тому, що було вчинено більше як 3 тисячі злочинів, а їх кримінальна характеристика специфічна.
“У вітчизняній криміналістиці таких злочинів до цього не було. Мається на увазі, у плані масовості, участі в них правоохоронців і всієї вертикалі влади. По них складно збирати докази, підтримувати державне обвинувачення в суді. У цих справах мало хто дає викривальні покази проти себе і співучасників злочинів. Частина ключових фігурантів взагалі виїхала з країни”, - зазначає Бабенко.
Він зауважив, що коли працювала система Захарченка-Пшонки - у грудні 2013-го і січні-лютому 2014 року - нищилися важливі першочергові докази і документи, оскільки колишня влада була не зацікавлена у розслідуванні.
Як повідомлялося, десять років тому, у ніч з 29 на 30 листопада, у центрі Києва відбувся силовий розгін студентського Майдану – протесту, який виник проти рішення уряду зупинити підготовку до Угоди про асоціацію з ЄС. Спецпідрозділ «Беркут» жорстоко побив десятки людей. Це стало переломним моментом, після якого розпочалася Революція гідності, яка супроводжувалася кров’ю і насильством з боку правоохоронців. Апогеєм став розстріл 48 учасників протесту 20 лютого 2014 року.
Після втечі тодішнього президента Віктора Януковича і його оточення до Росії в Україні створили спеціальний підрозділ, який розслідує «справи Майдану» – злочини стосовно учасників Революції Гідності.