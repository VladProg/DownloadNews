Правоохоронці повідомили про підозру зловмисникам, які телефонували родичам зниклих військовослужбовців ЗСУ та за гроші пропонували «повернути їх з полону».

Як передає Укрінформ, про це МВС повідомляє у Телеграмі.
«Організатор та співорганізатор групи перебувають у місцях позбавлення волі. Третій учасник - під цілодобовим домашнім арештом», - ідеться в повідомленні.
Вони телефонували родичам зниклих захисників, представляючись російськими військовими, членами ПВК «Вагнер» або інших збройних формувань.
Від дій підозрюваних постраждали жителі різних регіонів України, заподіяні їм збитки оцінюються більш як у 135 тис. грн.

«Поліцейські Маневиччини спільно із співробітниками управління стратегічних розслідувань у Волинській області та СБУ провели санкціоновані обшуки та вилучили речові докази. В одного з фігурантів вилучили набої та запал до гранати», - інформують правоохоронці.
Утриманцям колонії повідомили про підозру за фактом шахрайства. Дії їхнього спільника також кваліфіковані за фактом незаконного поводження зі зброєю та боєприпасами. Їм загрожує до 12 позбавлення волі з конфіскацією майна.
Як повідомляв Укрінформ, правоохоронці затримали шахрая, який виманював гроші у родичів зниклих безвісти військових.