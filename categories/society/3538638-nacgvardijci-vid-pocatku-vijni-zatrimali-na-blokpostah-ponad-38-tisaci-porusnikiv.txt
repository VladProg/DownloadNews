Військовослужбовці Національної гвардії України несуть службу на 181 блокпості, із них 35 знаходяться у Києві.

Про це під час брифінгу у Медіацентрі Україна — Укрінформ повідомив начальник оперативного управління Головного управління НГУ Олексій Надточий.
«Військовослужбовці НГУ як самостійно, так і у взаємодії з Нацполіцією, військовою службою правопорядку у ЗСУ, силами Тероборони у цілодобовому режимі продовжують виконувати бойові спецзавдання на блокпостах. Наразі НГУ виконує завдання на 181 блокпосту у 13 областях України, з них 35 – у Києві», - поінформував він.
Надточий зазначив, що у результаті виконання цих завдань було затримано 3847 осіб за скоєння кримінальних і адміністративних правопорушень, з них за кримінальні злочини – 608.
«Усього з початку повномасштабного вторгнення рф затримано більше 22 тисяч осіб, з них 377 – за підозрою у причетності до ДРГ, вилучено 138 одиниць вогнепальної зброї, близько 12,5 тисяч набоїв до неї, 203 одиниці холодної зброї, 82 гранати, 3 гранатомети, 18 кг вибухівки, 6 протитанкових мін, 23 артснаряди», - сказав він.
Як повідомляв Укрінформ, 24 лютого росія розпочала повномасштабне вторгнення в Україну. ЗСУ з 24 лютого по 28 липня ліквідували близько 40 230 російських загарбників, що на 160 осіб більше у порівнянні з попередньою добою.