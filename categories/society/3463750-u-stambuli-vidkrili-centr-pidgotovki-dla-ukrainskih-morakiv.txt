У четвер відбулося урочисте відкриття спільного українсько-турецького Чорноморського морського тренажерного центру, який готуватиме фахівців морської галузі.

Про це у Фейсбуці повідомив генконсул України в Туреччині Роман Недільський, передає Укрінформ.
«Українські моряки зможуть отримати якісну морську освіту, перебуваючи за межами країни, а саме пройти обов’язкове п’ятирічне оновлення знань та отримати необхідні документи для продовження роботи на морському транспорті», - повідомив генконсул.

Як наголосив дипломат, в умовах війни українські моряки матимуть можливість представляти інтереси нашої України на світовому ринку праці.
Туреччина бере активну участь в підтримці України у всіх можливих галузях. Нещодавно, як повідомляв Укрінформ, міністри внутрішніх справ України і Туреччини Денис Монастирський і Сулейман Сойлу обговорили можливість відправлення до України турецьких спеціалістів та передачі спеціалізованої техніки для розмінування та відновлювальних робіт.