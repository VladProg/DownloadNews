Глава SpaceX Ілон Маск передав своєму біографу Вальтеру Айзексону приватне листування щодо обмеження інтернет-сервісу Starlink із віцепрем'єр-міністром України Михайлом Федоровим без його дозволу.

Як передає Укрінформ, про це повідомляє Financial Times.
Федоров заявив виданню Financial Times у п'ятницю, що йому не було відомо про те, що Вальтер Айзексон отримав і опублікував приватні повідомлення в біографії Маска, яка пишеться при повній співпраці з мільярдером.
«Це не дуже красиво. Я ніколи не показував і не розповідав про наше (з Маском – ред.) листування публічно», — сказав Федоров.
Він зазначив, що мав тривалі та часті розмови через текстові повідомлення з Маском після початку повномасштабного вторгнення Росії в Україну в лютому 2022 року.
Маск поки не відповів на запит про коментар.
Як повідомлялося, Маск таємно наказав відключити Starlink поблизу Криму минулого року, щоб зірвати українську атаку на військово-морський флот РФ.
Маск нібито боявся, що Москва відповість на українську атаку на Крим ядерною зброєю.
Пізніше він уточнив, що не давав завдання своїм фахівцям вимкнути супутникову мережу Starlink біля узбережжя тимчасово окупованого Криму, оскільки вона там не працювала.
Фото: Getty Images