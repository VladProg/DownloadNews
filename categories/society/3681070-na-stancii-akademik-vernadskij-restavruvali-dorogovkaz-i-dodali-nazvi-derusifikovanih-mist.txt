Учасники української антарктичної експедиції провели ремонт дороговказу на станції «Академік Вернадський» і додали назви декомунізованих і дерусифікованих міст.

Як передає Укрінформ, про це Національний антарктичний науковий центр повідомляє у Фейсбуці.
«Учасники 27-ї УАЕ провели масштабний ремонт дороговказу біля станції «Академік Вернадський». На ньому розміщують таблички з назвами та відстанню до різних міст. Здебільшого, це населені пункти, з яких родом наші зимівники або звідки до нас приїздили колеги з інших країн», - ідеться в повідомленні.

Вказівник прослужив понад 20 років і потребував оновлення: як фізично, так і змістовно. Тому лікар Василь Матковський та механік Максим Білоус оновили його.

Зимівники реставрували низку старих табличок, які заіржавіли, зокрема із назвами Черкас, Києва, Малина, Львова, Харкова, Варшави, Ротера (британської станції).
Також вони «декомунізували» Кіровоград на Кропивницький і «дерусифікували» транслітерацію Вінниці й Одеси.
Учасники експедиції додали таблички із назвами нових символічних міст – Маріуполя, Херсона та Бучі (їх вперше розмістили на вказівнику ще після звільнення Херсона від росіян в листопаді 2022 іроку). Також зимівники додали таблички із Коломию та Івано-Франківськом (які пов'язані із життям Матковського), Нью-Йорком, Оттавою та столицями (або знаковими містами) інших країн, які підтримують Україну.

Окрім того, зимівники виготовили новий стовп для табличок, замінили потрісканий фундамент та кріплення, реставрували флюгер та вказівники сторін світу.
«Кожна експедиція має традицію покращувати нашу станцію, яка на рік стає другою домівкою. Ми вирішили це зробити у такий спосіб», – пояснив Матковський.
Він повідомив, що все почалося з ідеї додати покажчик Маріуполя, щоб кожен відвідувач станції бачив: «Українці пам'ятають місто біля українського моря, де вирувало життя, і колись, зовсім скоро, знову завирує у вільній Україні».
«Потім було звільнення Херсона. Мабуть, не було за всю зимівлю дня більш святкового та радісного. Саме тоді ідея зробити та трохи переосмислити наш вказівник набула форми. Наступного дня ми вже припасовували свіжопофарбовану табличку з невеликою скибкою кавуна. І зрозуміли, що то лише початок», – зазначив зимівник.
Як повідомляв Укрінформ, у березні конкурсна комісія відібрала до основного складу 14 учасників для нової української експедиції в Антарктиду.
Фото: Сергій Глотов, Василь Матковський