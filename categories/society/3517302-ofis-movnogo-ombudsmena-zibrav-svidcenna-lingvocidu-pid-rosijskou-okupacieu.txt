На тимчасово підконтрольних ворогу територіях України з початку повномасштабного вторгнення росіяни проводять політику лінгвоциду з метою демонтажу української державності.

Про це під час брифінгу в Медіацентрі Україна-Укрінформ, презентуючи результати дослідження фактів лінгвоциду, сказав Уповноважений із захисту державної мови Тарас Кремінь.
"Питання лінгвоциду або мовної дискримінації - це одне з понять, яке є наскрізним у рішенні Конституційного суду України від 14 липня 2021 року. ...Загроза українській мові є рівносильною загрозі національній безпеці України, існуванню українського народу та Української держави, оскільки мова — це своєрідний код нації, а не лише засіб спілкування. Без повноцінного функціонування української мови в усіх ділянках публічного життя суспільства і на всій території України українській нації загрожує втрата ролі титульної та державотвірної нації", - сказав Кремінь.
У дослідженні, яке презентував Уповноважений із захисту державної мови, йдеться про території України, які були окуповані російськими військами починаючи з 24 лютого, а також про ті, які були звільнені.
Зокрема, факти лінгвоциду фіксувалися насамперед у таких сферах, як освітня, культурна, медіасфера, документообіг, а також зовнішня реклама, обмеження чи витіснення української мови окупаційними режимами на тимчасово окупованих територіях України.
Серед проявів дискримінації або лінгвоциду на окупованих територіях, в медіасфері Кремінь назвав вимкнення телевеж, вимкнення або захоплення українських телеканалів та радіостанцій, викрадення або вбивство українських журналістів та запуск російського пропагандистського телебачення. Згідно з дослідженням, такі випадки фіксувалися в Мелітополі, Новій Каховці, Каховці, Таврійську, Бердянську, Енергодарі, Херсоні. Загалом кількість зафіксованих випадків лінгвоциду в медійній сфері становить 12.
Так, наприклад, в Енергодарі створили радіостанцію “Радіо росії”, на хвилях якої поширюють неправдиву і спотворену інформацію, ворожу пропаганду. У Мелітополі на частоті 24 ТВК, що належить каналу “МТВ плюс”, рентранслюється телеканал "росія -24”.
“Є список тих російських телеканалів, які транслюються на окупованих територіях, тому серед наших рекомендацій центральним органам виконавчої влади - зробити все можливе, що припинити таку трансляцію і покарати винних”, - сказав Кремінь.
З 24 лютого було зафіксовано 33 факти, що містять ознаки лінгвоциду в інформації для загального ознайомлення, в рекламі — в Маріуполі, Херсоні, Мелітополі, смт Нікольське, смт Михайлівка, Василівка, Бердянську, Дніпрорудному, Вовчанську. Вони полягали в демонтажі українських банерів, заміні в’їзних знаків в окупованих містах, рекламі забороненої символіки, демонтажі меморіальних дошок загиблим українським воїнам, заміні написів на будівлях органів державої влади. Одним з найвідоміших прикладів є заміна на в’їзді в Маріуполь табличок з українською назвою міста на російське написання.
“Для нас принципово важливо, що це є так само прикладом лінгвоциду, тому що це обмеження прав громадян України на отримання інформації і порушення статті, що стосується зовнішньої реклами”, - сказав Кремінь.
У сфері освіти, згідно з дослідженням, зафіксовано 22 випадки лінгвоциду — переведення шкіл на російську мову навчання, навчання за російськими програмами, звільнення директорів шкіл через відмову працювати із загарбниками, заміна підручників з історії.
“Ми фіксуємо приклади про витіснення зі шкільних програм предметів "українська мова та література", "захист України", "історія України" тощо і заміну відповідними предметами, освітніми програмами відповідно до законодавства росії. Водночас ми знаємо про викрадення вчителів, директорів шкіл, а також створення так званих мовних таборів для проведення так званої перепідготовки педагогічних працівників напередодні нового навчального року", - сказав Кремінь.
За його словами, загарбники створюють пропагандистькі шкільні об’єднання на кшталт юнармії, це відбувається як у школах, так і в закладах профтехосвіти, вищих навчальних закладах. Фіксуються численні випадки викрадення очільників навчальних закладів. Це кваліфікується як дискримінація, геноцид і відповідно лінгвоцид, як одна з ознак переслідування людей на тимчасово окупованих територіях України.
У сфері культури зафіксовано 13 випадків лінгвоциду на тимчасово окупованих територіях. Зокрема у Катюжанці, смт Донському, Мелітополі, Волновасі, Маріуполі, Генічеську, Каховці, Бердянську, Скадовську. Це, за словами Кременя, знищення бібліотек, проведення культурних заходів російською мовою, вилучення українських та україномовних книжок з бібліотек, зокрема книжок з історії України, книг, які відображають реальні сторінки української історії ХХ століття, відкриття окупантами так званих музеїв бойової слави, розповсюдження російських газет .
Лінгвоциду піддається сфера документообігу, перейменування вулиць, організація церемоній, зокрема укладання шлюбів, російською мовою, проведення акцій “бєссмєртний полк”.
“Найганебніше в цьому, що залучаються в тому числі неповнолітні, люди старшого віку, якщо говорити про публічні заходи, про людей, яких примусово звозять (на акції — ред.) і вимагають від них відтворювати ті або інші проросійські наративи на камери", - наголосив Кремінь.
Уповноважений із захисту державної мови зауважив, що тепер ці факти доносяться не тільки до органів державної влади, громадських, правозахисних організацій, а також до міжнародних інституцій.
"На рівні МЗС, за участю МВС, Офісу генпрокурора, 9 червня у мене була можливість зустрітися зі спеціальною комісією, створеною ООН, яка займається питанням вивчення фактів геноциду проти українського народу. Я розраховую, що ці матеріали будуть долучені до тих матеріалів, які будуть оприлюднені і за які ворог - і путін, і всі, хто нав'язує окупаційний режим - будуть покарані", - сказав Кремінь.