Петиція до Президента Володимира Зеленського щодо створення Національного пантеону Героїв України на території парку Аскольдова Могила в Києві набрала необхідні для розгляду 25 тисяч підписів.

Такі дані опубліковані на сайті глави держави, передає Укрінформ.
Петицію №22/184520-еп було зареєстровано 21 березня, її автор — парамедикиня Аліна Михайлова, наречена загиблого Героя України Дмитра Коцюбайла (Да Вінчі).
“Звертаюсь до Президента України з ініціативою створити Національний пантеон Героїв України – меморіальний комплекс як сакральне місце пам’яті та консолідації українського народу. У цьому пантеоні мають відбуватись почесні поховання та встановлюватись пам’ятні об’єкти для увічнення видатних історичних діячів України: лідерів національно-визвольних змагань усіх часів, військових командирів, визначних осіб, які здійснили героїчні вчинки в боротьбі за Незалежність України”, - зазначила авторка.
Вона також підкреслила, що повномасштабна війна змусила українців повернутись до своєї історії, переосмислити національну пам’ять і роль діячів минулого. Такі видатні особистості, як Степан Бандера, Євген Коновалець, Симон Петлюра, Павло Скоропадський та багато інших поховані поза межами України, тож держава має активізувати дипломатичні зусилля для їхнього почесного перепоховання на території Національного пантеону.

Михайлова пропонує для розміщення Національного пантеону Героїв України культове місце воїнської слави — парк Аскольдова Могила, де споконвіків ховали воїнів та інших видатних особистостей і де спочиває Герой України, командир першого батальйону «Вовки Да Вінчі» 67 ОМБр Дмитро Коцюбайло «Да Вінчі», розташовані пам’ятні знаки Героїв Небесної Сотні, захисників Іловайська, Дебальцевого, Донецького аеропорту.
“Національний пантеон Героїв України на території парку Аскольдова Могила має стати місцем почесних поховань і комплексом вшанування пам’яті видатних героїв української історії: Героїв Крут, Героїв Холодного Яру, Української повстанської армії, Героїв Небесної Сотні, славетних «кіборгів», Героїв України російсько-української війни”, - ідеться у петиції.
Як повідомлялося, у МКІП запропонували створити Національне військове меморіальне кладовище на території поруч із Биківнянськими могилами на виїзді з Києва.
Міністр культури та інформаційної політики Олександр Ткаченко вважає, що питання місцерозташування національного військового кладовища і Пантеону героїв потрібно вирішувати окремо, першочерговим є відведення місця під поховання.
Фото: Марія Ковальчук