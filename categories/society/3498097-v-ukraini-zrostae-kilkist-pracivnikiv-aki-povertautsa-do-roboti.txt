Кількість людей, які мають роботу, але не працюють, скоротилася в Україні до 38% проти 23% на початку повномасштабного російського вторгнення.

Про це свідчать результати п’ятої хвилі національного опитування під час війни, проведеного дослідницькою компанією Gradus Research, передає Укрінформ.
«Наразі 59% українців зазначають, що мають роботу. На початку війни 38% опитаних констатували, що мають роботу, але не працюють, тоді як зараз їх число скоротилось до 23%. Натомість кількість респондентів, що мають роботу і працюють, значно зросла за попередні 2,5 місяці (з 24% до 36%)», - поінформували соціологи.



Покращується ситуація і серед не працевлаштованих: їхня кількість за останній місяць зменшилась з 41% до 35%.
Найвищий рівень працевлаштованості відзначається у західному та центральному регіонах. Тут він досягає 70% і 58% відповідно. Повертаються до роботи і жителі столиці. Станом на 23 травня 44% опитаних киян працюють.
«Повернення до роботи є дуже важливим, адже праця дає людям сенс. Ці зміни також є маркером того, що суспільство поступово переходить від очікування швидкої перемоги і відкладання життя на потім до адаптації до реальності», — прокоментувала засновниця і директорка Gradus Research Євгенія Близнюк.
Як вказують соціологи, ці результати опитування частково пояснюються тим, що переважна більшість жителів вищезгаданих регіонів впродовж війни залишається на своєму постійному місці проживання (84% респондентів в західному регіоні і 78% у центральному). А 27% опитаних киян вже встигли повернутися додому.
Зазначається, що зростає і відсоток громадян, які в разі загострення ситуації планують залишатися там, де зараз перебувають (за місяць цей показник зріс від 41% до 53%). Про намір повернутися з-за кордону за першої можливості повідомили 57% респондентів, а 19% ще не прийняли рішення.
Що ж до впевненості у здатності України відбити наступ росії, попри втому від війни і постійну невизначеність, вона залишається високою — 82%, повідомили соціологи.
У рамках проєкту “Градус суспільства під час війни” Gradus Research провів п’ять хвиль дослідження настроїв українців під час війни: першу — 28 лютого-1 березня, другу — 8 березня, третю — 28 березня, четверту — 20 квітня, і п’яту — 23 травня 2022 року. У п’яту хвилю анкету у спеціальному мобільному додатку заповнили 1133 громадяни України віком 18-60 років, що проживають у містах 50тис+.