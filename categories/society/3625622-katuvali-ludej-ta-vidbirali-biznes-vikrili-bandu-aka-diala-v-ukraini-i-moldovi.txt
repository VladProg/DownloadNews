Правоохоронці в результаті міждержавної спеціальної операції викрили організовану злочинну групу, учасники якої вимагали в підприємців великі суми грошей, а в разі відмови викрадали й катували потерпілих, а окрема ланка угруповання «постачала» кримінальникам Молдови жінок для сексуальної експлуатації.

Як передає Укрінформ, про це повідомляє Національна поліція.
Спецоперація проводилася на території України та Республіки Молдова.
За даними слідства, в одному з епізодів зловмисники викрали й незаконно утримували чоловіка. Потерпілого сильно побили та погрожували йому вбивством, потім вивезли в підвальне приміщення, де катували протягом доби, вимагаючи неіснуючий борг.

Суми, що їх вимагали зловмисники, вимірювалися в особливо великих розмірах. Так, один з потерпілих мав сплатити до 200 тисяч доларів.
Встановлено також, що зловмисники за підробленими документами привласнювали бізнес підприємців.
Люди були налякані, тому не зверталися до правоохоронних органів. Виявлені вже десятки епізодів вчинення тяжких й особливо тяжких злочинів.

Поліцейські встановили, що окрема ланка банди вербувала жінок, вивозила їх за кордон та передавала кримінальникам Молдови, які в подальшому передавали їх для сексуальної експлуатації.
Встановлено також, що зловмисники мали корупційні зв'язки в органах влади, правоохоронних органах та кримінальних колах сусідньої країни.
Спецоперація проводилася за сприяння Європолу та колег із Республіки Молдова. До проведення її були залучені 125 українських поліцейських, працівники управління з розслідування організованої злочинності Генерального інспекторату поліції Міністерства внутрішніх справ Республіки Молдова та Генеральної прокуратури Молдови.
Правоохоронці провели 35 санкціонованих обшуків, зокрема п'ять — на території сусідньої держави. У результаті були вилучені гроші, боргові розписки, печатки підприємств, чорнова бухгалтерія, договори про спільну господарську діяльність й автотранспорт.

Лідеру, співорганізатору та двом активним учасникам групи оголошені підозри. Їм інкримінується вчинення злочинів, передбачених наступними статтями Кримінального кодексу України:
ст. 189 (вимога передачі чужого майна з погрозою насильства над потерпілим чи його близькими родичами, обмеження свобод, вчинена повторно, поєднана з насильством, небезпечним для життя чи здоров’я особи, вчинена організованою групою);
ст. 146 (незаконне позбавлення волі, вчинене з корисливих мотивів, що супроводжувалося заподіянням потерпілому фізичних страждань, вчинене організованою групою);
ч. 2 ст. 28 (вчинення злочину групою осіб, групою осіб за попередньою змовою, організованою групою або злочинною організацією);
ст. 358 (підроблення офіційного документа особою, яка має право видавати чи посвідчувати такі документи, і який надає права, з метою використання його підроблювачем чи іншою особою, вчинене організованою групою, а також використання завідомо підробленого документа).

Підозрюваним загрожує позбавлення волі терміном до 12 років з конфіскацією майна.
Слідчі Нацполіції перевіряють причетність членів злочинної групи до вчинення аналогічних злочинів та їхні зв'язки зі спецслужбами російської федерації, а також із керівництвом чеченської республіки. Поліцейські вживають заходів для пошуку легалізованого зловмисниками майна, здобутого злочинним шляхом.
Постраждалих просять звертатися до поліції.

Як повідомляв Укрінформ, наприкінці вересня в результаті спецоперації Служба безпеки України нейтралізувала в Одесі потужне злочинне угруповання так званого сухумо-кутаїського клану. Діяльність усієї банди координував один із впливових представників кримінального світу – «злодій у законі» на прізвисько «Антимос».
Серед затриманих виявився співробітник одного з регіональних правоохоронних органів.
Фото: npu.gov.ua