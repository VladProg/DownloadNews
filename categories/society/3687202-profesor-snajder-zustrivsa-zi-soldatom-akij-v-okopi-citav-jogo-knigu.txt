Історик, професор Єльського університету Тімоті Снайдер зустрівся в Українському католицькому університеті з Олександром Ширшиним, який читав його книгу The Road to Unfreedom в окопі та провів лекцію для студентів та викладачів УКУ.

Про це повідомляється у Фейсбуці Українського католицького університету, передає Укрінформ.

«Пам’ятаєте фото військового в окопі, який читає книгу Тімоті Снайдера The Road to Unfreedom, яке облетіло весь світ? Це був випускник УКУ Олександр Ширшин, який з початку повномасштабного вторгнення захищає нас з вами на фронті. Сьогодні Олександр зустрівся з Тімоті Снайдером у стінах УКУ», - йдеться у повідомленні.
Зазначається, що провідний історик, професор Єльського університету Тімоті Снайдер зустрівся також зі студентами та викладачами на закритій лекції у Центрі Шептицького. Модерував зустріч професор Ярослав Грицак.






Снайдер зустрівся зі студентами та викладачами у Центрі Шептицького / Фото: УКУ


































Снайдер привітався з учасниками зустрічі українською мовою, а також на кілька запитань відповідав українською. Професор Грицак напередодні зустрічі зібрав запитання до історика від військових зі спільноти УКУ, які нині служать у ЗСУ і перебувають на фронті.
«Моя робота як історика зараз спрямована проти наративів ЄС, бо їхні наративи зараз не про поразку, а про мир. Хоча я вважаю, поразка є дуже важливою. Те, що трапилося в травні 1945 року з німцями, не було миром, це було поразкою. Німці кажуть: «Важливо для імперій отримати поразку, як це зробила наша країна». Це урок, який ми маємо винести з цієї війни», - сказав під час лекції Снайдер.
Як повідомляв Укрінформ, історик Тімоті Снайдер 2 січня зробив твіт українською мовою «Найвища честь для автора ― читач», з фото, на якому український воїн в окопі читає його книгу The Road to Unfreedom. Менше як за добу пост набрав 1,7 млн переглядів. Як розповів згодом військовий Олександр Ширшин, фотографію, на якій він читає книгу Снайдера, було зроблено в окопі в районі Яцьківки на Донеччині, на той час він був у складі 80-ї окремої десантно-штурмової бригади ДШВ ЗСУ, проте нині перевівся до іншої бригади.