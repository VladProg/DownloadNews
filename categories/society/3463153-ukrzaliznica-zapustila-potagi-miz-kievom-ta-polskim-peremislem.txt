Із середи, 20 квітня, між Києвом та містом Перемишль почали курсувати два потяги. Перший поїзд, Інтерсіті+, вирушив до Польщі із заповненістю 100%.


Про це повідомила пресслужба Укрзалізниці, передає Укрінформ.

Як зазначено, курсуватимуть одразу два потяги - ранковий №715 і вечірній №705. Зокрема, поїзд №705 відправлятиметься щодня з Києва о 17:00, прибуватиме до Перемишля о 05:00. У зворотному напрямку відправлятиметься щодня із 21 квітня о 08:00 та прибуватиме до Києва о 20:43.

Зі станції Перемишль пасажири зможуть оперативно відправитися до Кракова, Праги або Берліна.

Зазначається, що для українців, які перетнули кордон із Польщею після 24 лютого, квитки другого класу безкоштовні.

Раніше Укрзалізниця нагадала, що для перетину кордону із країнами ЄС українцям необхідно мати закордонний паспорт.