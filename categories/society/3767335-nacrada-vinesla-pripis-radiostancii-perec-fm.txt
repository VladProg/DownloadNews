Національна рада з питань телебачення та радіомовлення винесла припис радіостанції «Перець FM» (ТОВ «ТРК «Столиця»).

Як передає Укрінформ, про це повідомляє пресслужба Нацради.
«Національна рада визнала порушення ТОВ «ТРК «Столиця» (позивні «Перець FM»), м. Київ, вимог пунктів 10 і 12 Правил ведення мовлення телерадіоорганізаціями у дні трауру (скорботи, жалоби) та дні пам’яті і застосувала до телерадіокомпанії захід реагування – припис», - йдеться у повідомленні.
Як зазначається, 29 серпня, у День пам’яті захисників України, які загинули в боротьбі за незалежність, суверенітет і територіальну цілісність України, у певні проміжки часу у випусках новин мовника не звучали повідомлення про день пам’яті.
Радіостанцію зобов’язали вжити заходів для недопущення порушень у подальшій діяльності.
Як повідомлялося, Національна рада з питань телебачення та радіомовлення зареєструвала 19 нових суб’єктів у сфері онлайн–медіа.