В Івано-Франківську Служба безпеки України затримала учасника партії Медведчука «Український вибір». Його підозрюють у підготовці до повалення конституційного ладу в Україні у співпраці з російськими спецслужбами.

Про це у Фейсбуці повідомляє Управління СБУ в Івано-Франківській області, передає Укрінформ.





«Контррозвідка Управління СБУ в Івано-Франківській області затримала учасника партії Віктора Медведчука «Український вибір». За даними слідства, він займався підготовкою до повалення конституційного ладу в Україні, координуючи свої дії з представниками російських спецслужб», - повідомляє Управління СБУ в області.
За їхньою інформацією, затриманий – колишній радянський офіцер з бойовим досвідом, який живе у Києві. До партії Медведчука вступив у 2015 році.
«Активно просував у публічному просторі антидержавні проросійські наративи про «внєшнєє управлєніє» та «одін народ». Обстоював необхідність т. зв. «народовладдя» та закликав «брати владу в свої руки». Знову активізувався напередодні російського повномасштабного вторгнення. На випадок приходу росіян у нього була готова концепція «народного самодержавства». Вона передбачала захоплення влади та зміну зовнішньополітичного вектора», - зазначили в СБУ.
Тут уточнили, що план поплічника Медведчука включав розпуск органів влади, зміну конституційного ладу на так зване «народне віче», повалення фінансово-банківської системи, економічної системи, міжнародних відносин, земельних відносин, а також проведення «вічового суду» над представниками влади та опозиції. Затриманий підтримував постійний контакт з представниками російських спецслужб. У координації з ними створив разом зі своїми однодумцями розгалужену мережу фейкових громадських організацій на території України. Ці організації використовувалися для насадження антиукраїнських ідей, майбутньої реалізації планів зі зміни влади, а також з метою пошуку відповідного фінансування.
Під час обшуків за місцями проживання та реєстрації затриманого слідчі СБУ вилучили документацію та печатки "громадських організацій", заборонену символіку, лист з адміністрації президента рф про отримане звернення, стартові пакети російського мобільного оператора, комп'ютерну техніку, засоби зв'язку та чорнові записи з доказами протиправної діяльності.
Вирішується питання про оголошення фігуранту підозри за ст. 109 Кримінального кодексу України – дії, спрямовані на насильницьку зміну чи повалення конституційного ладу або на захоплення державної влади.