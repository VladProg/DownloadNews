При взятті на військовий облік буде враховуватися і диплом, і професія, за якою жінка фактично працює.

Про це юрист Володимир Кияниця повідомив у коментарі Укрінформу.
Як зауважив юрист, щоб стати на військовий облік, українкам потрібно прийти до територіального центру комплектування та соціальної допомоги за місцем проживання (у минулому – «військкомати» - ред.). При собі потрібно мати паспорт, ідентифікаційний номер, документ про освіту/професію (диплом, свідоцтво).
«Буде враховуватися і диплом, і професія, за якою жінка фактично працює. Щодо самозайнятих осіб, можливо, професію будуть визначати через КВЕДи (КВЕД - це класифікатор видів економічної діяльності, який містить усі можливі напрямки роботи підприємств - ред.)», - зазначив Кияниця.
Він також зауважив, що проходження медкомісії є обов’язковим як для жінок, так і для чоловіків - тобто проводиться вона для всіх військовозобов’язаних. Відбувається це в лікарських закладах за направленням територіального центру комплектування та соціальної підтримки.
«На сьогодні «дедлайни» не встановлені й граничного строку взяття на облік не визначено. В Україні з минулого року розпочався поступовий процес, в результаті якого жінки відповідних спеціальностей мають стати військовозобов’язаними. А 1 жовтня - лише його старт. Звичайно, під час війни це мало б відбуватися прискореними темпами, але ЗСУ нині не мають потреби в мобілізованих жінках», - заявив юрист.
Як повідомлялося, 24 лютого рф розпочала новий етап війни проти України – повномасштабне вторгнення. В Україні оголошено воєнний стан та загальна мобілізація. На період дії воєнного стану чоловікам - громадянам України віком від 18 до 60 років - обмежено виїзд за межі країни.