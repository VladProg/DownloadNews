Близько 1 млн українських дітей досі перебувають за кордоном, рятуючись від війни.

Про це Прем'єр-міністр Денис Шмигаль заявив на конференції послів України, повідомляє кореспондент Укрінформу.
«Війна коштує дорого. В першу чергу це стосується життів українців, біженців, які залишили Україну разом із дітьми. Лише в Європейському Союзі понад 770 тисяч дітей офіційно зареєстровані у системі європейської освіти. Ми вважаємо, що дітей набагато більше. Мільйон дітей — це ресурс нашого майбутнього, який треба сюди повернути», - сказав Шмигаль.
За його словами, Президент Володимир Зеленський поставив завдання напрацювати відповідні рішення, які спонукали б українців до повернення додому, а не до повної інтеграції в інших країнах.
«А щоб повернути сюди дітей, потрібна безпека, адже їхні батьки, їхні мами запитають, для чого повертати дітей, якщо вони вже адаптуються й асимілюються у тих країнах, які ви представляєте», - звернувся глава уряду до присутніх на заході послів.
Як повідомляв Укрінформ, 2 серпня в Закарпатській області Президент Володимир Зеленський під час екстреної наради з керівниками іноземних дипломатичних установ України заявив, що одне з обов’язкових завдань дипломатів у всьому світі – це захист українців. Посольства України мають бути помічниками для наших людей і якщо потрібно – рятівниками.