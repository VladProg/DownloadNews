Восени Єдиний реєстр зброї планується інтегрувати з Дією.

Про це в ефірі загальнонаціонального телемарафону "Єдині новини" сказав заступник міністра внутрішніх справ Леонід Тимченко, передає Укрінформ.
"Із завтрашнього дня, коли буде впроваджено Єдиний реєстр зброї, він в Дії ще не буде доступним. Проте спільно з Мінцифри ми працюємо в цьому напрямку і плануємо, що цієї осені, у жовтні-листопаді, буде інтегровано з Дією, і кожен громадянин може побачити свою зброю, свої дозволи, які є, з термінами в особистому кабінеті в Дії", - сказав Тимченко.
Він додав, що вартість оформлення дозволу на зброю залишається незмінною і визначено Постановою КМУ від 2007 року, проте сама процедура сплати за дозвіл буде простішою, оскільки квитанцію можна долучити до пакету документів, які в електронному вигляді надсилаються до підрозділів контролю за обігом зброї.
Також від 23 червня суб'єкти господарювання зможуть подавати документи щодо реєстрації зброї та отримання дозволу в Єдиному реєстрі при купівлі зброї.
Наразі, за словами Тимченка, в Україні понад 700 тисяч власників зброї, суб'єктів господарювання, які отримують безпосередній доступ до реєстру біля 300, експертних служб, які отримують такий доступ - біля 130, також понад 700 поліцейських, які виконують функції контролю за обігом зброї. Всі вони мають доступ до Реєстру і можуть вносити в нього інформацію.
Він нагадав, що ідея створення реєстру виникла більше, ніж рік тому, ще до початку повномасштабного вторгнення Росії в Україну. Через повномасштабну війну впровадження реєстру було відтерміноване.
Як повідомляв Укрінформ, з 23 червня в Україні почне працювати Єдиний реєстр зброї.