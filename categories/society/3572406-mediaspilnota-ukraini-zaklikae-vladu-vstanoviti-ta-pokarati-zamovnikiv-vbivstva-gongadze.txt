Українські ЗМІ звернулися до влади з вимогою встановити та покарати замовників вбивства журналіста Георгія Ґонґадзе.

Про це йдеться у зверненні медіаспільноти, яка приєдналася до акції солідарності до дня памʼяті Георгія Ґонґадзе «Безкарність вбиває».
Укрінформ публікує текст звернення.
«16 вересня 2000 року група правоохорорнців викрала журналіста та засновника видання «Українська правда» Георгія Ґонґадзе. Його понівечене тіло без голови знайшли у листопаді цього ж року в лісі у Київській області.
Сьогодні минає 22 роки від цих жахливих подій. За цей час, завдяки невпинним зусиллям родини Ґонґадзе, журналістської спільноти та міжнародних організацій вдалось досягти часткового правосуддя. Усі виконавці злочину понесли покарання. Однак замовник вбивства Георгія Ґонґадзе офіційно так і не названий.
На жаль, смерть Ґонґадзе – один з найбільш резонансних, але не єдиний випадок насильницької смерті українських журналістів. 20 липня 2016 року в Києві було вбито журналіста Павла Шеремета. Розслідування щодо замовників убивства Павла Шеремета досі триває.
4 травня 2019 року у Черкасах жорстоко побили журналіста Вадима Комарова. Після 46 днів у комі чоловік помер. Злочин досі лишається нерозкритим, а виконавці й замовники — непокараними.
Ми вимагаємо від влади:
· Встановити та покарати замовників вбивства Георгія Ґонґадзе, зокрема, дати чітку відповідь щодо причетності до замовлення вбивства колишнього президента Леоніда Кучми;
· Встановити та покарати замовників і виконавців вбивства Павла Шеремета, а також пришвидшити розслідування щодо замовників та виконавців вбивств журналістів, які до цього часу залишаються офіційно невстановленими;
· Підвищити ефективність розслідування кримінальних злочинів проти українських журналістів, забезпечити журналістам ефективний захист та належний рівень безпеки.
Сьогодні ми також згадуємо 38 наших колег-журналістів, яких убили в Україні російські військові з початку повномасштабного вторгнення РФ в цьому році. З них вісім журналістів було убито під час виконання ними професійних обов'язків.
Ми закликаємо українські правоохоронні органи оперативно розслідувати всі ці вбивства, які є воєнними злочинами РФ, і забезпечити правосуддя не лише на рівні України, але і докласти всіх зусиль, аби російські злочинці сіли на лаву міжнародного трибуналу.
Україна воює за свою незалежність. Українці щодня платять життям за те, щоб суспільство жило в демократичній державі з верховенством права.
Після перемоги Україна відбудовуватиме своє життя і принципово важливо, щоб усі вбивці героїв — воїнів, журналістів, активістів — понесли покарання.
Безкарність вбиває».
Як відомо, 16 вересня проходить акція солідарності медіаспільноти до дня памʼяті Георгія Ґонґадзе. У цей день минає 22 роки з дня вбивства журналіста.