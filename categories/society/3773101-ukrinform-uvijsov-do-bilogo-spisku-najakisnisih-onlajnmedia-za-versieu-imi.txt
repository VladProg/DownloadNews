Укрінформ знову увійшов до списку найякісніших і найвідповідальніших українських онлайн-медіа за версією експертів Інституту масової інформації.

Як передає Укрінформ, про це повідомляє ІМІ.
«До Списку найякісніших і найвідповідальніших українських онлайн-медіа, який підготували експерти ІМІ на основі моніторингових досліджень, увійшли такі редакції: Суспільне, Громадське, «Ліга», «Українська правда», Укрінформ, ZN.ua, «Бабель», НВ та «Еспресо», - ідеться в повідомленні.
Такими є результати двоетапного глибинного моніторингу онлайн-медіа, який Інститут масової інформації провів у серпні-вересні 2023 року.
На першому етапі дослідження 50 популярних українських онлайн-медіа, дібраних на основі даних попередніх моніторингів ІМІ, SimilarWeb та Gemius, оцінювалися на предмет наявності маніпуляцій, фейків, мови ворожнечі, чорного піару, порушень етики, наявності матеріалів з ознаками замовлення.
На другому етапі дослідження медіа, які пройшли перший етап, аналізувалися за такими критеріями: дотримання стандартів балансу, достовірності та відокремлення фактів від коментарів, а також на предмет прозорості - наявності на сайті контактів, редакційної політики, даних про власника, інформації про людей, відповідальних за контент тощо.
«За результатами аналізу, рівень дотримання професійних стандартів на ресурсах, які ввійшли до Білого списку, в середньому становить понад 95%. У центральній стрічці новин на цих сайтах до моніторингової вибірки не потрапило джинси (хоча потрапили матеріали з неналежним маркуванням), також ці сайти в переважній більшості матеріалів дотримуються журналістської етики», - зазначили в ІМІ.
Як повідомляв Укрінформ, на інтерактивну Мапу рекомендованих медіа було внесено 142 українських ресурси, серед яких й Укрінформ.