Прем’єр-міністр України Денис Шмигаль під час зустрічі у Ватикані з Папою Франциском подарував йому фотоальбом про злочини росії в Бучі, Бородянці й інших містах України.

Як передає Укрінформ, про це Шмигаль повідомив у Телеграмі.
"Розповів, як українці щодня вимушені боротися за свої життя у війні, яку розв’язала росія. Ми цінуємо зусилля Святого Престолу, спрямовані на завершення війни, і вважаємо, що найкращий шлях до миру — це формула Президента України Володимира Зеленського. Сподіваємось, Ватикан долучиться до її реалізації, зокрема до процесу повернення полонених і депортованих, відновлення справедливості та фіксації закінчення війни", - зазначив Шмигаль.
Він передав Папі Франциску фотоальбом про злочини росії в Бучі, Бородянці й інших містах України. "Цей альбом наочно демонструє ненависть і жорстокість агресора, які він приніс на українські землі", - зауважив Шмигаль.






Шмигаль зустрівся з Папою Римським / Фото: Телеграм/ Денис Шмигаль



















Прем’єр-міністр подякував Його Святості за гуманітарну допомогу, а також за лікування у ватиканському госпіталі українських дітей, які постраждали від російської агресії та запросив Папу Франциска в Україну.
"Будемо раді вітати понтифіка в ці нелегкі часи. Розраховуємо, що Святий Престол використає свій вплив, аби повернути мир на всі наші землі", - наголосив Шмигаль.
Як повідомляв Укрінформ, Шмигаль прибув в Італію з візитом 26 квітня. У Римі він взяв участь у двосторонній конференції з питань відновлення України, провів зустріч з Президентом, головою Ради міністрів Італійської Республіки та головами палат італійського парламенту.
Папа Римський Франциск прийняв Шмигаля 27 квітня, напередодні апостольського візиту понтифіка до Угорщини.