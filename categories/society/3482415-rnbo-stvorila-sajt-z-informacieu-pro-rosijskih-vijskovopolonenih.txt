Рада національної безпеки і оборони створила сайт "Окупант", на якому російські громадяни зможуть отримати інформацію про своїх родичів, які потрапили в полон в Україні.

Про це в Телеграмі повідомляє Центр протидії дезінформації при РНБО, передає Укрінформ.
"Сайт «Окупант» — це інформаційний ресурс Апарату РНБО України, який в оперативному режимі надає інформацію про військовополонених збройних сил рф, які вторглися на територію України починаючи з 24 лютого 2022 року", - йдеться у повідомленні.
Порталом зможуть користуватися громадяни росії, зокрема родини солдат або їх знайомі, для отримання інформації про стан та місце перебування полонених. За допомогою сервісів порталу родичі російських військовополонених матимуть змогу зв’язатися з представниками Міністерства оборони України.
В РНБО наголошують, що з російськими військовослужбовцями поводяться відповідно до Конвенції про поводження з військовополоненими (Женевська конвенція) – зокрема, вони забезпечені харчуванням, одягом та лікуванням, утримуються у нормальних умовах.
Як повідомлялося, 24 лютого росія розпочала новий етап війни проти України – повномасштабний наступ. Ворог веде масовані обстріли та бомбардування мирних українських міст і сіл. Сили оборони України протистоять російським військам і завдають їм великих втрат. Українські захисники з 24 лютого по 13 травня ліквідували близько 26 тисяч 900 (+250) російських загарбників.