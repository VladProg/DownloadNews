Конкурсна комісія з добору членів ВККС сьогодні відновлює свою роботу та продовжить конкурс.

Про це передає Укрінформ із посиланням на фейсбук комісії.
Відтак зазначається, що офіційне засідання щодо відновлення роботи та продовження конкурсу відбудеться об 11.00 за Київським часом. Трансляція відбуватиметься на офіційному YouTube каналі комісії.

"Для того, щоб пояснити зміни та нагадати умови конкурсу, о 14:00 за Київським часом відбудеться Інформаційно-орієнтаційна сесія для потенційних кандидатів та всіх, хто цікавиться конкурсом. Звертаємось до всіх професійних юридичних організацій - суддів, науковців, адвокатів, прокурорів тощо підтримати нас у цій роботі на благо України завдяки поширенню інформації про продовження конкурсних процедур та залучення кваліфікованих правників до участі у конкурсі на посади членів ВККС", - йдеться у повідомленні.
Конкурсна комісія з добору членів ВККС також закликала своїх партнерів – професійні громадські організації – відновити активну спільну роботу з підвищення обізнаності щодо відбіркової кампанії ВККС, а також щодо перевірки майбутніх кандидатів.
Як раніше повідомляло агентство, 13 липня 2022 року члени Конкурсної комісії проведуть офіційне засідання у Польщі, щоб відновити свою роботу та повідомити про найважливіші зміни у правилах конкурсу: строки, порядок, умови.