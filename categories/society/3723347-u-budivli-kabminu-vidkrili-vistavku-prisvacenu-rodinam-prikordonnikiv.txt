Фотовиставка на тему: "Прикордонники і прикордонниці: сім’я і війна", з нагоди Дня матері та Дня батька, відкрилась у будівлі Кабінету Міністрів України.

Як передає кореспондент Укрінформу участь у відкритті виставки взяли віцепрем’єр-міністерка з питань європейської та євроатлантичної інтеграції Ольга Стефанішина, міністр Кабінету Міністрів Олег Немчінов, голова Державної прикордонної служби Сергій Дейнеко.
“Це унікальна фотовиставка, основна мета якої показати заради чого ми є на фронті - заради дітей. Вони - майбутнє України і заради них і відають життя, зокрема, і прикордонники”, - сказав на відкриття фотовиставки Сергій Дейнеко.






В будівлі Кабміну відкрилась фотовиставка, присвячена родинам прикордонників / Фото: Кирило Чуботін. Укрінформ





































Помічниця голови ДПСУ Олеся Клименко повідомила, що у проєкті взяли участь 10 прикордонниць і 10 прикордонників. “Це 20 історій про страх, сум, розпач, розлуку, і водночас це - 20 історій про боротьбу, безмежну любов, вірність і надію. Їм боліло за своїх дітей, але найбільше боліло за свою країну”, - сказала вона.
За її словами, фотопроєкт приурочений до Дня матері і Дня батька. Кандидатів на участь у ньому добирали командири у військових частинах і підрозділах. Ця фотовиставка буде представлена у більшості регіонів України. ЇЇ вже побачили у місті Хмельницький, у Чернівцях, Черкасах, Одесі, а сьогодні у Києві.
Учасниця проєкту прикордонниця Тетяна розповіла, що у перший день повномасштабної війни залишила дітей, які ще спали, і вирушила на захист країни. Дітей її рідні вивезли у безпечне місце, і 7 довгих місяців жінка не мала змоги їх бачити. Тепер вони разом узяли участь у проєкті. “Ця виставка — біль війни і водночас сімейна радість. На цих фото представлені ті, заради кого ми воюємо — наші діти”, - сказала Тетяна.
У свою чергу, відкриваючи фотовиставку, віцепрем’єр-міністерка з питань європейської та євроатлантичної інтеграції Ольга Стефанішина зауважила, що українці — це миролюбива нація, “ми любимо свої родини, свої міста, свої села, але коли треба ставати на захист, ми стаємо. У кожному прикордоннику та прикордонниці на фото у формі є сталь. Вони борються за свої родини, за наші родини, за можливість робити фото родин без форми”.
Міністр Кабінету Міністрів Олег Немчінов зауважив, що Державна прикордонна служба завжди йшла попереду з серед всього сектору безпеки у питання великої кількості жінок на службі. “Жінки в державній прикордонній службі і у всьому секторі безпеки вони не тільки воїни. Вони і мами, і люблячі дружини. Вони несуть нам ту безпеку, якій ми завдячуємо сьогодні”, - сказав він і зауважив, що навіть після завершення воєнного стану багато хто повернеться до своїх сімей, а прикордонники продовжать нести свою службу. “І дуже хотілось би, що ми це робили лише на східних рубежах, а на заході і півдні - ми були частиною однієї великої європейської сім’ї, охороняючи єдиний кордон Євросоюзу.
Як повідомлялось, День матері в Україні цьогоріч відзначають 14 травня, День батька - 18 червня.