Правоохоронці заблокували масштабний канал обігу коштів між Україною та Російською Федерацією, який функціонував завдяки криптовалютним технологіям і забороненим платіжним системам РФ.

Як передає Укрінформ, про це повідомила Служба безпеки України.
Діяльність підпільних конвертаційних центрів була припинена в чотирьох регіонах країни. Через кожен із цих центрів щомісяця "проходив" понад один мільйон доларів.

Встановлено, що ділки користувалися підсанкційними російськими системами переказів Юmoney, Webmoney і криптовалютою. Вони надавали послуги виводу рубля з території РФ через його конвертування в криптовалюту й обготівковування у гривню.

Основними клієнтами зловмисників були хакери та представники комерційних структур, які проводили з Росією тіньові товаро-обмінні й фінансові операції.
Обготівковування криптовалюти ділки здійснювали у підпільних конвертцентрах, що діяли як пункти обміну валют у Києві, Харкові, Рівному і Сумах.

Під час обшуків за адресами проживання та роботи фігурантів правоохоронці виявили майже 60 млн у гривневому еквіваленті й обладнання, яке було використане в незаконній діяльності.
Одному з учасників оборудки оголошена підозра за ст. 200 (незаконні дії з документами на переказ, платіжними картками та іншими засобами доступу до банківських рахунків, електронними грошима, обладнанням для їх виготовлення) Кримінального кодексу України.
Триває розслідування для встановлення всіх обставин злочину і притягнення до відповідальності інших учасників незаконної діяльності.
Як повідомляв Укрінформ, раніше СБУ викрила нелегальний сервіс, через який росіяни анонімно телефонували в Україну.
Фото: СБУ