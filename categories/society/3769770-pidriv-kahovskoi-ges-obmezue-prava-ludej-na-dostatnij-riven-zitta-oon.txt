Прорив греблі на Каховській ГЕС та російські ракетні атаки на цивільну інфраструктуру, окрім катастрофічних екологічних та екологічних наслідків, серйозно обмежують права людей на достатній життєвий рівень.

Про це заявила голова Моніторингової місії ООН з прав людини в Україні Даніель Белль на презентації нової доповіді щодо ситуації з правами людини в Україні, яка охоплює період з 1 лютого до 31 липня 2023 року, повідомляє Укрінформ.
«Доповідь наголошує на катастрофічних наслідках прориву греблі на Каховській ГЕС. Цей прорив спричинив екологічну катастрофу з катастрофічними наслідками для місцевих громад, що серйозно обмежить права на достатній життєвий рівень та чисте здорове й стале довкілля для десятків тисяч людей», - сказала Белль.
Вона також зазначила, що російські ракетні атаки спричинили масштабні руйнування важливої цивільної інфраструктури. Зокрема, з початку липня щонайменше 25 російських атак пошкодили або зруйнували інфраструктуру експорту зернових культур.
«Ці удари деструктивно впливають на джерела засобів до існування працівників аграрного сектора, а також на права членів сільських фермерських громад», - констатувала голова Місії.
Знищення греблі Каховської гідроелектростанції — воєнний злочин та потенційно акт екоциду, здійснений окупаційними силами Російської Федерації близько 2:50 ночі 6 червня 2023 року під час російського вторгнення в Україну. Найімовірніше, греблю Каховської ГЕС було заміновано та підірвано, що призвело до її знищення.