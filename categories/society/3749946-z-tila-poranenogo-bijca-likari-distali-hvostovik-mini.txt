Українські військові лікарі в одному із прифронтових госпіталів видалили хвостовик міни з тіла пораненого військовослужбовця.

Як передає Укрінформ, про це командування Медичних сил Збройних сил України повідомляє у Фейсбуці.
«При дообстеженні лікарями одного з прифронтових шпиталів у тілі пораненого було виявлено сторонній предмет, контури якого нагадували хвостовик міни», - ідеться у повідомленні.

На місце викликали бригаду саперів, які після дослідження засвідчили, що сторонній предмет можна видалити безпечно.
Лікарі прийняли рішення про оперативне втручання та видалення хвостовика.

Як повідомляє командування Медичних сил ЗСУ, самопочуття пацієнта стабільне, його готують до подальшої медичної евакуації та реабілітації.

Як повідомляв Укрінформ, медики провели операцію з вилучення із серця військовослужбовця кам'яного уламка.
Фото: Командування Медичних сил ЗСУ