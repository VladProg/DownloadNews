У майбутньому в Україні потенційно можуть запровадити видачу електронних повісток через застосунок "Дія".

Про це член Комітету Верховної Ради з питань національної безпеки, оборони та розвідки, представник Президента в парламенті Федір Веніславський розповів у ефірі телемарафону "Єдині новини", повідомляє Укрінформ.
Він підкреслив, що наразі немає технічної можливості запровадити електронні повістки в Україні. Проте Веніславський зазначив: "Я думаю, що потенційно в майбутньому ми до цього маємо прийти, оскільки цифровізацію передбачає максимальне спрощення всіх дій. Паперові повістки точно мають піти в минуле".

Відео: телемарафон "Єдині новини"
Водночас член оборонного парламентського комітету наголосив, що нині це лише певні проєкти, реалізація яких може відбуватися в "не дуже короткостроковій перспективі".
Віце-прем’єр-міністр з інновацій, розвитку освіти, науки та технологій - міністр цифрової трансформації України Михайло Федоров відреагував на повідомлення про повістки у "Дії", завявивши, що послуги немає ані в розробці, ані в планах.


"Коли в інтернеті знову пишуть, що повістки будуть у "Дії". Послуги немає ані в розробці, ані в планах. Зберігайте спокій, всім гарного дня", - написав Федоров у Телеграмі.
Як повідомлялося, у лютому віцепрем'єр-міністр з інновацій, розвитку освіти, науки та технологій – міністр цифрової трансформації України Михайло Федоров заявив, що наразі відомство не працює над механізмом, який передбачає використання "Дії" для вручення повісток військовозобов’язаним.