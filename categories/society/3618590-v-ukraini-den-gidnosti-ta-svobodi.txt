В Україні 21 листопада відзначається День Гідності та Свободи.

Його встановлено згідно з Указом Президента від 13 листопада 2014 року на честь початку цього дня двох знаменних подій у новітній українській історії - Помаранчевої революції 2004 року та Революції Гідності 2013 року, повідомляє Укрінформ.
День Гідності та Свободи став своєрідним наступником свята Дня Свободи, що відзначався на честь Помаранчевої революції з 2005 по 2011 роки 22 листопада, але був скасований.
Саме 21 листопада 2013 року відбулися перші протестні акції української громадськості у відповідь на рішення тодішньої влади щодо припинення курсу на євроінтеграцію та скасування процесу підготовки до підписання Угоди про асоціацію між Україною та Європейським Союзом.
Однак на відміну від подій Помаранчевої революції, цього разу обстоювання гідності та свободи коштувало багатьох життів українських патріотів: 106 людей були вбиті і понад 2 тис. поранені. А навесні 2014 року розпочалася військова агресія росії, яка супроводжувалася окупацією Криму та окремих територій Донецької та Луганської областей.
Генштаб ЗСУ привітав українців з Днем Гідності та Свободи.
"21 листопада ми відзначаємо День Гідності та Свободи – свято, встановлене на знак вшанування патріотизму та мужності громадян, які у 2004 та 2013 роках стали на захист демократичних цінностей і європейського вибору нашого народу", - ідеться в повідомленні Генштабу.
Головнокомандувач Збройних сил України Валерій Залужний закликав українців пам’ятати про ціну свободи.
«Вітаю із Днем Гідності та Свободи! Ціна нашої свободи – висока, пам'ятаймо про це!», - наголосив Залужний.
Голова Верховної Ради Руслан Стефанчук висловив переконання, що Україна, як і у 2004 та 2013 роках, знову відстоїть свої Свободу та Гідність, але на цей раз уже назавжди.
Спікер відзначив, що цей день було встановлено у 2014 році з метою відданя належної шани тим, хто у 2004 та 2013 роках постали на захист гідності та свободи українського народу, що призвело спочатку до Помаранчевої революції, а потім до Революції гідності.

«Дуже важливо розуміти, що в 2004 році український народ постав на захист не конкретного кандидата у президенти, а саме на захист своєї свободи обирати керівника держави, а також на захист своєї гідності, оскільки не захотів мати президентом нав'язану росією двічі судиму людину, яка програла навіть нечесні вибори. Та й у 2014 році український народ постав на захист не тільки європейського вектора розвитку, він захищав свободу обирати собі долю незалежно від думки росії, а і свою гідність, оскільки гідний народ не може допустити знущання влади над своїми дітьми тільки за те, що вони публічно висловили свою незгоду з нею», - заявив Стефанчук у привітанні.
Гідність та свобода вписані в генетичний код українців, наголошує Прем'єр-міністр України Денисм Шмигаль.
«Століттями українська нація доводила, що ніхто не позбавить нас цих якостей. Цю істину підтвердили й доленосні для незалежної України революції та війна з російським загарбником. Агресор може спробувати лишити нас світла чи тепла, спробувати захопити наш дім, нашу землю, але йому не забрати в українців ані Гідність, ані Свободу», - йдеться у привітанні Прем'єр-міністра.
Міністр закордонних справ Дмитро Кулеба зазначив, що слова «гідність» і «свобода» рік тому були головними для українців, а сьогодні вони стали синонімами України для всього світу.
«Україна щодня доводить, що гідність та свобода сильніші за підлість і терор. Згадайте ту зиму на Майдані. Було холодно, темно, страшно. Не лише за себе, а й за майбутнє країни. Але наша віра була сильнішою, і врешті ми перемогли. Ця віра за дев’ять років загартувалася та зміцнилася. Це одна з причин, чому я переконаний, що Україна вистоїть цю зиму та переможе», - наголосив Кулеба.
Цьогоріч День Гідності та Свободи відзначається на тлі повномасштабного вторгнення рф, яке розпочалося 24 лютого. Україна знову бореться за свою свободу та незалежність, захищаючись від агресора.
У Києві 21 листопада відбудеться низка заходів з нагоди Дня Гідності і Свободи. Зокрема, програма передбачає покладання квітів та міжконфесійний молебень, панельну дискусію, на якій будуть присутні учасники трьох мирних революцій, а у галереї мистецтв "Лавра" буде презентована виставка "Війна за ідентичність. Сила опірності культури".