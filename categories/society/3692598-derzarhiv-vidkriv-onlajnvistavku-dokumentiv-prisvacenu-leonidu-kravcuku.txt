Центральний державний архів вищих органів влади та управління України відкрив онлайн-виставку документів до вшанування пам’яті першого Президента незалежної України Леоніда Кравчука.

Про це повідомляє Укрінформ з посиланням на сайт Держархіву.
«З метою гідного вшанування пам’яті видатного державного та політичного діяча, Героя України, Президента України у 1991 – 1994 роках, Голови Верховної Ради України у 1990-1991 роках Кравчука Леоніда Макаровича, ураховуючи його винятковий внесок у здобуття Україною незалежності та її подальшу розбудову та з метою виконання Указу Президента України від 11 травня 2022 року № 330/2022 «Про вшанування пам’яті Л. Кравчука» Центральний державний архів вищих органів влади та управління України підготував виставку архівних документів «Йому випало бути біля державного керма на крутому повороті історії», - йдеться у повідомленні.

Леонід Кравчук відіграв визначальну роль у здобутті Україною самостійності та незалежності. Перебуваючи на посаді голови Верховної Ради України у 1990-1991 роках, Леонід Кравчук 24 серпня 1991 року підписав постанову Верховної Ради та Акт про проголошення Незалежності України.

Фото: Леонід Кравчук via Facebook
Як позапартійний кандидат Леонід Кравчук переміг на перших президентських виборах у незалежній Україні, що відбувалися 1 грудня 1991 року, здобувши перемогу вже у першому турі (19 643 481 голос — 61,59%).

У цей же день відбувався Всеукраїнський референдум щодо проголошення незалежності України. Підтримка українців становила понад 90%.

Фото: TASS / RFE / RL
8 грудня 1991 року як Президент України Леонід Кравчук разом з Борисом Єльциним і Станіславом Шушкевичем підписав Біловезьку Угоду про кінець існування Радянського Союзу.

Фото: RIAN archive / Wikimedia
У 1994 році Кравчук програв президентські вибори Леоніду Кучмі, але залишився у політиці та кілька разів ставав депутатом Верховної Ради України.

До виставки увійшли документи з архівних фондів Адміністрації Президента України та Верховної Ради України. Хронологічні рамки документів виставки охоплюють великий за обсягом та інформаційно насичений період історії України, 1990-1994 роки, і розподілені у чотири розділи. Документи доступні за посиланням.
І. Леонід Кравчук – голова Верховної Ради Української РСР (1990-1991 рр.).

Перші кроки розробки нової Конституції України
На шляху до ринкової економіки
Про право власності на землю
Щодо Договору про Союз Суверенних Держав

II. «До суверенної України». Документальні свідчення (1990-1991 рр).

Питання релігійних відносин
Про стабілізацію суспільно-політичної ситуації в Кримській області
Про передачу підприємств і організацій, що розташовані на території Української РСР у власність республіки
Про проведення на території Української РСР референдуму. 1991 р.
Про реабілітацію жертв політичних репресій на Україні
Про статус і соціальний захист громадян, які постраждали внаслідок Чорнобильської катастрофи
Про структуру державного управління

ІІІ. Леонід Кравчук — народний депутат України (1990 р., 1994 р.).
ІV. Леонід Кравчук – перший Президент незалежної України (1991 — 1994 рр.).

Заснування поста Президента Української РСР
Вибори Президента України. 1991 рік
Документи про вибори Л. М. Кравчука Президентом України
Перші законодавчі акти незалежної України, підписані Президентом України Леонідом Кравчуком
Добірка указів та розпоряджень, підписаних Президентом України Леонідом Кравчуком у 1992-1994 роках

Нагадаємо, Леонід Кравчук помер 10 травня 2022 року у віці 88 років. Церемонія прощання відбулася 17 травня в Українському домі на Хрещатику, після чого першого Президента незалежної України поховали на Байковому цвинтарі.