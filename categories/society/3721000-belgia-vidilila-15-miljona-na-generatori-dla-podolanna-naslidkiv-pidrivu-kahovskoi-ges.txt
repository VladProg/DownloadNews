Уряд Бельгії виділив 1,5 мільйона євро на придбання генераторів через бельгійську команду швидкої допомоги b-fast для подолання наслідків підриву військами РФ Каховської ГЕС.

Як передає Укрінформ, про це повідомляє Міністерство енергетики.
“Ця допомога має важливе значення для українських областей, що постраждали від терористичної атаки ворога на Каховській ГЕС”, - зауважили в міністерстві.
Міністр енергетики України Герман Галущенко подякував уряду Бельгії за оперативне рішення про допомогу Україні. “Додаткове обладнання допоможе енергетикам оперативніше впоратися з наслідками повені, яка сталася через теракт росіян на Каховській ГЕС. Ми дуже цінуємо підтримку партнерів у ці складні для України часи”, - зазначив він.
Як повідомлялося, 8 червня на полях засідання ради міністрів країн Організації економічного співробітництва та розвитку (ОЕСР - OECD) Галущенко і міністр енергетики Бельгії Тіна Ван дер Стратен досягли домовленості про надання Україні бельгійською стороною аварійних генераторів для подолання наслідків повені через підрив Каховської ГЕС.
Загалом з початку повномасштабного вторгнення Бельгія спрямувала до України чотири вантажі гуманітарної допомоги у вигляді обладнання вагою понад 36 тонн.
Як повідомляв Укрінформ, війська РФ вночі 6 червня підірвали греблю Каховської ГЕС. Станція відновленню не підлягає. На Херсонщині тривають рятувальні роботи та евакуація населення з місць затоплення.
Фото: Міненерго