У Міністерстві внутрішніх справ хочуть автоматизувати облік мисливців в Україні – для боротьби із браконьєрством.

Про це в інтерв’ю Укрінформу заявив заступник міністра внутрішніх справ Ігор Бондаренко.
«У нас є ідея, яку обговорюємо з колегами, - для боротьби з браконьєрством будемо автоматизувати облік мисливців», - сказав він.
За його словами, тут мова йде не про паперовий облік у кожному з окремих регіонів, а про централізовану систему обліку, яка буде пов’язана з карткою здобутої дичини, що дасть змогу автоматично контролювати процес.
«Прибуття особи на полювання автоматично фіксуватиметься системою, а ліцензія автоматично відображатиметься. Тоді у держави буде розуміння, скільки і якого звіра, у якому регіоні за сезон полювання здобули мисливці», - поінформував посадовець.
Як повідомлялося, 10 липня заступник міністра внутрішніх справ Ігор Бондаренко заявив, що МВС проводить чітку й послідовну політику для створення системи контролю за обігом зброї.