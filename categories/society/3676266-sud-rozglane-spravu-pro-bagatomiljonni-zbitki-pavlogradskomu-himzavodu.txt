Суд розгляне справу щодо генерального директора Павлоградського хімічного заводу та його спільників за підозрою у заподіянні державі збитків на понад 43 мільйони гривень.

Як передає Укрінформ, про це Спеціалізована антикорупційна прокуратура повідомляє в Телеграмі.
«28 лютого 2023 року прокурор САП за матеріалами досудового розслідування Національного антикорупційного бюро України скерував до суду обвинувальний акт за обвинуваченням генерального директора та комерційного директора ДП «Науково-виробниче об’єднання «Павлоградський хімічний завод», а також директора компаній-посередниць у зловживанні службовим становищем, що завдали державі понад 43,3 млн грн збитків», — йдеться в повідомленні.
Слідство встановило, що обвинувачені організували корупційну схему реалізації вироблених державним підприємством вибухових речовин через підконтрольні компанії-посередниці. Фактичне постачання згаданої продукції здійснювалося без залучення посередників, тобто безпосередньо від заводу до замовників — підприємств гірничодобувної промисловості.
Якщо ж замовники зверталися напряму до заводу, службові особи підприємства їм відмовляли та пропонували звертатися через фірми-посередниці, ціна у яких була завищена на 30% порівняно з цінами закупівлі заводу.
Дії зловмисників кваліфіковані за ч. 2 ст. 364 (зловживання владою або службовим становищем, що спричинило тяжкі наслідки) Кримінального кодексу України.
Їм загрожує до шести років ув'язнення зі штрафом та без права обіймати певні посади чи займатися певною діяльністю терміном до трьох років.
Як повідомляв Укрінформ, на початку лютого Національне антикорупційне бюро України завершило слідство у справі про розтрату майна Житомирського бронетанкового заводу ексдиректором і його заступником.
Фото: slovoidilo.ua