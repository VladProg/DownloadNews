Адвокати бізнесмена Ігоря Коломойського, якому Шевченківський районний суд Києва у справі про шахрайство обрав запобіжний захід — тримання під вартою — планують подати апеляцію, а от вносити заставу в понад 509 мільйонів гривень Коломойський не планує.

Про це передає Укрінформ із посиланням на Радіо Свобода.
«У слідчого судді немає повноважень визначати місце утримання особи. Це визначають органи досудового розслідування. Стаття, яка інкримінується, — 209 — навіть у реєстрі досудових розслідувань не внесена. Внесено лише про висунення обвинувачення», — розповів один з адвокатів бізнесмена Олександр Лисак.
Тим часом інший адвокат Коломойського Олег Пушкар поскаржився на поспіх суду.
«Людина отримує підозру в Дніпрі о 8-9 годині. Об 11:40 захиснику приходить сповіщення, що судове засідання о 14 годині в Києві. Людина не переховується. Засідання можна було перенести на понеділок», — зазначив він.

Як повідомляв Укрінформ, бізнесмену Ігорю Коломойському повідомили про підозру за двома статтями Кримінального кодексу України: ст. 190 (шахрайство); ст. 209 (легалізація (відмивання) майна, одержаного злочинним шляхом).
Встановлено, що впродовж 2013-2020 років він легалізував понад пів мільярда гривень шляхом їх виводу за кордон, використовуючи при цьому інфраструктуру підконтрольних банківських установ. За даними правоохоронців, було створено кредитні зобовʼязання товариства вже безпосередньо перед олігархом та всі подальші перерахування заборгованості цього товариства надходили на особистий рахунок Коломойського. Досудове розслідування за процесуального керівництва Офісу генерального прокурора триває.
Раніше суд повторно арештував та передав до АРМА корпоративні права компанії «Укрнафтобуріння», яка частково раніше належала бізнесмену Ігорю Коломойському та його партнерам.