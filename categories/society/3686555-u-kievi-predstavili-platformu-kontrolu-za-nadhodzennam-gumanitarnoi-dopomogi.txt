У Києві відбулася презентація вебресурсу Aidmonitor.org, який здійснює контроль за наданням та розподілом гуманітарної допомоги.

Презентація відбулася в Укрінформі.
Платформа створена для моніторингу надання, отримання та розподілу гуманітарної допомоги. Центром уваги та зусиль проєкту є потік гуманітарної допомоги з точки виходу до точки призначення.
Ресурс виник у результаті набуття власного досвіду організації волонтерського руху, отримання та розподілу гуманітарної допомоги, організації логістики, у тому числі пов'язаної з перетином державного кордону.
«З початком активної фази війни, у березні, ми створили перший волонтерський штаб. Там приймали гуманітарну допомогу і розподіляли її біженцям. Ми побачили, що ця допомога не має належного обліку. Ми не завжди встигали оформити документи, не завжди допомога надходила за призначенням. Водночас наші іноземні партнери, які надавали цю допомогу, вимагали підтвердження – фотозвітів, відеозвітів, документів. Таким чином ми розробили платформу будучи повністю зануреними у процес», - зазначив волонтер та співзасновник вебресурсу Aid Monitor Андрій Варцаба.

Платформою можуть користуватися юридичні особи публічного та приватного права. Донорами можуть бути організації, незалежно від країни походження, але з урахуванням санкційних обмежень та країни походження капіталу чи донора. Платформа автоматично перевіряє країну походження донора, перевіряє українську юридичну особу на предмет заборгованості перед бюджетом, стан банкрутства чи ліквідації, на предмет судових справ за позовом держави.
Платформа призначена як для великих міжнародних організацій (наприклад, Червоний Хрест чи ООН), так і для невеликих благодійних організацій та волонтерських штабів.
Такі організації можуть зареєструватись або в якості донора, або в якості реципієнта. Донори — це організації первинні надавачі гуманітарної допомоги, а реципієнти — це ті організації, які отримують гуманітарну допомогу від донорів і передають її далі іншим реципієнтам або надають кінцевим бенефіціарам (наприклад, обласні військові адміністрації, ОТГ, НУО, БФ тощо).
Кінцевими бенефіціарами є фізичні особи або група фізичних осіб (наприклад, дитячий садок, школа, будинок для літніх людей тощо), надання яким гуманітарної допомоги не передбачає її персональної роздачі.
Ресурс надає можливості донорам та реципієнтам забезпечити взаємний інформаційний, документарний та товарний обіг у процесі надання та отримання гуманітарної допомоги.
Додатково команда розробила спеціальний мобільний застосунок, який дозволяє сканувати QR-код.
«У момент сканування QR-коду на екрані з’являється документ на гуманітарну допомогу. Отримувач може пересвідчитись, що цей вантаж саме в цих коробках і йде саме до нього», - пояснив Варцаба.
Також він зауважив, що в момент підтвердження отримання реципієнтам допомоги у систему підвішується документ про отримання і створюється баланс усієї гуманітарної допомоги. За його словами, коли людина отримала свою частину, то вона списується із загальної системи, таким чином послідовно роздається вся допомога.
Крім того, співзасновник ресурсу повідомив, що система дозволяє планувати розподіл гуманітарної допомоги по всій території Україні.
«Це інструмент планування та контролю держави. Тобто, держава не втручається в роботу будь-якої благодійної організації, вона просто повинна бути поінформована. Для цього ми передбачили функцію супервайзера. Ми можемо зробити державні органи супервайзерами, і вони будуть бачити, скільки допомоги видано по різних областях», - сказав Варцаба.
Ще однією функцією є можливість подання запиту на потрібну допомогу, тому це ще інструмент комунікації між донорами і реципієнтами.
Волонтерка фонду «Вільні серцем» Катерина Павловська зазначила, що платформа також створює переваги у плані складського управління.

«Ми бачимо, скільки у нас є залишків по складу, скільки допомоги передано, кому передано тощо. Крім того, ми збільшуємо довіру до нас від іноземних донорів, які потім будуть надавати цю допомогу», - сказала вона.
Павловська додала, що програма дає можливість мінімізувати моменти зловживання допомогою, тому що кожен етап контролюється актами, фотографіями, в кожному акті є конкретний телефон особи, якій донор може зателефонувати і дізнатися, чи доїхала гуманітарна допомога.
Наразі на платформі зареєстровано близько 70 учасників.