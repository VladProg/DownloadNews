За сім місяців мешканцям деокупованих територій України виплачено одноразову грошову допомогу на загальну суму 323,7 мільйона гривень.

Про це повідомляє пресслужба Мінреінтеграції, передає Укрінформ.
Як зазначається, виплату здійснено у межах спільного проєкту Міністерства з питань реінтеграції тимчасово окупованих територій, Укрпошти та міжнародних організацій.
«Станом на 23 березня 2023 року допомогу готівкою у розмірі 1200 гривень від Товариства Червоного Хреста України отримали понад 155 тисяч громадян на ДОТ Харківської, Херсонської, Донецької, Луганської та Миколаївської областей», - зазначили у відомстві.
Крім того, за фінансової підтримки Міжнародної організації з міграції виплачено по 2200 гривень допомоги на місяць більш ніж 39 тисячам осіб, які проживають на визволених територіях Харківщини, Херсонщини й Донеччини. Кожна особа отримує такі виплати протягом трьох місяців.
Як повідомлялося, проєкт виплат одноразової грошової допомоги мешканцям деокупованих територій стартував у вересні 2022 року.
Фото: Мінреінтеграції