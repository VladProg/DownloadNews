Гуманітарна місія ООН надавала допомогу за 6 км від Бахмута.

Про це заявила інтерв'ю Українському радіо гуманітарний координатор ООН в Україні Деніз Браун, передає Укрінформ.
"Війна, яку Росія принесла в Україну, - це багато втрачених людських життів. Ми надавали допомогу фактично за 6 км від міста Бахмута. Там живуть дуже визначені українці, вони мені сказали: "Наше життя має тут мету, тому ми залишаємося". Але життя дуже тяжке. Коли будуть травмовані війною люди, зокрема діти, постане потреба, щоб вони відновилися, аби життя продовжувалося", - сказала Браун.
За її словами, план на цей рік передбачає виділення 3,5 млрд доларів для 14 млн людей.
"Ми працюємо над планом на наступний рік, маємо вже інформацію. Я очікую, що буде приблизно такий самий обсяг допомоги для зими. Ми створюємо конкретні плани по областях, особливо біля лінії фронту. Там існує декілька громад, потрібно забезпечити людей зимовим одягом, закрити інші нехарчові позиції. План на цей рік було узгоджено на різних рівнях влади в Україні. Ми не можемо покрити потреби всієї країни, але в областях біля лінії фронту люди мають жити у безпечних теплих умовах",- наголосила гуманітарний координатор ООН.
За її словами, ООН регулярно звітує про цивільні об’єкти, які зазнають обстрілів з боку РФ.
"Я перебувала у селищі Гроза на Харківщині та бачила все на власні очі: кафе і ринок не є військовими об’єктами! Також я була в Ізмаїлі, неподалік від Одеси — там була розбита портова інфраструктура, це ж цивільний об’єкт. Була у соборі в Одесі, куди прилетіла ракета, але ж це церква, а не військовий об’єкт. Я регулярно виїжджаю у місця, де відбуваються такі інциденти, і публічно про це заявляю", - наголосила Браун.
На її переконання, такі публічні заяви дуже важливі для України та ООН. "Ми виїжджаємо на ознайомчі місії, щоб визначити правду", - наголосила Браун.
Вона також прокоментувала заяви Росії проте, що українські військовополонені в таборі в Оленівці нібито були вбиті ракетою HIMARS, випущеною з боку України.
"Ми знаємо, що були не такі обставини і що це зробила РФ. Їй треба поважати міжнародне право і дати нам дозвіл (побувати на місці трагедії - ред.). Поки ми цього не зробимо, маємо лише частину історії того, що відбулося в Оленівці. На сьогодні ще немає справедливості щодо цього випадку", - заявила гуманітарний представник ООН в Україні.
Вона нагадала, що РФ не надала дозволу на ознайомчу місію в Оленівці, а також взагалі місію в Україні. ООН же працює на засадах об'єктивності і нейтральності.
"Наша робота — бути об’єктивними, нейтральними і говорити фактами. Ми захищали факт. Це не моя думка, а думка УВКБ ООН. Факт, що перевірений експертами, тому ми будемо дотримуватися правди. Але це робить нашу роботу дуже складною", сказала Браун.
Вона також зауважила, що представники ООН не мають доступу до територій, що постраждали внаслідок руйнування греблі Каховської ГЕС після водопілля, на яких перебувають російські військові. Водночас Браун висловила переконання, що озвучена на сьогодні сума збитків зростатиме.
"На доступних територіях ми можемо використовувати методологію та оцінити збитки. Тому цифра зросте. Звідки підуть ці гроші, треба ще визначити разом з урядом України, країнами ЄС, іншими інституціями. Але важливо мати конкретну інформацію, як постраждало життя людей, земель, інфраструктура, і тоді почати відновлювати та відбудовувати ці території", - сказала вона.
Браун наголосила, що причина цієї катастрофи — війна, яку принесла Росія.
"Я за тиждень після підриву вже працювала там. Але зараз ми ще не знаємо до кінця обсягу збитків. Ми не можемо провести там ознайомчу місію, як і в Оленівці, щоб отримати більш чітку інформацію. Але станом на зараз ми знаємо причину підриву Каховської дамби — це війна", - заявила вона.
Як повідомлялося, в останньому звіті ООН про права людини в Україні, де йдеться про серію вибухів у ніч на 29 липня 2022 року в колонії біля Оленівки, зазначається, що зафіксовані ушкодження не є характерними для ураження боєприпасами HIMARS.
У ніч проти 29 липня 2022 року РФ скоїла теракт, влаштувавши вибух у бараку виправної колонії в Оленівці, в якому перебували українські військовополонені. Тоді загинули щонайменше 50 захисників Азовсталі.
За даними ОГП, вибух у колонії Оленівки був спричинений застосуванням реактивного термобаричного гранатомета.