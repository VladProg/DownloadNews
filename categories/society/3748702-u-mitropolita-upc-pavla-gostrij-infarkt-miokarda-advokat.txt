У колишнього намісника Києво-Печерської лаври, митрополита підконтрольної Росії Української православної церкви Павла (Лебідя), якого напередодні госпіталізували, діагностували гострий інфаркт міокарда.

Про це повідомив у Телеграмі його адвокат Микита Чекман, передає Укрінформ.
"За офіційною інформацією від закладу охорони здоровʼя, митрополиту Павлу поставлено діагноз гострий інфаркт міокарда", – зазначив він.
Напередодні, 14 серпня, Чекман повідомляв, що митрополита УПЦ (колишній Московський патріархат) Павла госпіталізували до кардіологічного відділення лікарні в Києві та провели оперативне втручання.
Як повідомляв Укрінформ, митрополита УПЦ Павла 7 серпня звільнили з-під варти під заставу у 33 млн грн.
Служба безпеки України оголосила колишньому настоятелю Києво-Печерської лаври підозру у виправдовуванні і запереченні збройної агресії Російської Федерації проти України (ст. 161 Кримінального кодексу), а також порушенні рівноправності громадян залежно від їхньої расової, національної і регіональної належності (ст. 436-2 ККУ).
1 квітня Шевченківський районний суд Києва обрав митрополиту Павлу запобіжний захід у вигляді цілодобового домашнього арешту. У травні домашній арешт продовжили ще на 30 діб.
14 липня суд обрав митрополиту запобіжний захід у вигляді тримання під вартою з можливістю внесення застави в розмірі понад 33 млн грн.