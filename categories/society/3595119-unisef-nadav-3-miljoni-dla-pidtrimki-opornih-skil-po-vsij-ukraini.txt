У межах ініціативи “Спільно до навчання” одна тисяча опорних шкіл по всій Україні отримали від ЮНІСЕФ по три тисячі доларів у гривневому еквіваленті для підтримки безперервного навчання дітей у цьому навчальному році.

Як передає Укрінформ, про це повідомляє Міністерство освіти і науки.
Зазначається, що одноразовий грант має допомогти опорним школам забезпечувати навчальний процес.
Навчальні заклади зможуть використати грошову допомогу на: підтримувальні дрібні ремонтні роботи (фарбування, ремонт і заміна вікон, меблів, електрики, сантехніки тощо); підготовку до зимового періоду (закупівля обігрівачів для школи, ковдр, генераторів, палива; покриття незначних транспортних витрат на забезпечення процесу придбання тощо); придбання навчально-методичних матеріалів (підручників, канцелярського приладдя, обладнання для інтернету, книг для читання, меблів, паперу, чорнил для принтерів для друку навчальних матеріалів, гарнітури, вебкамер, інтерактивних дошок/екранів, матеріалів для дошкільних заходів тощо).
Якщо опорний заклад безпосередньо не потребує підтримки, кошти можуть бути використані для однієї із його філій.
Як повідомлялось, “Спільно до навчання” – ініціатива, започаткована Міносвіти у співпраці з Дитячим фондом ООН (ЮНІСЕФ) в Україні та першою леді Оленою Зеленською для підтримки освітнього процесу у 2022/2023 навчальному році. Вона спрямована на захист прав кожної дитини та створення можливостей безперервного навчання у період війни. У межах ініціативи МОН спільно з ЮНІСЕФ допомагає дітям налаштуватись на освітній процес, поліпшити їхнє фізичне та психічне здоров’я. Передусім ідеться про підтримку Всеукраїнської школи онлайн, тренінги для вчителів, роздавання освітніх комплектів для шкіл, обладнання освітніх просторів.
Фото: Львівська міськрада