Тимчасова слідча комісія Верховної Ради продовжить розслідування у зв'язку з неналежним зберіганням гуманітарної допомоги на складах у Солом’янському районі столиці.

Як повідомляє Укрінформ, про це йдеться в попередньому звіті Тимчасової слідчої комісії ВР з питань розслідування можливих порушень законодавства України у сфері отримання, розподілу, транспортування, зберігання, використання за цільовим призначенням гуманітарної та іншої допомоги, а також неефективного використання державного майна, яке може бути використане для тимчасового розміщення внутрішньо переміщених осіб та забезпечення інших потреб держави,.
Зазначається, що 3 березня відбулося виїзне засідання ТСК щодо обставин виявлення у складських приміщеннях у Солом’янському районі Києва товарів, які за зовнішніми ознаками, маркуванням, способом пакування схожі на гуманітарну допомогу. Тоді було виявлено ознаки можливих порушень щодо зберігання гумдопомоги в особливо великих розмірах.
Члени комісії наголосили на неприпустимості неналежного зберігання гуманітарної допомоги, порушення строків придатності товарів, використання такої допомоги не за цільовим призначенням.
Представники ТСК вказали правоохоронним органам на несвоєчасне реагування на виявлені факти та на те, що заходи реагування та слідчі дії проводилися неналежним чином.
У цьому контексті зауважується, що жодних слідчих дій або заходів реагування з вересня 2022 року, коли правоохоронним органам стало відомо про склад, до проведення виїзного засідання комісії вжито не було. Окрім того, на переконання членів ТСК, правоохоронцями не було проведено жодних дій для встановлення власника гуманітарної допомоги, не вжито заходів щодо встановлення всіх фігурантів, причетних до отримання та незаконного зберігання майна, а також його збереження.
Комісія запропонувала Міністерству оборони спільно з Київською обласною військовою адміністрацією та Київською мінською військовою адміністрацією і правоохоронними органами вжити заходів щодо вилучення товарів із подальшою їх передачею ЗСУ, підрозділам ДСНС тощо.
Наголошується, що тимчасова слідча комісія планує продовжувати розслідування цього факту з метою встановлення всіх обставин отримання, зберігання та розподілу товарів гуманітарної допомоги, виявлених у складських приміщеннях.
Як повідомляв Укрінформ, на складах у Солом’янському районі Києва були заблоковані 350 тонн гумдопомоги, частина продуктів зіпсувалася. Слідчі Головного слідчого управління Національної поліції здійснюють досудове розслідування щодо незаконного поводження із гуманітарною допомогою.
Фото: Нацполіція