Європейський Союз з метою підтримки українських медіа реалізує проєкт на суму 28 мільйонів євро.

Про це сказав тимчасовий повірений у справах Європейського Союзу в Україні Ярослав Тимофєюк під час заходу «Редколегія. Саміт», повідомляється на Телеграм-каналі Медіацентру Україна - Укрінформ.
За словами Тимофєюка, ЄС підтримує українських журналістів у контексті сьогоднішніх викликів, зокрема в питанні особистої безпеки, фінансового виживання та боротьби з маніпуляціями та дезінформацією.

«Зараз у нас проєкт на підтримку українських медіа загальною сумою 28 мільйонів євро, і ще 7 мільйонів євро в процесі підготовки», – сказав він.
У суботу, 16 вересня, проходить конференція для медійників «Редколегія. Саміт», участь у який беруть понад 300 представників загальнонаціональних та регіональних ЗМІ. Це вже третій захід «Редколегії».
«Редколегія» – це найбільший медійний форум України, який об’єднує представників телебачення, преси, радіо і цифрових медіа. Представники індустрії збираються, щоб обговорити проблеми та виклики на ринку і найти шляхи розв'язання, поділитися ідеями щодо нових форматів контенту, розвитку та розширення бізнесу.