В Україні з початку повномасштабної війни з росією загалом вважаються зниклими безвісти 392 дитини.

Про це поінформувала пресслужба Нацполіції України, передає Укрінформ.
«За даними childrenofwar.gov.ua, станом на 22.03.2023 (в Україні вважаються – ред.) зниклими безвісти – 392 дитини, розшуканими – 10626 дітей», - йдеться у повідомленні.
Зазначається, що з початку повномасштабного вторгнення росії в Україну слідчі НПУ розпочали 67 842 кримінальних провадження за фактами вчинення на території України злочинів військовослужбовцями збройних сил російської федерації та їхніми пособниками.

З цієї кількості справ 55 780 були відкриті за ст. 438 Кримінального кодексу України (Порушення законів та звичаїв війни), 9 187– за ст. 110 ККУ (Посягання на територіальну цілісність і недоторканність України), 2 634 – за ст. 111-1 ККУ (Колабораційна діяльність), 144 – за ст. 111 ККУ (Державна зрада), 37 – за ст. 113 ККУ (Диверсія) та ін.
Як повідомлялося, станом на 22 березня росіяни вбили в Україні 464 дитини і ще 936 дітей поранили.