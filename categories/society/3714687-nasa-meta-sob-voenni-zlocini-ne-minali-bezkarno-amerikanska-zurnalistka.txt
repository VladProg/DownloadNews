Американська журналістка, співзасновниця The Reckoning Project Джанін Ді Джованні під час свого виступу на Львівському медіафорумі наголосила, що злочини не мають бути безкарними, і тому фіксація воєнних злочинів дуже важлива.

Про це повідомляє кореспондент Укрінформу.
“Наша мета, щоб злочини не минали безкарно, і тому ми започаткували The Reckoning Project, якому передував сильний гнів. Мій гнів базується на тому, що я бачила багато звірств, які проходять безкарно”, - сказала Джованні.
Вона також зазначила, що люди можуть змінювати свою особистість, мають підробні документи, і тому довгий час їм вдається переховуватися під іншими іменами.
Вона також згадала колишнього лідера боснійських сербів Радована Караджича, який був заарештований 2008 року в Белграді після того, як понад десять років переховувався і навіть вдавав із себе народного цілителя.
Вона також наголосила, що дуже важливо вже зараз збирати докази, адже з часом вони зникають.
“Завжди є свідки, але вони вмирають, і тому треба хапатися за докази”, - наголосила Джанін Ді Джованні.
Вона також розповіла про свій досвід роботи, зокрема, в Сьєрра-Леоне, Чечні, Сирії.
Перед своїм виступом доповідачка також презентувала відео про побачене в Україні, у якому, зокрема, йдеться про депортацію українських дітей до Росії, викрадення, катування, атаки на лікарні та пологові будинки.
Варто зазначити, що Джанін Ді Джованні понад 30 років висвітлює війни.
The Reckoning Project документує воєнні злочини на території України.
Команда записує свідчення жертв усіх типів злочинів, перелічених у Женевських конвенціях. Вони фіксують всі злочини, поки війна триває.
Як повідомляв Укрінформ, у Львові проходить триденний Львівський медіафорум, який стартував 25 травня 2023 року.
Захід зібрав закордонних й українських медіафахівців, дослідників, представників громадського сектору і міжнародних організацій.