П’ятеро протезованих ветеранів вирушили в похід Карпатами, аби зібрати 10 млн грн на потреби ЗСУ.

Як передає Укрінформ, про це у Фейсбуці повідомив ветеран із Житомира Олександр Швецов.
«3 вересня пʼять протезованих ветеранів вирушать у похід Карпатами, щоб зібрати 10 млн грн для своїх побратимів із 30 ОМБр, 95 ОДШБр, 1 танкової в/ч 1815, Луганського та Краматорського прикордонних загонів. Наша мета – зібрати кошти та довести, що, попри поранення, життя продовжується. І ми не втомилися боротися та допомагати побратимам. З кожним зібраним мільйоном ми скидатимемо по кілограму додаткової ваги (пакети з піском), які нестимо у своїх наплічниках», - написав Швецов.
За його словами, за зібрані кошти благодійний фонд Сергія Притули закупить та доставить обладнання за запитом п’яти підрозділів.
Як повідомляв Укрінформ, ветеран Олександр Швецов, який після поранення пересувається на протезі, восени минулого року під час пішого марафону зібрав понад 7 млн грн для Збройних сил.