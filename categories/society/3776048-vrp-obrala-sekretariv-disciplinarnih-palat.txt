Вища рада правосуддя обрала строком на два роки секретарів трьох своїх Дисциплінарних палат.

Про це повідомляє пресслужба ВРП, передає Укрінформ.
“19 жовтня 2023 року Вища рада правосуддя обрала строком на два роки секретарів Дисциплінарних палат: Аллу Котелевець – секретарем Першої Дисциплінарної палати; Романа Маселка – секретарем Другої Дисциплінарної палати; Інну Плахтій – секретарем Третьої Дисциплінарної палати”, - ідеться в повідомленні.
Уточнюється, що дисциплінарні провадження щодо суддів здійснюють Дисциплінарні палати Вищої ради правосуддя.
У ВРП нагадують, що згідно з законодавством Вища рада правосуддя утворює Дисциплінарні палати з числа членів Ради. Кількість Дисциплінарних палат та кількісний склад кожної палати визначаються рішенням ВРП.
Як повідомлялося, 3 серпня Вища рада правосуддя сформувала Дисциплінарні палати. До Першої Дисциплінарної палати ВРП увійшли Юлія Бокова, Тетяна Бондаренко, Алла Котелевець та Микола Мороз.
До складу Другої Дицсиплінарної палати ВРП увійшли Сергій Бурлаков, Роман Маселко, Олексій Мельник, Олена Ковбій та Віталій Саліхов, а до складу Третьої Дисциплінарної палати ВРП - Олег Кандзюба, Дмитро Лук’янов, Інна Плахтій, Ольга Попікова та Олександр Сасевич.