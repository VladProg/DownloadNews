Міністерство захисту довкілля та природних ресурсів розробляє концепцію створення в Україні мережі центрів реабілітації та порятунку тварин.

Про це повідомила пресслужба Міндовкілля у Телеграмі, передає Укрінформ.
“Будівництво центрів реабілітації диких тварин це, по-перше, цивілізований підхід до збереження та допомоги природі. По-друге, це важливий трек в рамках нашого загального бачення відновлення живої природи, яка страждає внаслідок війни. Тому ми вже пропрацьовуємо концепцію створення мережі із 16 таких центрів по всій Україні”, - наголосив міністр захисту довкілля та природних ресурсів Руслан Стрілець.
За інформацією міністерства, один такий центр у національному парку «Черемоський» вже утримує та лікує диких звірів, які потребують реабілітації та у подальшому будуть повернуті у дику природу.
На території парку збудовано три вольєри закритого типу, в яких можуть перебувати як дрібні звірі, так і птахи, а також вольєр для копитних тварин. При будівництві конструкцій за основу взяли досвід польських колег.
Зазначається, що "Черемоський" вже має першого “пацієнта” – місцеві жителі передали на реабілітацію поранену лисицю. Тварина має травму лапки і отримує необхідну допомогу. За науковими рекомендаціями, працівники парку мінімально контактують із лисицею. Після проходження реабілітації спільно з експертами буде вирішено, коли краще її випустити у дику природу.
Надалі у парку планують збудувати допоміжні споруди, щоб розмістити там операційну та бокси для догляду за важкотравмованими тваринами.
Як повідомлялося, до національного Нижньодніпровського природного парку на Херсонщині включать нові території.