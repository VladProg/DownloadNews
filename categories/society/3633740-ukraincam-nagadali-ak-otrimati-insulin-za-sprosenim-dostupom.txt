В Україні за програмою реімбурсації інсуліни отримують понад 215 тисяч громадян.

Про це у Фейсбуці повідомляє Національна служба здоров'я, передає Укрінформ.
"215 660 українців отримують інсуліни за програмою реімбурсації. Препарати відпускаються безоплатно або з незначною доплатою. З усіх відпущених інсулінів 64% – безоплатні", - йдеться у повідомленні.

У НСЗУ нагадують, що на час воєнного стану доступ до інсулінів максимально спрощено.
Якщо людина переїхала або з лікарем, з яким підписана декларація, немає зв’язку, вона може звернутися по рецепт до будь-якого іншого лікаря первинки. При цьому укладати нову декларацію не обов’язково. Щоб отримати рецепт на інсуліни у сімейного лікаря, необхідно мати складений ендокринологом план лікування.
На час війни крім е-рецепта також дійсний паперовий. Якщо у лікаря немає доступу до Електронної системи охорони здоров’я, він випише паперовий рецепт. У рецепті на інсулін лікар може не зазначати торгові назви препаратів, а замість цього вказувати дані, виходячи з їх класифікації.