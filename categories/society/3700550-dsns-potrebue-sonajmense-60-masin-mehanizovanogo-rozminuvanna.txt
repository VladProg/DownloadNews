Державна служба з надзвичайних ситуацій потребує до 60 машин механізованого розмінування на початковому етапі процесу знешкодження вибухонебезпечних предметів.

Про це у коментарі Укрінформу заявив голова ДСНС Сергій Крук.
“Машини механізованого розмінування для нас є надзвичайно важливими і потрібними - це спрощує процедуру розмінування, прискорює цей процес і убезпечує наших рятувальників. Їх нам треба на початковому етапі від 50 до 60”, - сказав він.
За словами Крука, ДСНС співпрацює з фондом Говарда Баффета. Голова Держслужби зазначив, що американський інвестор підтримує українських рятувальників і допомагає їм, і не тільки машинами механізованого розмінування.
“Але якщо говорити щодо цих машин, які нам передають від фонду Баффета, то раніше було передано уже 2 такі машини, і вони працюють на території Херсонської області. Буквально нещодавно прибули ще дві машини механізованого розмінування, які також надав цей фонд”, - додав Крук.

За його даними, ДСНС очікує у найближчий період ще чотири, які будуть працювати у рятувальній службі. “Ми паралельно, відповідно, проводимо навчання людей на цих машинах”, - зазначив Крук.
У Міністерстві економіки України запропонували Японії розглянути питання організації кооперації японських і українських виробників техніки для розмінування.
“Хочу запропонувати, якщо є така можливість, за допомогою посольства Японії організувати виробничу кооперацію між японськими і українськими виробниками спеціальної техніки (для розмінування — ред.)”, - зазначив заступник міністра економіки Ігор Фоменко під час церемонії передачі рятувальникам гумдопомоги на Київщині.
За його словами, у міністерстві розглядають три напрямки застосування такої техніки: важка техніка для безпосередньо розмінування, техніка для транспортування вибухонебезпечних предметів і техніка, пов'язана з перевезенням саперів тощо.
“Ми розуміємо, що продукція військова, подвійного призначення, що є окремі обмеження, зокрема, політична складова. Тому українські підприємці і бізнес готові долучатися, щоб разом цю задачу виконувати”, - сказав він.
Фоменко запропонував спочатку провести онлайн-конференцію з японськими виробниками та із залученням Федерації роботодавців і керівництва підприємств, щоб почати відпрацьовувати вже на практичному рівні можливість цієї виробничої кооперації.
Зі свого боку посол Японії в Україні Мацуда Кунінорі заявив, що потрібно подумати, як Україна та Японія можуть співпрацювати і розробляти якесь нове обладнання для розмінування.
За словами дипломата, зараз дуже багато уваги повинно приділятися розмінуванню сільськогосподарських територій. “Бо те, що стосується агрокультурного виробництва, то Україна займає місце у десятці у світі”, - зазначив він.
Як повідомляв Укрінформ, фонд Говарда Баффета передав для потреб піротехнічних підрозділів ДСНС 12 пікапів, металодетектори та мінно-пошукових собак.
Фото: ДСНС