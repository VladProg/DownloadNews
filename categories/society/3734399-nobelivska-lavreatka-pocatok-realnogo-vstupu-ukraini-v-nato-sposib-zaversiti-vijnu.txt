Початок реального вступу України в НАТО є способом завершити війну, а не розширити її.

Про це заявила Нобелівська лавреатка миру Олександра Матвійчук у Фейсбуці, передає Укрінформ.
«Доки Україна залишається вразливою, то уся система євроатлантичної безпеки лишається вразливою», - констатувала Матвійчук.
Матвійчук зауважила, що замість членства в НАТО окремі політики говорять про «якісь безпекові запевнення, які насправді і близько не можуть прирівнятись до 5-ї статті Вашингтонського договору НАТО».
Нобелівська лавреатка переконана, що Україна заслуговує бути в НАТО, адже поділяє цінності свободи і демократії та готова їх захищати.
За її словами, Україна буде не просто бенефеціаром, а потужним контрибутором у безпеку Альянсу, і це «не обіцянки, це факт, який доведений на полі бою. Україна зробить НАТО сильнішим».
«Початок реального вступу України до НАТО – це спосіб завершити війну, а не її розширити. Бо «стратегічна невизначеність» постійно слугуватиме причиною для Росії продовжувати атакувати Україну», - акцентувала Матвійчук.
Вона підкреслила, що люди в Україні чекають від саміту у Вільнюсі конкретних результатів.
«Минув час для запевнень, що двері до НАТО відкриті. Потрібно трансформувати їх у рішення, які дозволяють розпочати процес вступу України до НАТО» - додала нобелівська лавреатка.
Окрім того, Матвійчук заявила, що Росія завжди діяла проактивно та використовувала війни і окупацію чужих територій як fait accompli (подія, яку неможливо змінити – ред.), тим самим створювала нову реальність та змушувала міжнародну спільноту із нею рахуватися.
«Демократичні країни, які беруть участь в НАТО, мають нарешті перехопити ініціативу, щоб почати управляти цим процесом. Ми надто довго сприймали безпеку як даність. Потрібно взяти відповідальність за наше спільне майбутнє», - підсумувала Нобелівська лауреатка миру.
Як повідомлялося, Президент Володимир Зеленський розкритикував країни НАТО за нерішучість у питанні вступу України в Альянс. Він заявив, що безпрецедентно й абсурдно, коли немає жодних часових рамок і для запрошення, і для членства України, а натомість додається "якесь дивне формулювання про умови" навіть для запрошення.