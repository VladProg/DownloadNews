Працівники Державного бюро розслідувань і Нацполіції викрили розгалужену мережу наркоторговців, які заробляли пів мільйона доларів щороку.

Як передає Укрінформ, про це повідомило ДБР у Телеграмі.
“Працівники ДБР провели понад 50 обшуків у різних регіонах України. Вже затримано 10 учасників групи серед яких організатори, хіміки-виконавці та інші спеціалісти, а також керівник одного із підрозділів обласного правоохоронного органу, який входив до злочинної організації та прикривав її діяльність”, - йдеться у повідомленні.

У ході слідчих дій виявили понад 10 кілограмів готового "зілля" та 2 лабораторії в спеціально обладнаних прихованих приміщеннях, замаскованих під фермерські господарства. Також правоохоронці вилучили кошти, зброю, приладдя для забезпечення діяльності лабораторій.
Як зазначається, річний обсяг вирощеної високотехнологічним методом гідропоніки коноплі становив понад 1 тис. кг. Чистий прибуток ділків складав понад $500 тис.
Зловмисники організували роботу низки нарколабораторій на території декількох областей, серед них: Черкаська, Дніпропетровська, Кіровоградська, Київська, Полтавська та Харківська.
Для легалізації доходів організатор та спільники скуповували рухоме та нерухоме майно. За даними слідства, їх діяльність «прикривали» працівники правоохоронних органів.
Як повідомляв Укрінформ, СБУ з колегами із ЄС перекрила масштабний канал контрабанди важких наркотиків з Ірану.