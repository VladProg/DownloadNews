Національний заповідник "Києво-Печерська лавра" розриває договір про оренду з УПЦ МП.

Про це йдеться у повідомленні Києво-Печерської лаври, передає Укрінформ.
"Між Національним заповідником «Києво-Печерська лавра» ... та Свято-Успенською Києво-Печерською лаврою (Чоловічий монастир) Української православної церкви ... укладено Договір № 2 від 19 липня 2013 року про безоплатне користування релігійною організацією культовими будівлями та іншим майном, що є державною власністю", - йдеться у повідомленні.
Як зазначається, заповідник попереджає про розірвання договору з 29 березня 2023 року на підставі висновків міжвідомчої робочої групи й листа Міністерства культури та інформаційної політики від 9 березня.
У Лаврі просять УПЦ (МП) до 14 березня надати список представників від монастиря у кількості двох – трьох осіб "для включення до складу комісії з приймання-передачі державного майна, що буде утворена за наказом органу управління державною установою".
Як повідомлялося, наприкінці 2022 року заповідник «Києво-Печерська лавра» поінформував УПЦ (МП), що з 1 січня не продовжує з нею договір користування Успенським собором та Трапезною церквою.
5 січня міністр культури та інформаційної політики Олександр Ткаченко повідомив, що за результатами роботи спеціальної комісії ухвалено рішення про передачу державі Успенського собору і Трапезної церкви.
Ткаченко також заявляв, що держава, відповідно до законодавства, не передаватиме безплатно своє майно у довгострокове користування релігійним організаціям.