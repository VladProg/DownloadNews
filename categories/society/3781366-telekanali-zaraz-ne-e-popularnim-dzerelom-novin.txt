Телевізійні канали втрачають свою популярність як джерело новин серед українців.

Про це повідомила заступниця директора Internews в Україні Оксана Майдан на пресконференції в Укрінформі, презентуючи результати дослідження «Українські медіа: ставлення та довіра у 2023 році».

«Опитування продемонструвало продовження тенденції до зниження споживання новин через телебачення, тобто телеканали втрачають свою популярність як джерело новин», - зазначила вона.

За словами Майдан, якщо у 2015 році 85% українців дивилися новини по телевізору, то у 2023 році ця частина скоротилася до 30%.

У цьому контексті експертка зауважила, що 80% респондентів знають про телемарафон «Єдині новини», але молодь, як правило, не використовує його для отримання новин та інформації.

Проте 55% опитаних українців сказали, що дивляться телемарафон принаймні раз на місяць.
Своєю чергою 65% вважають, що телемарафон має продовжуватися.

«Учасники фокус-груп, які дивилися його, сказали, що вони вважають його більш позитивним на тлі негативного інформаційного середовища щодо новин про війну. Саме через це певні групи не довіряють марафону, зокрема, мешканці тимчасово окупованих територій, ті, хто проживає у зонах, найбільш постраждалих від війни, а також військовослужбовці», - додала заступниця директора Internews в Україні.

Дослідження «Українські медіа, ставлення та довіра у 2023 році» проведено дослідницькою компанією InMind на замовлення міжнародної неприбуткової організації Internews, що реалізує «Медійну програму в Україні» за фінансової підтримки Агентства США з міжнародного розвитку (USAID).
Було використано метод особистого інтерв’ю. Цільовою аудиторію опитування були чоловіки та жінки віком від 18 до 65 років. Загальна вибірка склала 3250 осіб, а репрезентативна частина - 1534 особи.