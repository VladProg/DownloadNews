Організація «Репортери без кордонів» висловила невдоволення щодо запровадження з кінця березня заборони на відвідання представниками ЗМІ 52 прифронтових міст і сіл на сході України.

Про це йдеться у заяві на сайті організації, передає Укрінформ.
«Ми вважаємо, що нові заходи є надмірними. Вони роблять інформування з фронту практично неможливими», - заявив виконавчий директор «Репортерів без кордонів» Крістіан Мір.
Як зазначається, військові регіональні командування поділили район бойових дій на зони - "червону", "жовту" та "зелену". Представникам ЗМІ заборонений вхід у "червону зону". У "жовтій зоні" репортерам дозволено перебувати лише в супроводі пресофіцера або іншої особи, визначеної військовими. Робота в "зеленій зоні" дозволена без обмежень.
Крім того, військові запроваджують нові прескарти для працівників ЗМІ в зоні бойових дій. Ці акредитації дійсні протягом шести місяців, а потім мають бути оновлені. У разі порушення нових правил працівники ЗМІ можуть бути позбавлені акредитації або її можуть тимчасово припинити.
Речниця пресцентру Оперативного командування «Південь» Наталія Гуменюк запевнила, що нові правила не спрямовані на перешкоджання роботі журналістів.
Як повідомлялось, нові умови організації роботи представників медіа в районах ведення бойових дій набули чинності згідно зі змінами до наказу Головнокомандувача Збройних сил України № 73 від 03.03.2022 року «Про організацію взаємодії між Збройними силами України, іншими складовими Сил оборони та представниками засобів масової інформації на час дії правового режиму воєнного стану». Відповідно до них передбачене визначення «червоної», «жовтої» та «зеленої» зон для перебування представників ЗМІ. Рішення про поділ на зони ухвалюють командувачі оперативно-стратегічних угруповань терміном на тиждень, тому щотижня зонування може змінюватися.
У листопаді 2022 року шість українських та іноземних ЗМІ втратили акредитацію через репортажі з деокупованого Херсона без дозволу місцевого командування. Згодом їм повернули акредитації.