За час протидії російській агресії майже 2,2 тисячі прикордонників відзначені державними нагородами, із них 11 удостоєні звання Героя України.

На цьому наголосив Президент Володимир Зеленський під час заходів з нагоди Дня прикордонника, повідомляє Укрінформ із посиланням на пресслужбу глави держави.






Участь Президента Володимира Зеленського у заходах із нагоди Дня прикордонника / Фото: ОПУ


























































Зеленський наголосив, що для нього честь вітати прикордонників із професійним святом
"Оцінюючи те, як міцно ви захищаєте нашу державу, можна лише дякувати вам, героям, воїнам-прикордонникам", – наголосив Зеленський.
Президент відзначив силу, з якою підрозділи прикордонних військ боронять сьогодні у найжорстокіших боях Бахмут, Авдіївку, Марʼїнку, інші міста і села Донбасу, рішучість, із якою прикордонники у складі Сил оборони визволяли Київщину, Харківщину, Херсонщину та північні регіони України.
Він нагадав, що за час оборони від російської агресії 2193 прикордонники відзначені державними нагородами.
«Кожна така нагорода – це історія особистого подвигу нашого воїна та історія порятунку всієї нашої держави, всієї України. Бо незалежність України – це не якась абстракція, а той цілком конкретний результат, який усі, хто воює заради України, здобувають для неї. На жаль, і ціною власного життя», – підкреслив Президент.
Водночас він наголосив, що 11 воїнам-прикордонникам присвоєні звання Герой України, дев'ятеро з них удостоєні цього найбільшого звання посмертно. Зокрема, це старший лейтенант В’ячеслав Семенов, майор Георгій Стрелков, підполковник Ігор Дашко, полковник Роман Гах, полковник Віталій Кучерявий, полковник Євгеній Пікус, полковник Юрій Юрчик, генерал-майор Ігор Момот. Глава держави наголосив, що Україна завжди пам’ятатиме всіх українських воїнів, які віддали свої життя заради неї.
Присутні вшанували хвилиною мовчання пам’ять полеглих воїнів.
Президент вручив прикордонникам державні нагороди: ордени «За мужність» ІІІ ступеня, медалі «За військову службу Україні», «За бездоганну службу» ІІІ ступеня, «Захиснику Вітчизни».
Він також присвоїв військові звання та вручив погони генерал-майора начальнику Східного регіонального управління Державної прикордонної служби Валерію Вавринюку, погони бригадного генерала – першому заступнику начальника Південного регіонального управління ДПСУ – начальнику штабу Олександру Рибаку, погони бригадного генерала медичної служби – начальнику управління охорони здоров’я Адміністрації ДПСУ Михайлу Карнауху.
Крім того, Глава держави вручив стрічки почесної відзнаки «За мужність та відвагу» п’яти прикордонним загонам ДПСУ.
Після церемонії Зеленський ознайомився із сучасними зразками бойової спеціальної техніки та зброї, які перебувають на озброєнні прикордонників.
Як повідомлялося, 30 квітня в Україні відзначають День прикордонника.
Фото: president.gov.ua