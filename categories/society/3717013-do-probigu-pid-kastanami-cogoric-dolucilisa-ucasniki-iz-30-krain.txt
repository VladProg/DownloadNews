У "Пробігу під каштанами" цьогоріч реєструвалися українці та громадяни із 30 країн світу.

Про це під час оголошення результатів ювілейного, тридцятого, "Пробігу під каштанами" у Центрі дитячої кардіології та кардіохірургії МОЗ України повідомила ініціаторка та організаторка події Ірина Кузнєцова, передає кореспондент Укрінформу.
"На "Пробіг під каштанами" реєструвалися українці та громадяни із 30 країн світу. Відбулися старти у Словенії, Австрії, Німеччині, Франції, Нідерландах, Фінляндії, Великій Британії, Ірландії, Литві, Балі, Ізраїлі, на о. Крит, у Бельгії, Чеській республіці, Румунії, Швеції, Іспанії, Італії, США, Канаді, Індонезії, Польщі, Швейцарії, Грузії, ОАЕ, Норвегії, Японії та інших", – сказала вона.
Всього цього року до події долучилося 7335 учасників. Серед них – 121 корпоративна команда, найчисленніша із них – "Команда небайдужих" компанії Укргазвидобування – налічує 650 учасників.
Укрінформ був інформаційним партнером заходу. Гендиректор Олександр Харченко брав участь у команді амбасадорів. Журналісти та фотокореспонденти Укрінформу також долучилися до пробігу.
30-й "Пробіг під каштанами" проходив в онлайн-форматі із гаслом "Пробіг там – де ти". Онлайн-участь передбачала можливість пробігти символічні 5 км у будь-яких безпечних місцях України та світу, масового старту на єдиній локації організатори не оголошували з міркувань безпеки.
Незважаючи на обставини, "Пробіг під каштанами" відбувся у понад 30 містах та селищах України. Зареєстровані учасники бігли в Лубнах, Львові, Броварах, Полтаві, Чернівцях, Дніпрі, Вишгороді, Боярці, Глевасі, Ладижині, Одесі, Ірпені, Бучі, Обухові, Дружківці, Покровську, Вільнянську, Райгородку, Слов'янську, Тернополі, Івано-Франківську, Черкасах, Запоріжжі, Вінниці, Южноукраїнську, Павлограді та в інших населених пунктах країни.
"Тридцятий "Пробіг під каштанами" став знаковим – українці вкотре продемонстрували свою незламність. Кияни реєструвалися і бігли попри регулярні нічні атаки з повітря, українці в світі нагадували про Україну, вийшовши на пробіжку з прапорами та українською символікою. Військові бігли з нами і реєструвалися навіть з гарячих точок. А 121 зареєстрована команда – цей результат свідчить про те, що українці прагнуть до об’єднання заради спільних цінностей", – підкреслила Кузнєцова.
Вона зазначила, що 31-й "Пробіг під каштанами" відбудеться 26 травня 2024 року.
"І ми віримо, що його старт буде оголошено в центрі вільної незламної столиці України – як про це й мріють тисячі учасників!" – наголосила організаторка проєкту.
Як повідомлялося, у День Києва, 28 травня, провели традиційний щорічний "Пробіг під каштанами". Цього року він став ювілейним – тридцятим.
Фото: Embassy of Ukraine in the Republic of Slovenia