Кіберфахівці Служби безпеки України виявили та заблокували спроби російських спецслужб зламати електронні системи українських телеканалів.

Як передає Укрінформ, про це СБУ повідомляє у Телеграмі.
«Напередодні Дня Конституції ворог хотів використати ресурси, які беруть участь у національному телемарафоні, для власних деструктивних інформаційних операцій», - ідеться в повідомленні.

За даними СБУ, ворожі хакери намагалися отримати доступ до відеопотоку прямої трансляції, стрічки новин прямого ефіру та до окремих комп’ютерів співробітників телеканалів, на яких ведеться робота з контентом.
Завдяки своєчасному виявленню та заходам, які вжила СБУ, наразі таким несанкціонованим діям вдалося запобігти.
«Однак подібні спроби можуть повторюватися. Адже кібератаки є частиною цілеспрямованих зусиль рф для впливу на український інформпростір, поширення фейків і ведення гібридної війни», - зазначили у СБУ.
Як повідомляв Укрінформ, на вимогу СБУ заблоковані майже 500 проросійських Youtube-каналів з фейками про «біолабораторії» та радіокерованих гусей, що мали більш як 15 млн підписників.