В Україні за перші шість місяців нинішнього року одружилися майже 104 тисячі пар та було зареєстровано 7,6 тис. розлучень.

Як передає Укрінформ, про це повідомляє в Телеграмі Міністерство юстиції.
"Майже вдвічі менше розлучень та ще більше шлюбів, ніж минулого року, було зареєстровано за І півріччя 2022 року. Так, органами державної реєстрації актів цивільного стану в І півріччі 2022 року складено 103 903 актових записів про шлюб і 7 632 – про розірвання шлюбу", – ідеться в повідомленні.
За даними Мін'юсту, за такий самий період 2021 року були зареєстровані 85 960 шлюбів та 13 153 розлучень.
Як повідомляв Укрінформ, у квітні Мін’юст спростив реєстрацію шлюбу в умовах воєнного стану, завдяки чому подати заявку й офіційно оформити шлюбні відносини можна за день.