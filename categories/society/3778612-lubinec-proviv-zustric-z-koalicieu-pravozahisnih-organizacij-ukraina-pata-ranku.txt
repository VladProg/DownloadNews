Уповноважений ВР із прав людини Дмитро Лубінець зустрівся з Коаліцією правозахисних організацій "Україна. П’ята ранку", де обговорив питання цивільних заручників, депортованих дітей, військовополонених та безвісти зниклих.

Як передає Укрінформ, про це уповноважений Верховної Ради з прав людини повідомив у Телеграмі.
"Темами обговорень на зустрічі були питання цивільних заручників, депортованих дітей, військовополонених та безвісти зниклих за особливих обставин. По кожній із тем висвітлили певні недоліки, які потребують доопрацювань від держави. Обговорили можливі подальші кроки для вдосконалення процедурних механізмів", - написав він.
Також омбудсман повідомив Коаліції "про розвиток можливої співпраці з представниками Держави Катар у поверненні наших людей".
Водночас Лубінець розповів про реалізацію пункту 4 Формули Миру Президента України Володимира Зеленського, метою якого є повернення всіх українських заручників і військовополонених на рідну землю.
"Поділився інформацією про складність повернень, бо ворог не дотримується домовленостей і може змінити умови у будь-який час. Наголосив, що у кожному поверненні заважає публічність прізвищ, тому вкотре закликав не озвучувати публічно імена тих, хто перебуває у заручниках чи полоні", - зауважив омбудсман.
Він також подякував представникам громадськості за їхню діяльність та наголосив, що спільними зусиллями можна досягнути кращих результатів у питанні повернення всіх наших людей. Він закликав українське суспільство бути єдиними і терплячими, щоб протистояти ворожим провокаціям. Також запевнив, що всіх повернуть до України.
Як повідомлялося, Коаліція правозахисних організацій «Україна. П’ята ранку» була створена 24-го лютого 2022 року задля фіксації всіх воєнних злочинів та злочинів проти людяності, вчинених під час російської збройної агресії в Україні. Також складовою їх діяльності є передача зібраної інформації до відповідних органів.
Фото: Дмитро Лубінець / Телеграм