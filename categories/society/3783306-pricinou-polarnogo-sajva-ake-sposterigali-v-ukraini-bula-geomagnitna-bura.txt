Причиною полярного сяйва, яке спостерігали напередодні в Україні, стала потужна геомагнітна буря.

Як передає Укрінформ, про це у Фейсбуці повідомив Головний центр спеціального контролю.
«У неділю, 5 листопада 2023 року, засобами ГЦСК зафіксовано геомагнітний шторм, що почався близько 12:01 (за київським часом) і досяг максимального рівня G3 Кр7 близько 20:40 (за київським часом). Потужна геомагнітна буря пов'язана з бомбардуванням нашої планети викидом корональної маси, що стався на Сонці кілька днів тому. Це спричинило полярне сяйво, яке спостерігали в Україні та у багатьох країнах Північної півкулі», - йдеться у повідомленні.

Зазначається, що світіння (люмінесценція) верхніх шарів атмосфери планети виникає внаслідок взаємодії її магнітосфери із зарядженими частинками сонячного вітру. Зазвичай полярні сяйва спостерігають на високих широтах обох півкуль навколо магнітних полюсів Землі.
У Головному центрі спецконтролю додали, що така геомагнітна буря може призвести до проблем з контролем напруги, із зарядкою та відстеженням поверхні. Зокрема це призводить до того, що супутникова навігація погіршується на кілька годин та порушується низькочастотна радіонавігація.






Сяйво "Аврора" в небі над Україною / Фото: соцмережі




























Там зауважили, що упродовж дня геомагнітна обстановка має прийти до норми.
Як повідомили у Центральній геофізичній обсерваторії імені Бориса Срезневського, Північне сяйво "Аврора" над Україною стало наслідком коронального викиду на Сонці.
“5 листопада 2023 року над Україною відбулося рідкісне в наших широтах природне явище – північне сяйво (Aurora Borealis) або простіше "Аврора". Під час магнітних бур на Сонці зростає магнітна активність і планети Земля, що призводить до інтенсифікації полярного сяйва і поширення його у непритаманні для нього широти”, - йдеться у повідомленні.

Зазначається, що 31 жовтня на Сонці стався корональний викид маси у космічний простір, який досяг Землі, внаслідок чого полярне сяйво спостерігалося й над Україною.
Як повідомлялося, ввечері 5 листопада у різних куточках України спостерігали полярне сяйво.