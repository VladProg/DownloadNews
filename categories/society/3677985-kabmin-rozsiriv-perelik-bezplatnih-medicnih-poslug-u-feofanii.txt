Кабінет Міністрів своєю постановою продовжив термін дії пілотного проєкту щодо долучення клінічної лікарні «Феофанія» до надання допомоги за Програмою медичних гарантій.

Про це за підсумками засідання уряду повідомляє Міністерство охорони здоров'я, передає Укрінформ.
Згідно з рішенням Кабміну, у 2023 році лікарня надаватиме пацієнтам безоплатні послуги за трьома пакетами Програми медичних гарантій.
«Рік тому, рішенням уряду, на виконання Указу Президента ми відкрили клінічну лікарню «Феофанія» для кожного пацієнта з інсультом та інфарктом. За рік цей пілотний проєкт показав хороші результати. Тому сьогодні до переліку безоплатних послуг, які доступні пацієнту за Програмою медгарантій, ми додаємо ще радіологічне лікування та супровід пацієнтів з онкологічними захворюваннями в стаціонарних та амбулаторних умовах», – розповів міністр охорони здоров'я Віктор Ляшко.
Він зазначив, що завдяки цьому у 2023 році медзаклад зможе надавати якісну та безоплатну допомогу ще більшій кількості пацієнтів
У МОЗ наголосили, що «Феофанія» має потужну матеріально-технічну базу, яка дозволяє застосовувати новітні методи лікування.
Як повідомлялося, у грудні 2021 року уряд підтримав пілотний проєкт, згідно з яким клінічна лікарня «Феофанія» долучалася до програми медичних гарантій як надавач послуг при гострому мозковому інсульті та при гострому інфаркті міокарда.