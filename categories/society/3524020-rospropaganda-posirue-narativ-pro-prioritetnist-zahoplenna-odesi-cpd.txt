кремлівські пропагандисти поширюють наратив про пріоритетність значення для росії Одеси та необхідність відрізати Україні доступ до моря.

Як передає Укрінформ, про це Центр протидії дезінформації при Раді національної безпеки і оборони України повідомляє в Телеграмі.
Так, у державній думі російської федерації заявили, що Одеса для рф сьогодні важливіша за Київ. Пропагандисти наполягають, що Україну потрібно зробити повністю сухопутною та відрізати їй доступ до моря.
Як зауважили в ЦПД, однією із причин для подібних заяв є те, що росія боїться базування військово-морських сил колективного Заходу в майбутньому. Таким чином, пропагандисти підкріплюють дезінформаційну кампанію, що насправді росія воює з НАТО, а Збройні сили України – лише проксі-армія.
Другою причиною є розуміння кремлем, що Київ вони взяти не змогли і не зможуть через хороше укріплення столиці України.
У Центрі протидії дезінформації попереджають, що подібні провокації російських загарбників, імовірно, й надалі з'являтимуться в медіапросторі для дестабілізації суспільства та як обґрунтування ракетних обстрілів.
Як повідомляв Укрінформ, від початку повномасштабного вторгнення та після провалу планів загарбати схід України до 9 травня російська федерація змінила тактику, зокрема й інформаційну. Для применшення ганьби від поразки роспропаганда почала представляти війну як збройне протистояння росії з усіма країнами Європейського Союзу та НАТО.