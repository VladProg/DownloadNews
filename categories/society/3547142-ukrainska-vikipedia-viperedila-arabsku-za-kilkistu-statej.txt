За липень в українському розділі Вікіпедії редактори створили понад 17 тис. статей. Це дозволило йому посісти 16-те місце серед 328 мовних розділів онлайн-енциклопедії.

Як передає Укрінформ, про це повідомляє Вікімедіа Україна.
"Наприкінці липня поточного року українська Вікіпедія обігнала арабську та посіла 16-те місце за кількістю статей серед 328 мовних розділів онлайн-енциклопедії. Станом на 8 серпня відрив становить 2738 статей", - ідеться у повідомленні.
Український розділ Вікіпедії існує з січня 2004 року, арабський було створено раніше - у вересні 2001-го.

Загалом в українському розділі енциклопедії зареєстровано майже 640 тис. користувачів. У арабському їх учетверо більше - понад 2 млн 280 тис. Попри це в українській Вікіпедії майже вдвічі більше адміністраторів - 49 (26 в арабській).
"За минулий місяць в арабському розділі редактори та редакторки створили 6604 статті, в українському - 17 175. Саме ця різниця і дозволила українській Вікіпедії вирватися вперед", - підкреслили у Вікімедіа Україна.
Як повідомляв Укрінформ, в англомовній Вікіпедії Одесу стали називати відповідно до української транслітерації.