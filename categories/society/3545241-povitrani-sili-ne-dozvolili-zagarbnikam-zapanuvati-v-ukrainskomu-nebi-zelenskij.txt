Повітряні сили Збройних сил України не дозволили російським загарбникам запанувати в українському небі.

Як передає Укрінформ, про це Президент Володимир Зеленський зазначив у вітанні з нагоди Дня Повітряних сил.
«Шановні воїни Повітряних сил! Дорогі ветерани! Вітаю вас із Днем Повітряних сил Збройних сил України. Це свято воїнів, які вдень і вночі, у складних умовах бойової обстановки боронять повітряний простір нашої держави, уміло відбивають постійні ракетні й авіаційні удари підступного ворога, мужньо ведуть повітряні бої з російськими загарбниками та завдають їм нищівного ураження з повітря», - заявив Зеленський.
Як він зауважив, завдяки професійним діям особового складу Повітряних сил Збройних сил України вже у перші хвилини широкомасштабної російської агресії було виведено з-під ударів і врятовано українську військову авіацію та зенітні ракетні війська, збережено систему протиповітряної оборони.
«Саме ви не дозволили російським окупантам запанувати в українському небі. Саме ваша майстерність і стійкість змусили російські літаки й гелікоптери триматися якомога далі від лінії фронту, уникати прямих сутичок з нашими пілотами, а ракетні удари окупантів не завжди досягають цілей. Українці пишаються вами, надихаються вашими бойовими успіхами, усіляко підтримують вас, вірять у стійкість захисників українського неба і розділяють біль від втрат», - зазначив Президент.
Від імені українського народу Зеленський висловив подяку всьому особовому складу Повітряних сил ЗСУ за героїчне виконання військового обов’язку, мужність та рішучість, які вони демонструють в боях із загарбниками.
«У цей день ми схиляємо голови перед пам’яттю полеглих героїв, які віддали своє життя у війні з російським агресором. Вічна їм слава! Упевнений, що завдяки високій злагодженості, підготовленості та відповідальності військовослужбовців цього потужного виду Збройних сил небо над Україною і надалі буде під надійною обороною», - заявив Президент.
Він побажав військовослужбовцям міцного здоров’я, незламного духу у відстоюванні незалежності та територіальної цілісності України та нових перемог у боях російськими загарбниками.



Як повідомляв Укрінформ, 7 серпня в Україні відзначають день Повітряних сил ЗСУ. Свято встановлене указом Президента України від 27 червня 2007 року та відзначається у першу неділю серпня.
Фото: ОП