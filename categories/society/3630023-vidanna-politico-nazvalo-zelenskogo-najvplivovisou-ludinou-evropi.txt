Американське видання Politico назвало Президента України Володимира Зеленського найвпливовішою людиною в Європі.

Про це повідомляє Укрінформ із посиланням на сайт видання.
«Європа змінюється. Континент переглядає свої стратегічні відносини, серйозно ставиться до оборони, переосмислює політику у сфері торгівлі, приєднання та енергетичної безпеки. У широкому сенсі це — переосмислення того, що означає бути європейцем, і багато в чому завдяки українському коміку, який став Президентом", — йдеться у публікації.
Укладачі рейтингу зауважують, що Україна не вперше зазнає нападу з боку росії, однак до повномасштабної агресії президента рф володимира путіна решта Європи мало що робила.
«Причина, з якої цього разу все по-іншому, полягає у Володимирі Зеленському - постаті, якій Європа не лише довіряє, а й захоплюється й іде за нею — на відміну від попередніх президентів України», — наголошується у статті.
Зазначається, що європейські лідери, які перемогли на виборах у своїх країнах, прагнуть якнайшвидше відвідати Київ, щоб сфотографуватись з Президентом України.
При цьому Зеленський також зміг переконати решту Європи в тому, що її майбутнє пов'язане з Україною, у що мало хто вірив до повномасштабного вторгнення росії.
«Його комунікативні навички були ключовими. Його риторика різко описує недоброзичливість російського режиму, проти якого він бореться, розсіюючи більшу частину віри Європи — особливо в Берліні та Парижі — у те, що москва може бути партнером», — пишуть журналісти.
Загалом до рейтингу найвпливовіших людей Європи видання Politico включило 28 осіб, серед яких політики, дипломати, економісти, освітяни і кліматологи.
Як повідомляв Укрінформ, раніше американський журнал Time назвав Президента Володимира Зеленського та дух України “Персоною року” за підсумками 2022 року. Британське видання Financial Times також назвало Президента України людиною року.