Місто Відень від початку повномасштабного вторгнення РФ в Україну передало у постраждалі українські регіони 270 тонн гуманітарної допомоги.

Про це повідомляється на сайті Відня, передає Укрінформ.
"Від початку війни 24 лютого 2022 року Відень доставив у постраждалі райони загалом 270 тонн гуманітарної допомоги. 34 вантажівки привезли в українські міста медико-технічне обладнання та дві вантажівки - шкільне обладнання", - йдеться у повідомленні.
Крім того, по чотири вантажівки були відправлені до Польщі та Республіки Молдова, щоб підтримати біженців з України. Нині влада столиці Австрії планує відправлення додаткових вантажівок в Україну.
Зазначається, що місто Відень також профінансувало закупівлю генераторів через фонд "Карітас", а також передало 16 службових автомобілів від пожежної бригади та служби швидкої допомоги. Віденська служба швидкої допомоги також обладнала десять рятувальних автомобілів, які передані в Україну Віденською архиєпархією. Очікується, що восени буде передано ще п'ять "швидких".
В австрійській столиці мешкає понад 28 тис. українців, з них 17 600 переміщених осіб, які перебувають у системі базової допомоги Відня та отримують відповідну підтримку.
Як повідомляв Укрінформ, станом на травень за даними МВС Австрії у країні було зареєстровано 51 тис. українських вимушених переселенців.