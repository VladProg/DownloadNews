Від початку повномасштабного вторгнення рф українські кіберполіцейські виявили пів тисячі інтернет-шахрайств.

Про це повідомив під час брифінгу в Медіацентрі Україна - Укрінформ заступник голови Національної поліції - начальник кримінальної поліції Михайло Кузнєцов.
“Від початку війни виявлено близько 500 фактів шахрайств, що вчинені з використанням високих інформаційних технологій, повідомлено про підозру 171 особі у 422 кримінальних правопорушеннях”, - сказав він.
Посадовець додав, що загальна сума збитків у цих справах перевищувала 46,5 млн грн. У ході слідства правоохоронці домоглися відшкодування 15,6 млн грн.
Кузнєцов розповів, що з початку війни шахраї «адаптували» свої схеми відповідно до запитів та потреб громадян. Так, набули актуальності схеми з надання в оренду неіснуючого житла для людей, які виїжджають з регіонів, де точаться бойові дії та шукають прихистку в інших областях.
За словами начальника кримінальної поліції, у березні правоохоронці викрили шахраїв з Києва і Ужгорода, які отримували від переселенців передоплату і зникали.
“Одна з потерпілих з родичами виїхали з-під Харкова, надіслали аванс та отримали геолокацію будинку. Три сім’ї з чотирма маленькими дітьми на місце прибули вночі, але замість дому було кладовище. У відповідь на справедливу претензію від «орендодавця» почула, що «там вам і місце», - розповів Кузнєцов.
Організатора цієї схеми затримали в Ужгороді, він знаходиться за ґратами. У столиці кіберполіція провела обшуки у решти учасників цього угруповання. Наразі відомо, що учасники групи встигли ошукати 55 осіб на 350 тис. гривень.
Крім того, популярними стали схеми псевдоперевезень громадян, фейкові збори на потреби військових чи постраждалих в результаті бойових дій, а також схеми шахрайства з оформленням документів для чоловіків призовного віку, які начебто дозволять їм виїхати за кордон.
Як повідомляв Укрінформ, 24 лютого росія розпочала новий етап війни проти України – повномасштабний наступ. Сили оборони України чинять запеклий опір російським військам.