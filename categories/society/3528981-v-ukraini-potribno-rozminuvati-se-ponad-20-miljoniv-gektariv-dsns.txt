Співробітники ДСНС вже очистили від вибухонебезпечних предметів понад 64 000 га української землі. Проте "забрудненими" залишаються ще понад 20 млн га.

Про це повідомив директор Департаменту організації заходів цивільного захисту ДСНС Віктор Вітовецький під час брифінгу в Медіацентрі Україна - Укрінформ.
Зокрема, за його даними, за минулу добу, 13 липня, піротехніки ДСНС знешкодили 626 боєприпасів та обстежили територію площею 60 га.
"Піротехніками ДСНС протягом доби здійснювалось понад 150 залучень, знешкоджено 626 боєприпасів, обстежено територію площею 60 гектарів. З початку війни знешкоджено майже 160 тисяч вибухонебезпечних предметів, у тому числі 2 тисячі авіабомб. Очищено територію площею понад 64 тисячі гектарів. Залишається потенційно забрудненою територія понад 220 000 квадратних кілометрів – це понад 20 мільйонів гектар", - повідомив Вітовецький.
Також він розповів, що внаслідок бойових дій 41 співробітник ДСНС загинув, 134 отримали травми, 6 у полоні. Знищено та пошкоджено майже 1500 одиниць рятувальної техніки та 240 будівель.
Як повідомляв Укрінформ, наразі вже вісім іноземних компаній отримали рекомендації від ДСНС, як долучитися до процесу гуманітарного розмінування в Україні, ще 20 таких структур також висловили бажання працювати в цьому напрямку.