У Міністерстві внутрішніх справ закликають ЗМІ дотримуватися журналістської етики при висвітленні історій жертв сексуальних злочинів, скоєних російськими військовими в Україні.

Про це на брифінгу у Медіацентрі Україна – Укрінформ заявила заступниця глави МВС Катерина Павліченко.
«Дуже важливо дотримуватися певної журналістської етики, і кожного разу, коли ми переповідаємо історію тієї чи іншої жертви, важливо обережно ставитися до того, що вона пережила. Бо це може насправді вплинути на інших осіб.., які могли б, хотіли б або думають щодо звернення до правоохоронних органів, але можуть побоятися публічного розголосу», - сказала Павліченко.
Вона закликала журналістів бути максимально обачними у спілкуванні з потерпілими та висвітленні подій, які ці люди пережили.
Щодо того, чи муситимуть такі потерпілі давати свідчення у суді, заступниця міністра відзначила важливість недопущення повторної травматизації жертв насильства. За її словами, людина має отримати комплексну допомогу, у тому числі реабілітаційну, і важливо не примушувати її до частих переповідань тієї ситуації.
«Розуміючи ці обставини, ми орієнтуємося на недопущення повторної травматизації і збір доказів, які людина може надати у максимально короткій формі, але достатній, щоб це надалі знайшло підтвердження і було належним доказом у суді», - заявила Павліченко.
Вона зауважила, що точну кількість жертв або потерпілих від сексуального насильства наразі важко назвати, цифра встановлюється. Це ускладнюється й тим, що частина території України тимчасово захоплена.
«Наразі збирається інформація щодо тих, хто постраждав. Якщо є тіла мирного населення, то проводяться відповідні експертизи з метою встановлення причин смерті, у тому числі експертизи щодо сексуального насильства, і ця вся доказова база збирається», - сказала заступниця міністра.
За її словами, встановлюються й особи військових рф, які вчиняли такі злочини, та їхніх командирів.
Як повідомляв Укрінформ, 24 лютого президент рф володимир путін оголосив про повномасштабне вторгнення в Україну. Війська рф знищують об'єкти інфраструктури, житлові райони українських міст і сіл із використанням артилерії, реактивних систем залпового вогню та балістичних ракет.