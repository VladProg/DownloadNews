Сервіс міжнародної доставки посвідчення водія для українців вже доступний у Чехії, Німеччині Італії та Польщі.

Про це повідомив міністр внутрішніх справ України Ігор Клименко, передає Укрінформ із посиланням на МВС.
За його словами, “відсьогодні сервіс міжнародної доставки посвідчення водія доступний для українців у Чехії, Німеччині та Італії”.
Він нагадав про те, що майже місяць тому таку послугу було запущено в Польщі й наразі вже отримали 1100 замовлень.
Щоб скористатися послугою, потрібно авторизуватися в електронному кабінеті водія, вказати причину обміну посвідчення, обрати міжнародну доставку та сплатити послугу. Документ відправлять Укрпоштою.
"Робота над розширенням переліку країн, в яких можна скористатися послугою, триває", - зазначив міністр.
Як повідомляв Укрінформ, послуга відновлення втраченого або викраденого посвідчення водія доступна для українців у столиці Чехії – Празі.