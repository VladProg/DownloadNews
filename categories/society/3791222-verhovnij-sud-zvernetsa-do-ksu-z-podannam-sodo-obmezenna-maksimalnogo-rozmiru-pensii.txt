Верховний Суд звернеться до Конституційного Суду України із поданням щодо конституційності обмеження максимального розміру пенсії.

Про це поінформувала пресслужба ВС, передає Укрінформ.
“Ухвалено постанову Пленуму ВС про звернення до КСУ з поданням щодо конституційності обмеження максимального розміру пенсії, встановленого ч. 1 ст. 2 та п. 6 розд. II “Прикінцеві та перехідні положення” Закону України від 8 липня 2011 року № 3668-VІ “Про заходи щодо законодавчого забезпечення реформування пенсійної системи” в частині внесення змін до ч. 3 ст. 85 Закону України від 5 листопада 1991 року № 1788-ХІІ “Про пенсійне забезпечення”, - зазначили у пресслужбі.
Окрім того, після розгляду подання голови Верховного Суду Станіслава Кравченка та заслуховування доповіді керівника Апарату ВС Віктора Капустинського, пленум ВС затвердив структуру та штатний розпис Апарату Верховного Суду в новій редакції, яка діятиме з 1 січня 2024 року.
Як повідомлялося, 6 жовтня на засіданні Пленуму Верховного Суду суддю касаційного господарського суду Верховного Суду, військовослужбовця Олександра Мамалуя було обрано заступником голови Верховного Суду строком на 4 роки.