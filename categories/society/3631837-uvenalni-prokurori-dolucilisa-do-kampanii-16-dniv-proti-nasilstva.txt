Ювенальні прокурори у рамках Всеукраїнської кампанії «16 днів проти насильства» відвідали шкільні заклади та нагадали дітям, які права вони мають і куди потрібно звертатися за допомогою, якщо хтось намагається ці права порушити.

Як передає Укрінформ, про це Офіс генерального прокурора повідомляє у Телеграмі.
«За цей час вони відвідали близько 700 навчальних закладів по всій Україні. Провели бесіди з 49 тисячами учнів. Дітям розповідали про їхні права, вчили захищати себе від жорстокого поводження, обговорювали правила у спілкуванні з однолітками та дорослими, які допоможуть уникнути конфліктів. Окрема увага – безпека в мережі Інтернет. А також «булінг» - прокурори пояснювали як діяти, якщо дитина відчула тиск, або стала свідком знущань над іншими. І якщо учні молодших класів уважно слухали своїх гостей, то старші вступали у жваві дискусії та задавали доволі складні життєві питання, на які спільно намагалися знайти відповідь», - ідеться у повідомленні.
Прокурори назвали таке неформальне спілкування з дітьми дуже цінним, адже це чудовий привід нагадати дітям, які права вони мають від народження і куди потрібно звертатися за допомогою, якщо хтось намагається ці права порушити.
Дітям повідомили телефони, за якими можуть звернутися вони чи батьки у разі порушення прав.
Офіс генпрокурора також доєднався до надання експертних консультацій на Національній гарячій лінії для дітей та молоді і Національній гарячій лінії з попередження домашнього насильства, торгівлі людьми та гендерної дискримінації.
Як повідомлялося, з 25 листопада по 10 грудня в усьому світі щорічно проходить кампанія «16 днів проти насильства». ЇЇ мета – привернути увагу до проблем подолання будь-яких форм насильства, у тому числі насильства в сім’ях, жорстокого поводження з дітьми, протидії торгівлі людьми та захисту прав жінок.