Міністерство інфраструктури з профільними держорганами запускає на автомобільних пунктах пропуску проєкт «Електронна черга перетину кордону», покликаний зменшити затори.

Як передає Укрінформ, про це повідомляє пресслужба Міністерства інфраструктури у Фейсбуці.
«Ми розуміємо, що сама по собі електронна черга не вирішує питання простою вантажів. Це залежить винятково від пропускної здатності прикордонних пунктів пропуску. Між тим попереду – зима. Очікування черги вздовж трас у мороз, по-перше, некомфортно, а по-друге, призводить до ще більших витрат водіїв», - зазначив заступник міністра інфраструктури Мустафа Найєм.
За його словами, система дозволятиме перевізникам попередньо записатись і приїхати на пункт пропуску у заздалегідь призначений час. При цьому Е-черга буде абсолютно безплатною. Заїжджати до сервісної зони водіям буде необов’язково.
Перевізник може самостійно обирати місце очікування, а система автоматично сповіщатиме, коли потрібно під’їжджати до ПП. Спочатку систему впровадять на одному пункті пропуску. Після випробувань та вдосконалення вона буде масштабована на всі ПП.

Зареєструватись в Е-черзі можна буде через спеціальний сайт – «Електронна черга перетину кордону». Запрацює він вже у жовтні. Згодом розробники створять спеціальний додаток, функціонал якого буде постійно розширюватися.
«Е-черга надаватиме зручний та зрозумілий для користувачів сервіс, який дозволить економити час та чекати проїзду через кордон на будь-якій зручній локації», - додав Найєм.
Як повідомлялося, кількість вантажних автомобілів на кордоні з Польщею постійно зростає через низьку пропускну спроможність митниці з польського боку. Напередодні черга з вантажних автівок до пункту пропуску «Ягодин» становила 60 кілометрів. Кожен день простою однієї автівки для перевізника виливається у збитки до 400 євро.