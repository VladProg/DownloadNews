Представники Національної гвардії України та прикордонники, яких вчора вдалося повернути з російського полону, проходять медичні обстеження.

Як передає Укрінформ, про це заступниця міністра внутрішніх справ Катерина Павліченко повідомляє у Фейсбуці.
“Звільнені вчора з полону захисники та захисниці уже проходять перший етап реабілітації. 46 гвардійців та прикордонників, яких вчора вдалося повернути з російського полону, проходять медичні обстеження. Це лише перший етап процесу комплексної реабілітації та супроводу”, - написала Павліченко.
За її словами, кожному захиснику формують індивідуальну програму лікування. Медичні заклади та реабілітаційні центри системи МВС застосовують людиноцентричний підхід у своїй роботі, тому ретельно досліджують стан здоров’я кожного пацієнта.






Звільнені з полону захисники уже проходять перший етап реабілітації / Фото: Катерина Павліченко



















Вона уточнила, що серед звільнених з полону військових 20 осіб - це жінки, які служать в НГУ. “З більшою частиною тих, хто проходить реабілітацію, сьогодні вдалося поспілкуватися. Безцінно було побачити їхні емоції під час зустрічі з рідними та побратимами, з якими не бачились чи не спілкувались з моменту потрапляння в полон”, - додала Павліченко.
Заступниця міністра внутрішніх справ зазначила, що “привезли хлопцям та дівчатам трохи солодощів та невеличких презентів. Після десятків місяців в російській неволі, навіть така дрібниця, як морозиво, змушує усміхнутись навіть найсумнішу людину”.
За її словами, попереду у звільнених з полону ще тривалий період реабілітації.
Як повідомляв Укрінформ, у понеділок, 10 квітня, Україна провела черговий великий обмін полоненими.