У межах реалізації затвердженого Президентом Володимиром Зеленським плану дій Bring Kids Back UA почалася інформкампанія «Знаєш – скажи!».

Яка спрямована на мотивування людей, які проживають на території Росії, протидіяти примусовій депортації українських дітей і сприяти їх поверненню на Батьківщину.
Як повідомляє пресслужба ОП, інформаційну кампанію реалізує телеканал «FREEДОМ» у партнерстві з уповноваженою глави держави з прав дитини та дитячої реабілітації і Ювенальною поліцією, передає Укрінформ.
Зазначається, що кампанія «Знаєш – скажи!» має на меті забезпечити системне висвітлення та роз’яснення резидентам РФ злочинної сутності примусового переміщення дітей.
Крім того, кампанія передбачає надання особам, які перебувають на території Росії та володіють інформацією про депортованих дітей, можливості інформувати Україну про них.
Очікується, що результатом кампанії буде надання вітчизняним і міжнародним установам, які займаються питаннями повернення українських дітей на Батьківщину, інформації про місце та обставини їхнього перебування в Росії.
Для цього на майданчиках телеканалу «FREEДОМ», орієнтованого на російськомовних глядачів за межами України, виходитимуть інформаційні ролики, сюжети, спеціальні проєкти та рубрики, спрямовані насамперед на аудиторію, яка проживає в РФ.
«Ми не зможемо повернути дітям дитинство, але мусимо повернути їм дім. Усім. Повернення викрадених дітей в Україну – наш абсолютний пріоритет. Це питання їхнього добробуту й водночас відновлення справедливості. Бо ті, хто викрадає наших дітей, і ті, хто їх незаконно всиновлює, однаково чинять злочин. Вони беруть участь у геноциді. Відповідальність за це не має терміну давності. Гадаю, не всі росіяни це розуміють, і їм потрібно пояснювати наслідки таких дій. Тому наш проєкт – це і спосіб повернути якомога більше дітей, і шанс для росіян уникнути співучасті у злочині проти людяності», – зазначила радниця керівника Офісу Президента, операційний директор Bring Kids Back UA Дар’я Зарівна.
Уповноважена глави держави з прав дитини та дитячої реабілітації, координатор Bring Kids Back UA Дар'я Герасимчук підкреслила, що Україна шукає та реалізує всі можливі способи повернення дітей додому, до їхніх родин.
«Ми не маємо права чекати, коли ці діти виростуть. У нас немає часу зволікати, поки росіяни відбирають у наших дітей національність і походження. Ми не будемо сподіватися на появу нових механізмів, а шукатимемо власні дієві шляхи для повернення дітей», — пояснила вона.
Для передачі інформації про депортованих українських дітей правоохоронним органам України на диджитал-майданчиках FREEДОМ доступний спеціальний канал для зворотного зв’язку й телеграм-чат «Я тут» (@ia_tuut). Усім особам, які нададуть інформацію через ініціативу «Знаєш – скажи!», гарантують анонімність. Отримана інформація автоматично передаватиметься відповідним правоохоронним органам України.
«Щоб повернути дітей в Україну, потрібно мати про них інформацію. Зараз діти розпорошені по всій Росії, і збирати дані про них на території країни-агресорки спеціалізованим українським чи міжнародним організаціям украй складно. Водночас канал «FREEДОМ» має велику аудиторію в Росії. Зворотний зв’язок часто свідчить про те, що вони хотіли б протидіяти цим злочинам, але не знають як і бояться бути покараними. Тож у взаємодії з уповноваженою Президента України з прав дитини та дитячої реабілітації та Ювенальною поліцією України ми надаємо їм таку можливість – допомогти повернути нам наших дітей», — сказала гендиректор державного підприємства «Мультимедійна платформа іномовлення України», до складу якого входить телеканал «FREEДОМ», Юлія Островська.
Як повідомлялося, за офіційними даними, Росія від початку повномасштабного вторгнення депортували близько 20 тисяч українських дітей, однак реальна їх кількість може бути в рази вищою.