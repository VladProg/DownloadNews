Верховна Рада ухвалила в першому читанні законопроєкт №6458, спрямований на вдосконалення механізму комплексної реконструкції кварталів (мікрорайонів) застарілого житлового фонду.

Відповідний документ підтримали 250 народних депутатів, передає Укрінформ із посиланням на сайт парламенту.
Документ розроблено на заміну чинному закону щодо реконструкції кварталів застарілого житлового фонду, низку вимог якого на практиці неможливо реалізувати.
Новий законопроєкт покликаний усунути ці та інші проблемні питання, що дозволить органам місцевого самоврядування розпочати комплексне оновлення житлового фонду в громадах.
Згідно з проєктом закону, реконструкції підлягатимуть не лише багатоквартирні будинки, а й наявні об’єкти соціально-транспортної інфраструктури, що розташовані в межах кварталу, який підлягає реконструкції.
Крім того, вдосконалюється процедура компенсації власникам застарілого житла; пропонуються різні варіанти відселення мешканців кварталу під час реконструкції. Розширено перелік джерел фінансування проєктів реконструкції.
Автори проєкту пропонують проводити реконструкцію житлових об’єктів згідно з новими будівельними нормами, які передбачають аспекти енергоефективності, безбар’єрності, створення необхідних інфраструктурних умов тощо. Очікується, що це значно зменшить витрати на утримання житла.

Як повідомлялось, у липні 2022 року Верховна Рада прийняла у першому читанні законопроєкт №6383 щодо впровадження технологій інформаційного моделювання у будівництві.