Міжнародна організація «Репортери без кордонів» привезла Україні рекомендації щодо подальшого розвитку вільних медіа.

Про це генеральний секретар «Репортерів без кордонів» Крістоф Делуар сказав на пресконференції в Укрінформі.
«Ми приїхали для того, щоб захищати медіа та надати специфічні рекомендації та шляхи вирішення проблем. Хочемо представити те, що ми вважаємо дорожньою картою для розвитку вільних медіа. І це має стати допомогою для відбудови поствійськового демократичного середовища медіа в Україні. Ми будемо рекомендувати Президенту Зеленському та його офісу впроваджувати наші рекомендації», - сказав Делуар.

Загалом «Репортери без кордонів» радять владі зробити вісім кроків задля покращення ситуації. У першу чергу пропонують зменшити дискримінацію у темі висвітлення подій війни. Задля цього необхідно поліпшити процес акредитації ЗМІ, не вносити журналістів до «чорних списків».
Вони звернули увагу не необхідність включення на рівних умовах всіх українських каналів у мовлення телемарафону «Єдиних новин». Радять гарантувати незалежність регуляторів мовлення, забезпечити фінансування журналістської діяльності під час війни та для відбудови медіапростору після її завершення, активно залучаючи міжнародні фонди. Президенту пропонують запровадити повне фінансування державного органу мовлення.
Представники організації також радять врегулювати питання прозорості медіа, впроваджувати нові ініціативи. «У глобалізованому просторі треба продовжувати захищати свободу слова, але балансувати при цьому між нею та надійною перевіреною інформацію. Це нова регуляторна політика, направлена на регулювання інформаційного простору. Ми рекомендуємо українському уряду дослідити цю структуру», - додав Делуар.
Як повідомляв Укрінформ, організація «Репортери без кордонів» зафіксувала понад 50 випадків, коли артилерійський вогонь направлявся на журналістів, і переважно робилося це навмисно.