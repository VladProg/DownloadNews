Від початку року в Україні від укусів змій постраждали 52 людини, зокрема 15 дітей.

Про це повідомляє Центр громадського здоров'я, передає Укрінформ
"Станом на 31.08.2023 в Україні, за даними територіальних адміністрацій, управлінь охорони здоров’я та установ, що були надані Центру громадського здоров’я, зареєстрували 52 звернення по медичну допомогу через ураження зміїною отрутою", - йдеться у повідомленні.
Зазначається, що серед постраждалих від укусів змій - 15 дітей до 17 років.
За даними ЦГЗ, це на 19 та 18 звернень відповідно менше, ніж у 2022 та 2021 року.
Звернення зареєстровані у Львівській і Житомирській – по 13 випадків; Полтавській – 8 випадків; Закарпатській – 5; Дніпропетровській, Рівненській та Чернівецькій - по 3 випадки; Київській - 2 випадки; Івано-Франківській та Чернігівській областях - по 1 випадку.
В ЦГЗ зазначили, що через повномасштабну війну набагато менше людей відпочивають на природі.
Щоб не стати жертвою отруйних змій, необхідно дотримуватися простих правил:
- обирайте одяг, який захистить від укусів: довгі цупкі штани та високі черевики.
- перевіряйте місце привалу - пошелестіть, постукайте палицею, аби налякати змію. У жодному разі не торкайтеся руками неперевірених предметів.
- не робіть різких рухів і не наближайтеся. Щойно змія відповзе, без різких рухів відійдіть. Не намагайтеся зловити чи вбити змію, адже ці плазуни виявляють агресію лише у разі небезпеки.
Якщо вас вкусила змія, потрібно якнайшвидше звернутися по медичну допомогу. Адже укуси небезпечні саме ускладненнями, які можуть після них виникнути.
Як повідомляв Укрінформ, за даними Міністерства охорони здоров'я, з початку року в Україні зареєстровано 20,5 тис. випадків гострих кишкових інфекцій.