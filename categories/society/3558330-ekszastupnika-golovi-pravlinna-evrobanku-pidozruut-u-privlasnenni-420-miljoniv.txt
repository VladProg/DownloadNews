Державне бюро розслідувань повідомило про підозру колишньому заступнику голови правління "Євробанку", причетному до розкрадання 420 млн грн.

Як передає Укрінформ, про це ДБР повідомляє у Телеграмі.
"Службові особи банку шляхом укладання підробних договорів купівлі-продажу цінних паперів, кредитних та іпотечних договорів, договорів задоволення вимог з підконтрольними фіктивними підприємствами заволоділи грошовими коштами вкладників та майном "Євробанку" на суму понад 420 млн грн", - ідеться у повідомленні.

Зазначається, що для надання фіктивним договорам законного вигляду, серед іншого, як заставне майно використовувалися земельні ділянки та офісні приміщення, вартість яких умисно завищена більш ніж у сім разів.
Одному із керівників "Євробанку" повідомили про підозру у привласненні, розтраті майна шляхом зловживання службовим становищем в особливо великих розмірах або організованою групою (ч. 5 ст. 191 Кримінального кодексу). Йому загрожує позбавлення волі до 12 років.
Установлюється причетність інших працівників банку до вказаних злочинів.
Для забезпечення відшкодування завданих збитків накладено арешт і передано в управління АРМА об’єкти протиправних дій та рухоме і нерухоме майно, придбане коштом, набутим унаслідок вчинення кримінального правопорушення. Зокрема, це частки у статутних капіталах чотирьох юридичних осіб, 130 автомобілів, у тому числі преміумкласу, 98 об’єктів нерухомого майна (квартири, земельні ділянки, офісні приміщення тощо).
Загальна вартість переданого майна встановлюється, додали в ДБР
Як повідомляв Укрінформ, АРМА передало у розпорядження Держкіно майно "4 каналу" народного депутата - зрадника Олексія Ковальова.