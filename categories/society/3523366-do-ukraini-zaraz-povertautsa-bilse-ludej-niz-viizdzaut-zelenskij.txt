Кількість людей, які виїжджають з України, наразі менша, ніж кількість тих, хто повертається додому.

Про це розповів Президент Володимир Зеленський під час спільної з Прем'єр-міністром Ірландії Міхалом Мартіном пресконференції, повідомляє кореспондент Укрінформу.
«Відсоток людей, які зараз повертаються, більше, ніж тих людей, які виїжджають», - сказав Глава держави.

На його думку, люди розуміють, що краще, ніж вдома, не буде ніде, тому повертаються.
Також Зеленський наголосив, що повернення громадян потрібне для роботи економіки і, як результат, фінансування ЗСУ, пенсій, соціальних виплат.
Як повідомлялося, раніше Президент заявив, що з 24 лютого в Україні після початку повномасштабного вторгнення російської федерації понад 12 млн українських громадян стали вимушеними переселенцями.