В Україні запрацював Національний портал з імунізації, розрахований як на професіоналів в сфері медицини, так і на громадян, які цікавляться питаннями з імунопрофілактики.

Презентація порталу відбулася у Всесвітній тиждень імунізації, який в світі та Україні відзначається з 24 по 30 квітня, передає кореспондент Укрінформу.
“Це постійно діючий портал, він буде регулярно наповнюватися, і кожен, хто проводить вакцинацію на професійному рівні або потребує вакцинації, матиме доступ до професійної, правдивої інформації, яка буде розміщуватися цьому порталі” - сказав на презентації керівник національної програми імунізації МОЗ Олександр Заіка.
Він додав, що в Україні триває війна, інфекційні захворювання нікуди не поділися, і МОЗ продовжує реєструвати випадки інфекційних захворювань, появі яких можна було б запобігти вакцинацією, зокрема кору та поліомієліту.
Саме тому, як зазначила на презентації фахівець з вакцинації проєкту USAID «Розбудова стійкої системи громадського здоров’я» Катерина Денисенко, важливе інформування населення про ризики інфекційних захворювань та вакцинацію як спосіб убезпечити себе від них.
“На даний момент наше суспільство стикається зі значними проблемами у сфері імунізації, такими як низький рівень інформованості, доступності та довіри до вакцин, недостатня кількість вакцин та складність процедури їх отримання. Впевнена, що портал допоможе у вирішенні цих проблем та забезпечить надійну та достовірну інформацію усім громадянам України”, - сказала Денисенко.
Національний портал з імунізації http://vaccine.org.ua — це перший в Україні профільний ресурс, присвячений всім питанням вакцинокерованих інфекцій, щеплень та використання вакцин, який розрахований як на фахівців сфері імунізації, так і на всіх громадян України.
На порталі можна дізнатися про Національний календар щеплень дітей та дорослих та вакцини, які використовуються в Україні, групи ризику, які мають обов’язково щепитися від інфекційних захворювань та про вакцинацію за професіями.
Також на порталі розміщена інформація про інфекційні захворювання, від яких в Україні проводиться імунізація.
Окремі розділи порталу присвячені вакцинації вагітних та жінок в період лактації, людей похилого віку.
Для фахівців є розділ “Бібліотека вакцинації”, а всі бажаючі можуть задати питання про щеплення та вакцини експертам. Наразі на порталі зареєстровано 14 експертів з 10 спеціальностей.
Також на порталі розміщена інформація про пункти вакцинації та наявність вакцин.
Національний портал з імунізації створено ГС «Коаліція за вакцинацію» в партнерстві з агентством США з міжнародного розвитку (USAID) в рамках проєкту «Розбудова стійкої системи громадського здоров’я», який реалізується на підтримку Міністерства охорони здоров’я України та Центру громадського здоров’я МОЗ.