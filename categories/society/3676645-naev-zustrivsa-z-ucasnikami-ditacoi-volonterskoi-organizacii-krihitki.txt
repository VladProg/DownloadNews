Командувач Об’єднаних Сил ЗСУ генерал-лейтенант Сергій Наєв зустрівся з членами підліткової волонтерської організації “Крихітки”.

Як передає Укрінформ, про це Командування Об'єднаних Сил ЗС України повідомляє у Фейсбуці.

"Свою активну діяльність діти розпочали влітку минулого року і за цей час їм вдалося вже зібрати понад 230 тисяч гривень. Ставлять перед собою мету і впевнено йдуть до неї. Остання – зібрати кошти на протезування колінного суглоба пораненого на війні земляка", - ідеться у повідомленні.
Благодійний ярмарок – їхній найяскравіший проєкт: самі виготовляють різні ласощі, а потім їх продають. На останньому було зібрано близько 20 тисяч гривень.
Як тільки генерал-лейтенант Сергій Наєв дізнався про “Крихіток” та їхню допомогу армії, захотів особисто познайомитися з ними та подякувати кожному.
"Юне покоління волонтерів – це наші “янголи війни”, яким іноді все вдається краще, ніж дорослим, бо вони щиріші, їм вірять, до них дослухаються. Саме за ними наше майбутнє і вони самі його будують, впевнено й рішуче, роблячи великі добрі справи", – наголосив під час зустрічі з підлітками командувач.
За словами Наєва, з таким молодим поколінням ми обов’язково подолаємо ворога й разом відбудуємо країну.
"Ваша допомога є доречною та дуже важливою підтримкою для військовослужбовців. Вона мотивує до боротьби з ворогом за наше мирне життя. Дякую Вам за щирі серця, за те, що ви робите. У нас попереду ще багато справ після того, як звільнимо Україну від ворога", – зазначив командувач.
Як повідомляв Укрінформ, monobank проведе благодійний збір, під час якого можна буде виграти одну із 500 пачок солі від ДП "Артемсіль".