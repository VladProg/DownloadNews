Національне агентство з питань запобігання корупції (НАЗК) після відновлення електронного декларування зможе впоратися із великою кількістю декларації, адже український Реєстр декларацій є найбільш технічно оснащеним у світі.

Про це голова НАЗК Олександр Новіков сказав в інтерв’ю Укрінформу.
“По-перше, український Реєстр декларацій є найбільш технічно оснащеним у світі. Всі декларації автоматично перевіряються системою логічного контролю за рейтингом ризику. Тому ми виявляємо факти необґрунтованих активів, незаконного збагачення з допомогою правил, які написані в реєстрі”, - сказав Новіков.
За його словами, для того, щоб охопити одночасно майже 2 млн декларацій, які будуть подані за 2021-2022 роки, було вдосконалено систему обміну даними з іншими реєстрами. Якщо раніше у НАЗК був доступ лише до 39% даних у реєстрах, то завдяки спільній роботі з Міністерством цифрової трансформації з вересня агентство матиме доступ до 76% всіх даних, які є в реєстрах і зазначаються у деклараціях.
Нині закон передбачає, що упродовж трьох місяців після завершення воєнного стану всі чиновники мають подати декларації.
Як повідомляв Укрінформ, Верховна Рада ухвалила в першому читанні законопроєкт №9534 про відновлення електронного декларування під час воєнного стану.
На початку повномасштабної війни Верховна Рада призупинила процес обов'язкового декларування майна чиновниками, дозволивши подати дані про свої статки вже після скасування воєнного стану. При цьому НАЗК залишило можливість для добровільного подання декларації.