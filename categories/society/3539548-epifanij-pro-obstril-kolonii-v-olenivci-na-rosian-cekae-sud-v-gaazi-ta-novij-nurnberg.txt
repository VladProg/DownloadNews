Предстоятель Православної церкви України, митрополит Київський і всієї України Епіфаній у зв’язку з обстрілом російськими військами виправної установи в окупованій Оленівці на Донеччині заявив, що на росіян чекає міжнародний суд в Гаазі та новий Нюрнберг.

Як передає Укрінформ, про це митрополит Епіфаній написав у Твіттері.
“Знущання, тортури, вбивство полонених українських військових російськими душогубами - новий доказ того, що ідеологія “руського міра” повинна бути заборонена, як заборонені нацизм і більшовизм”, - заявив Епіфаній.
“На рашизм чекає міжнародний суд в Гаазі та новий Нюрнберг! Зло має бути осуджене!”, - наголосив предстоятель ПЦУ.
Як повідомляв Укрінформ, за даними Генштабу ЗСУ, російські війська зумисно здійснили артилерійський обстріл виправної установи в Оленівці, де утримувалися й українські полонені.
Наслідки обстрілу уточнюються.
У селищі Оленівка під Маріуполем на Донеччині розташовані дві фільтраційні тюрми загарбників. Тут утримуються колишні правоохоронці, проукраїнські активісти, "неблагонадійні" до винесення вироку або проходження фільтрації, волонтери, які евакуювали маріупольців. Також була інформація, що сюди привезли з Маріуполя полонених українських військових.