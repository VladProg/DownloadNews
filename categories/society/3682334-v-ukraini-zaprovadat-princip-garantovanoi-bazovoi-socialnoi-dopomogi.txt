В Україні запровадять принцип гарантованої базової соціальної допомоги для громадян, які опинилися у складних життєвих обставинах.

Про це повідомив Прем’єр-міністр України Денис Шмигаль під час засідання уряду 14 березня, передає Укрінформ.
«Ми пропонуємо новий соціальний договір між державою та громадянином. Буде покращено адресність виплат і їх збільшення для тих, хто цього дійсно потребує. Запроваджуємо принцип гарантованої базової соціальної допомоги, яка буде залежати від рівня доходів, і буде спрямована на підтримку найвразливіших верств населення», - сказав Шмигаль.
Також він підкреслив, що завдяки подальшій цифровізації соціальні послуги стануть доступнішими та зручнішими. А завдяки підвищенню якості реєстрів буде покращена адресність виплат.
Крім того, у фокусі уряду цього року залишатимуться внутрішньо переміщені особи, які можуть розраховувати на продовження програм допомоги, зокрема, із забезпечення виплатами, житлом та сприяння працевлаштуванню.
Серед пріоритетів і підтримка людей з інвалідністю та ветеранів.
«Безбар’єрний простір. Засоби для реабілітації. Підтримка людей з інвалідністю. Все це теж у нашому фокусі… Ветеранська політика. Це формування ефективної системи переходу від військової служби до цивільного життя. Трирівнева система психологічної допомоги. Зручні сервіси в межах проєкту е-Ветеран. Нові принципи роботи військово-лікарських комісій», - наголосив Прем’єр.
Як повідомлялося, Кабінет Міністрів затвердив план пріоритетних дій уряду на 2023 рік, який налічує більш ніж 500 завдань.