Служба безпеки України заявляє, що зібрала обґрунтовану доказову базу щодо причетності колишнього настоятеля Києво-Печерської Лаври Павла (Петра Лебідя) до розпалювання релігійної ворожнечі, виправдовування і заперечення збройної агресії рф проти України.

Як передає Укрінформ, про це повідомляє пресцентр СБУ.
Зокрема встановлено, що Лебідь у своїх публічних виступах неодноразово ображав релігійні почуття українців, принижував погляди вірян інших конфесій і намагався сформувати ворожі настрої до них, а також робив заяви, котрі виправдовували чи заперечували дії росії. Це підтвердила й ініційована СБУ судово-лінгвістична експертиза.
"Закон і відповідальність за його порушення однакові для всіх, а ряса не завжди є запорукою чистих намірів. Сьогодні ворог намагається використати церковне середовище для просування своєї пропаганди та розколу українського суспільства. Але ми не дамо йому жодного шансу! СБУ системно блокує усі спроби російських спецслужб, котрі прагнуть використовувати своїх агентів для нанесення шкоди інтересам та безпеці України", – заявив голова СБУ Василь Малюк.

На підставі зібраних доказів Лебідю повідомили про підозру за ч. 1 ст. 161 Кримінального кодексу України (порушення рівноправності громадян залежно від їх расової, національної, регіональної належності, релігійних переконань) та ч. 1 ст. 436-2 (виправдовування, заперечення збройної агресії рф проти України, глорифікація її учасників).

За місцями проживання і тимчасового перебування фігуранта проводяться слідчі дії.
Заходи з викриття правопорушення проводились за процесуального керівництва Офісу генерального прокурора.
Як нагадали у спецслужбі, у 2022 році СБУ "розпочала комплексні контррозвідувальні та безпекові заходи (понад 40) у церковному середовищі УПЦ, які відбувалися для припинення деструктивної діяльності проросійськи налаштованого духовенства. У результаті заходів, проведених СБУ, порушено 61 кримінальне провадження стосовно 61 священнослужителя. Загалом суди вже винесли 7 вироків стосовно окремих кліриків, які стали на бік ворога, у т.ч. 2 з них було використано в обміні на наших військовослужбовців".






СБУ повідомила про підозру митрополиту УПЦ (МП) Павлу / Фото: СБУ














































"За матеріалами спецслужби запроваджено санкції стосовно 17 функціонерів УПЦ, а майже 250 клірикам рпц заборонено в’їзд в Україну. Також припинено громадянство України 19 священнослужителям УПЦ, громадянам країни-агресора, ініційовано примусове повернення до країни походження клірикам церкви, 2 громадянам рф", - ідеться в повідомленні.
Як наголосили в СБУ, у своїй діяльності Служба безпеки дотримується принципу неупередженості до діяльності будь-якої релігійної конфесії та поважає право кожного громадянина на свободу світогляду і віросповідання, як це визначено Конституцією України.
Також пресцентр СБУ опублікував записи перехоплених розмов Лебідя.
Як повідомляв Укрінформ, вранці 1 квітня Служба безпеки України вручила підозру екснаміснику Києво-Печерської Лаври митрополиту УПЦ московського патріархату Павлу (Лебедю). На 12-ту годину його викликали на допит, після чого буде вирішуватись питання про обрання запобіжного заходу.