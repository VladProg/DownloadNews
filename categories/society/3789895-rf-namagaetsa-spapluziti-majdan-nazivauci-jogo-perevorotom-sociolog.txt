Росія намагається спаплюжити Майдан, просуваючи наратив, що це був в Україні начебто державний переворот.

Як передає Укрінформ, таку думку в ефірі Українського радіо висловив доктор соціологічних наук Олександр Стегній.
"З часом і навіть зараз є і буде багато спроб із боку РФ спаплюжити Майдан. Там іде наратив, що це був начебто державний переворот. Як сказав Янукович "мене ніхто не скинув, я сам поїхав, тому що була небезпека для життя". І це дуже важливо, аби зараз молодим поколінням пояснили, що це не був державний переворот, це був масовий соціальний протест. Й дуже важливо показати, що при всій масовості протесту в Києві був порядок, була організація. Коли в Парижі (протестувальники – ред.) палили машини і били вітрини магазинів, на Хрещатику жодна вітрина не була розбита. Були на Майдані коменданти, порядок і "сухий" закон. Це треба зберегти і пояснювати", – зазначив соціолог.
Тому дуже важливим, на його думку, є Музей Революції гідності, який все ще в планах. "Його варто зробити інтерактивним, завдяки сучасним технологіям є можливість дивитися. Зараз, дійсно, всі ресурси треба на оборону країни, але це теж треба зберегти", – вважає Стегній.
Він також підкреслив, що дуже важливим є ставлення до історичних постатей. "У Росії сьогодні 54% вважають, що Сталін – велика людина. Й тут ми (з росіянами – ред.) розходимось в різні цивілізаційні напрями, бо РФ тяжіє до тоталітаризму, а ми – до демократичних цінностей. І це важливо зберігати", – переконаний соціолог.
Стегній також наголосив, що в Україні треба зрозуміти: ця війна є довготривалою. "Ми... бачимо там (в Росії – ред.) угар шовінізму. Він поширюється. І якщо говорять, що це війна лише Путіна, то це не так", – зазначив він.
За даними соціолога, фактично зараз відбувається нова структуризація українського суспільства, і це дуже важливо для нашої влади. Насамперед ідеться про окремі великі кластери: частина людей, яка зараз виїхала за кордон (близько 6 млн); частина людей в Україні, які втратили своє житло і перемістилась всередині країни; ті, хто воює на фронті, втратив рідних, потребує лікування.
"Не варто ставити на воїнів, що вони прийдуть і наведуть порядок. Це хибна думка. Нам вирішувати. Отут громадський сектор – мас-медіа, соціальні дослідники, бізнесмени, які працюють на країну і намагаються допомогти, волонтери. Майбутнє країни – тільки рухатися в напрямку демократичних цінностей. Але зберегти країну – це завдання для всіх. На жаль, ця боротьба довга. Але я є обережним оптимістом", – підсумував Стегній.
Як повідомляв Укрінформ, в Україні 21 листопада відзначається День гідності та свободи. Він встановлений указом Президента від 13 листопада 2014 року на честь початку цього дня двох знаменних подій у новітній українській історії – Помаранчевої революції 2004 року та Революції гідності 2013 року.