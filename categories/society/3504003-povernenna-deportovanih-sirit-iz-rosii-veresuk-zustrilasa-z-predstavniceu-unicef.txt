Віцепрем'єр-міністр-міністр з питань реінтеграції тимчасово окупованих територій Ірина Верещук обговорила з регіональною директоркою UNICEF у країнах Європи й Центральної Азії Афшан Хан питання сприяння UNICEF у поверненні депортованих росією на свою територію українських дітей-сиріт.

Як передає Укрінформ, про це Верещук повідомила у Фейсбуці.
«Сьогодні мала зустріч з регіональною директоркою UNICEF у країнах Європи й Центральної Азії пані Афшан Хан. Обговорювали сприяння UNICEF у поверненні депортованих дітей-сиріт», - написала Верещук.
Як повідомляв Укрінформ, 8 червня з тимчасово захоплених територій вдалося повернути двох студентів Маріупольського будівельного коледжу Івана Матковського та Максима Бойка.
Загалом росія від початку повномасштабного вторгнення в Україну вивезла на свою територію понад 1 мільйон 185 тисяч українців, з них 200 тисяч дітей.
Фото: Ірина Верещук, FB