СБУ повідомила про підозру кореспонденту російського видання «Известия», який здійснює систематичну діяльність, спрямовану на медійну підтримку агресії рф проти України.

Як передає Укрінформ, про це у Фейсбуці повідомило 3 Управління ГУ СБУ в Донецькій та Луганській областях.
«Онлайн-видання та телеканал «Известия» є структурним підрозділом так зв. «мультимедийного информационного центра «Известия», який є основним постачальником новин для російських пропагандистських ЗМІ. Його засновником є так зв. «Национальная Медиа Группа», підконтрольна особам, наближеним особисто до путіна. То ж фактично видання є рупором політики кремлівського диктатора», - йдеться в повідомленні.
Зазначається, що т. зв. «воєнкор» супроводжує окупантів на сході України майже від самого початку повномасштабного російського вторгнення. Його завданням є поширення антиукраїнських фейків та виправдовування злочинів загарбників.

У численних сюжетах, відзнятих російським псевдожурналістом на окупованій території Луганської області, йдеться про мужніх «асвабадителей», які завжди перемагають, та злобних українських «нацбатівців», які «тероризують» мирне населення та перетворили Луганщину на руїни.
Він розповсюджує відверті фейки та кремлівські пропагандистські наративи, виправдовує напад росії на Україну, схвалює захоплення територій нашої країни, знищення на окупованій Луганщині українських бібліотек, української системи освіти та ідентичності населення.

Наразі «воєнкор» забезпечує «інформаційну підтримку» окупантів, які намагаються стримати наступ ЗСУ в районі Кремінної.
СБУ повідомила йому про підозру за ч. 3 ст. 436-2 Кримінального кодексу України (виправдовування, визнання правомірною, заперечення збройної агресії російської федерації проти України, глорифікація її учасників, вчинені повторно, з використанням засобів масової інформації).
Досудове розслідування проводять слідчі ГУ СБУ в Донецькій та Луганській областях за процесуального керівництва Луганської обласної прокуратури.
Як повідомляв Укрінформ, СБУ задокументувала діяльність організованої групи осіб, яка поповнює «бюджет» угруповання «лнр», усім повідомлено про підозру в порушенні конституційного ладу в Україні.