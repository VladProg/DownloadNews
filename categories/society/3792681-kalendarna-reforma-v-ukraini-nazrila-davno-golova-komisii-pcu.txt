Календарна реформа в Україні назріла давно, але через різні історичні обставини це питання неодноразово відкладалося; водночас під час війни перехід на новий календар був найменш безболісним.

Про це сказав ректор Київської православнї богословської академії, голова Календарної комісії ПЦУ Олександр Трофимлюк у програмі "Укрінформ: Вечірній стрім".
Трофимлюк пояснив, що старий юліанський календар відстає від сонячного на 13 днів.
“Рано чи пізно цю реформу потрібно було запроваджувати. Оскільки з 2100 року звичне нам Різдво 7 січня буде святкуватися 8 січня. Відповідно, в пізніші століття ця дата буде переноситись все далі і далі”, - підкреслив ректор КПБА.
За його словами, під час війни українці прагнуть відмежовуватись від усього, що пов'язане з Росією, тож у цей час була змога "найменш безболісно перейти на новий стиль”.

Голова календарної комісії ПЦУ нагадав, що Константинопольська церква перейшла на новоюліанський календар у 1923 році. За його словами, цей календар - історичний, тому що він розпочинається 1 вересня 2023 року і закінчується 31 грудня 2024-го.
Трофимлюк зауважив, що кожна помісна церква укладає фактично свій календар, де особливе місце визначає своїм святим. Календар, яким послуговувались українці до того, - Місяцеслов - був під впливом російської церкви, тому йшов процес, щоб зробити його календарем помісної Української церкви.
“Було два завдання - математична робота (змістити дати святкувань на 13 днів) і пасхалія. Пасхалія за новоюліанським календарем залишається за старим стилем. Тут є суперечки, вони стосуються всього православного світу. Щоб ця реформа переходу і пасхалії до нового стилю набула своєї мети, всі православні церкви мають прийняти таке рішення. Ми поки що приєднуємось до тих православних церков, які змінили календар, окрім пасхалії”, - зауважив голова Календарної комісії ПЦУ.
Як повідомляв Укрінформ, Православна церква України 1 вересня, з початком церковного новоліття, перейшла на новоюліанський календар.