Національна спілка журналістів України передала українським медійникам професійну журналістську техніку – фотоапарати та ноутбуки, отриману за сприяння уряду Німеччини.

Про це Укрінформу повідомили в інформаційній службі НСЖУ.
“Національна спілка журналістів України докладає багато зусиль для підтримки медіа, в тому числі й економічної. Завдяки нашому партнерові – штаб-квартирі ЮНЕСКО, ми вже провели конкурс екстрених грантів, і 160 журналістів отримали виплати в розмірі 22 тисячі гривень кожен як доповнення до зарплати, яка зменшилася внаслідок війни. Тепер маємо змогу надати фотоапарати і ноутбуки для діяльності журналістів – на підтримку їхньої професійної діяльності”, – сказав голова НСЖУ Сергій Томіленко.

Як зазначила журналістка видання «Україна молода» Лариса Салімонович, квартиру якої в харківському мікрорайоні Салтівка було знищено внаслідок російського обстрілу, ноутбук, який вона отримала, вкрай необхідний для роботи.
“Разом із квартирою згоріли два комп’ютери – стаціонарний і ноутбук. Коли ми з сім’єю переїхали до Вінниці, завдяки фінансовій допомозі Національної спілки журналістів я купила ноутбук, який уже був у використанні, і от тепер отримала нову техніку, значно потужнішу та функціональнішу”, – додала журналістка.

Також апаратуру отримала стрінгер агентства Reuters Анна Войтенко, яка постійно виїжджає працювати в гарячі точки України. Під час нещодавньої поїздки до Херсонської області перестав працювати її фотоапарат.
“Будь-яка техніка з часом виходить із ладу, особливо якщо її інтенсивно використовуєш. Тож допомога від НСЖУ виявилася дуже вчасною”, - зазначила вона.

Представниця телеканалу «Погляд» і газети «Зоря Приірпіння» з Бучі Київської області, колега отримувача ноутбука Олександра Наказненка Юлія Полянська розповіла, що студію під час окупації було повністю знищено, і телевізійники залишилися без жодної техніки.
“Тим часом журналісти, які залишилися в Бучі, зараз виконують непросту роботу фіксації страшних злочинів, учинених окупантами”, – сказала журналістка і висловила сподівання, що співпраця з НСЖУ буде ще тіснішою.
Фотожурналіст «Укрінформу» Павло Багмут розповів, що після поїздок до Бахмуту та інших відряджень техніка після інтенсивної експлуатації потребує ремонту, тож тепер є можливість уникнути навіть найменших пауз в роботі.
Томіленко додав, що на основі робіт українських журналістів, зроблених наданими за сприяння НСЖУ фотоапаратами, планується організувати фотовиставку, куратором якої буде фотокореспондент Associated Press, фіналіст Пулітцерівської премії Єфрем Лукацький.
Технічна допомога отримана Національною спілкою журналістів України в партнерстві з Академією української преси від Федерального міністерства закордонних справ Німеччини, повідомляє інформаційна служба НСЖУ.
Фото: Інформаційна служба НСЖУ