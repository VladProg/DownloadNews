АТ "Укрпошта", сьогодні, 7 липня, представляє спеціальний благодійний випуск рамки "ПТН ПНХ!", що містить відповідну поштову марку з відбитком штемпеля "Перший день. Київ. 24.02.2023" та поштову картку, які були випущені до річниці повномасштабної війни.

Про це повідомляє пресслужба Укрпошти, передає Укрінформ.
"У день офіційного введення в обіг, 24 лютого цього року, поштова марка "ПТН ПНХ!" викликала неймовірний ажіотаж та успіх, а зображення поштової продукції Укрпошти на своїй сторінці в Instagram опублікував всесвітньо відомий англійський художник графіті Бенксі. Придбати випуск "ПТН ПНХ!" у відділеннях Укрпошти та в офіційному інтернет-магазині наразі практично неможливо. Єдиний шанс стати власником славнозвісного випуску – замовити ексклюзивну благодійну рамку сьогодні", - акцентували у компанії.
Зазначається, що тираж випуску лімітований – 1000 екземплярів. Ціна – 1600 грн. Одна тисяча гривень від реалізації кожної презентаційної рамки буде спрямована на облаштування шкільних укриттів.
Укрпошта від початку російського вторгнення реальними справами підтримує країну, зокрема – поштовими марками воєнного часу з благодійною складовою. Частину виручених донатних коштів з марки "ПТН ПНХ!" Укрпошта спільно з партнером KSE Foundation за програмою "ЗАХИСТОК: безпечна освіта" облаштували шкільне укриття для Ківшоватського ліцею, що на Київщині. Відтепер понад 300 учнів мають змогу очно почати новий навчальний рік, маючи поряд безпечне, комфортне та сучасне сховище.
Як повідомляв Укрінформ, Укрпошта до річниці повномасштабної війни росії проти України 24 лютого ввела в обіг поштову марку "ПТН ПНХ!" тиражем 1 500 000 примірників або 250 тисяч маркових аркушів. Вартість маркового аркуша – 180 грн, з яких 42 грн – благодійний внесок.