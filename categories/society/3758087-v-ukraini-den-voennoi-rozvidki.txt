Українські військові розвідники відзначають 7 вересня професійне свято.


Саме цього дня у 1992 році, відповідно до Указу Президента «Про Управління воєнної стратегічної розвідки Міністерства оборони України», у складі оборонного відомства було створено розвідувальний орган стратегічного рівня, що стало початком історії воєнної розвідки незалежної України.
Після розпаду СРСР й відновлення у серпні 1991 року незалежності перед Українською державою гостро постало питання створення воєнної розвідки, адже раніше подібні структури підпорядковувались Москві. Паралельно зі становленням Збройних сил України розпочалося створення системи воєнної розвідки.
У лютому 1992 року почалося формування управління розвідки Головного штабу ЗСУ, а вже 7 вересня, було прийнято рішення щодо формування Управління воєнної стратегічної розвідки Міністерства оборони. У квітні 1994 року Указом Президента Головне управління військової розвідки МОУ було перейменовано в Головне управління розвідки Міністерства оборони України. Відтоді почала розвиватись комплексна, ефективна та багаторівнева система воєнної розвідки Збройних сил.
Це свято – свідчення визнання особливої ролі, яку відіграє воєнна розвідка у справі захисту національних інтересів держави. У складних умовах відкритої агресії країна потребує ефективної та активної розвідки, спроможної до надання оперативної, об’єктивної та достовірної розвідувальної інформації, а також реальних прогнозів для прийняття керівництвом країни важливих державних рішень у сфері національної безпеки.
***
Президент Володимир Зеленський подякував українським військовим розвідникам за кожний результат роботи та наголосив, що завдяки їм Україна завжди на кілька кроків попереду.
“Професійні. Сміливі. Непомітні для ворога. З вами Україна завжди на кілька кроків попереду. Дякую за кожен результат! З Днем воєнної розвідки України!” - написав Президент.

***
Головнокомандувач Збройних сил України Валерій Залужний подякував розвідникам за службу.
"Вітаю бойових побратимів - воїнів-розвідників, та усіх причетних з професійним святом!", - наголосив командувач.
За словами Залужного, "про більшість успішних операцій розвідки не прийнято розповідати публічно. Воєнні розвідники не розкривають своїх облич, не називають імен. Вони часто ходять по лезу. Діють там, де багатьом не під силу. Чітко, виважено, послідовно та болісно для противника".
"Дякую за службу нашим розвідникам", - підкреслив він.

Відео: офіційний канал Головнокомандувача Збройних Сил України
***
Успішні виконання бойових завдань у тилу ворога, проведення спеціальних операцій, звільнення заручників і полонених зробили безцінним внесок розвідників у боротьбу за свободу мільйонів українців. Про це начальник Головного управління розвідки Міністерства оборони України генерал-майор Кирило Буданов заявив з нагоди Дня воєнної розвідки.
"Сьогодні, всупереч злочинно-вбивчій, терористично-руйнівній агресії росії, ми відзначаємо День воєнної розвідки України", - наголосив він.
Як підкреслив Буданов, сама сутність професії воєнного розвідника "ніколи не передбачала суспільної оцінки нашої діяльності, адже розвідники – люди мовчазного подвигу. Та широкомасштабна загарбницька війна й динамічні геополітичні зміни в безпековому середовищі внесли значні корективи в роботу розвідки".
За його словами, нині "весь світ спостерігає за нашими досягненнями та довіряє нам і наданій інформації. Попереджений – значить озброєний".
"Успішні виконання бойових завдань у тилу ворога, проведення спеціальних операцій, звільнення заручників і полонених зробили безцінним внесок розвідників у боротьбу за суверенітет, територіальну цілісність держави та свободу мільйонів українців", - зауважив очільник ГУР.
Буданов подякував кожному "за службу, за все, що ви робите заради нашої спільної Перемоги, за професіоналізм, стійкість, мужність і жертовність, бо розвідка – це не тільки героїчні вчинки й подвиги, це, передусім – напружена, важка щоденна праця, яка вимагає великих зусиль, постійної витримки, волі, грунтовних знань і майстерності заради загальнодержавних і національних інтересів".
"Вічна слава і шана бойовим побратимам, які віддали своє життя за рідну країну, за незалежність. Вони назавжди залишаться в наших серцях! Ми помстимося рашистській нечисті за наших бійців, за вбитих і покалічених дітей, за сиріт і батьків, за українські міста і села, за наше небо, нашу землю й наше море! Хай буде світло! Знищимо пітьму!", - заявив начальник ГУР.

Відео: телеграм-канал начальника ГУР МОУ Кирила Буданова
***
Командувач Об'єднаних сил Збройних сил України Сергій Наєв привітав розвідників з професійним святом.
"Успіхи наших воєнних операцій великою мірою залежать від того, наскільки якісно і швидко ми можемо оцінити оперативну обстановку, наскільки глибоко розуміємо стратегії окупантів, щоб протиставити їм нашу силу та спроможність", - зазначив генерал-лейтенант.




Відео: Офіційна сторінка генерал-лейтенанта Сергія Наєва
За словами Наєва, завдяки досвіду і вмінню здобувати інформацію воїнів-розвідників "ми маємо змогу не лише стримувати ворога, а й ефективно звільняти окуповані території".
"Вічна шана полеглим розвідникам, які ціною власного життя зірвали стратегічні плани кремля з миттєвого захоплення України. Слава воєнній розвідці України!", - підкреслив командувач.