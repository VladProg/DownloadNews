Державне бюро розслідувань вилучило ще більше 192 тисяч доларів у колишнього народного депутата від «Партії регіонів», наближеного до експрезидента Віктора Януковича.

Про це поінформувала пресслужба ДБР, передає Укрінформ.
«Працівники Державного бюро розслідувань під час обшуку вилучили 192 тис. 400 доларів США необґрунтованих активів колишнього народного депутата України від «Партії регіонів», наближеного до сім’ї експрезидента Віктора Януковича», - поінформували у відомстві.
У ДБР також нагадали про те, що раніше вже було накладено арешт на 200 млн грн цього екснардепа, які знаходились на банківських рахунках, відкритих в українських банках.
За даними Бюро, ексрегіонал спільно з оточенням президента-втікача «відмивав» і легалізовував за кордоном доходи, отримані від оборудок на одному з потужних концернів Донецької області.
«Після створення рф терористичної організації днр, зловмисник зберіг фактичний контроль над фармацевтичним виробництвом та співпрацював з окупаційною адміністрацією. Він зареєстрував компанію в тимчасово окупованій Горлівці, мером якої став його колишній охоронець», - йдеться у повідомленні.
Відповідно до інформації ДБР, помічник ексдепутата акумулював у банківській скриньці частину коштів, що мають сумнівні та непідтверджені джерела походження.
«У результаті обшуку було вилучено 192 тис. 400 доларів. Кошти можуть бути пов’язані з російським капіталом та використовуватись для фінансування агресії», - заявили у ДБР.
Наразі триває досудове слідство за ч. 4 ст. 110-2 (Фінансування дій, вчинених з метою насильницької зміни чи повалення конституційного ладу або захоплення державної влади, зміни меж території або державного кордону України) та ч. 3 ст. 436-2 (Виправдовування, визнання правомірною, заперечення збройної агресії рф проти України) ККУ.
Процесуальне керівництво здійснює Офіс генерального прокурора.
Як повідомлялося, 22 квітня у ДБР поінформували, що Державне бюро розслідувань арештувало більше 200 мільйонів гривень необґрунтованих активів колишнього народного депутата України від «Партії регіонів», наближеного до сім’ї експрезидента-втікача Віктора Януковича.