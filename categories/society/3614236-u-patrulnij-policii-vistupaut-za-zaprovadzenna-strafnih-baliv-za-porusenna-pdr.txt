У патрульній поліції виступають за запровадження штрафних балів за порушення правил дорожнього руху.

Про це зазначив під час експертної дискусії на тему: «Безпека дорожнього руху: перемоги та нові виклики в умовах війни» в Укрінформі перший заступник начальника Департаменту патрульної поліції Олексій Білошицький.
“Потрібно лобіювати запровадження штрафних балів, бо для певних верств суспільства штрафи є незначним покаранням, а от штрафні бали надавали б можливість регулювати це питання. Зараз контроль діє, але ефекту від притягнення до відповідальності не існує”, - сказав він.
Посадовець також вважає, що у зв’язку з відключеннями світла актуальним є питання позначення пішоходів світловідбивними елементами – флікерами, які дають змогу бути помітними для водіїв у темний час доби.
Білошицький поінформував, що за 10 місяців поточного року сталося 14 тис. 622 ДТП із постраждалими. За цей час на дорогах загинула 2 тис. 161 особа, а 18 тис. 261 — травмувалася.
При цьому він наголосив, що офіційна статистика відомства може не відображати дійсну ситуацію на дорогах, оскільки чимало ДТП не оформлюються або оформлюються за європротоколом.
Заступник начальника Департаменту патрульної поліції розповів, що у планах відомства розширювати мережу камер автоматичної фіксації, а також поновити роботу так званих автомобілів - “фантомів”, які б фіксували дотримання водіями ПДР.
Засновник та голова ГО “Vision Zero" Віктор Загреба зазначив, що в Україні давно необхідно запровадити інші санкції за порушення правил дорожнього руху, замість фінансових штрафів. За його словами, запровадження системи штрафних балів якраз те, що потрібно в умовах війни.
"Це засіб нефіскальний, що дуже важливо зараз. Війна означає спад економіки та спад доходів, і цей засіб не буде забирати кошти з сімейних бюджетів... По-друге, цей засіб працює дуже добре для тих 10% водіїв, які створюють 90% проблем. Штрафні бали саме спрямовані на тих непокірних, несвідомих 10%, які порушують систему послідовно, і можна сказати цілеспрямовано", - сказав експерт.
Він додав, що систему штрафних балів можна інтегрувати в систему "Дія".
Президент МБФ «Допомоги постраждалим внаслідок ДТП» Юрій Чорний своєю чергою нагадав, що з 14 по 20 листопада, в Україні проходить Тиждень безпеки дорожнього руху.
"До нас доєднались майже 250 міст України, майже всі військові адміністрації надіслали свої листи з тим, що вони також проводять різноманітні заходи в форматі Тижня безпеки дорожнього руху. В місті Кривий Ріг відбудеться фотовиставка “Молодь за безпеку дорожнього руху”, також онлайн виставка буде відкрита на сайті міжнародного благодійного фонду “Допомоги постраждалим внаслідок ДТП”, в середу відбудеться фінал дитячого конкурсу “Безпечна країна”, до нас надійшло більше тисячі робіт на конкурс "Безпечна країна", - сказав Чорний.
Також в межах тижня пройде акція «Здай кров – врятуй життя». Як зазначив Черній, в травні цього року під час такої акції українці здали понад тону крові. Окрім цього, в школах пройдуть уроки, присвячені безпеці дорожнього руху, матеріали до них розроблені спільно Міністерством освіти та науки та фондом «Допомоги постраждалим внаслідок ДТП».
Як зауважив на круглому столі народний депутат, заступник голови Комітету ВР з питань транспорту та інфраструктури Володимир Крейденко, безпека дорожнього руху завжди була актуальною, однак після 10 жовтня, коли росія здійснила низку атак на об’єкти енергетики з'явилася ще одна проблема - українські населені пункти залишилися без освітлення в темну частину доби і пішоходи стали уразливішими на дорогах.
“Уже зареєстровано два законопроєкти №№8155 і 8156, які пропонують використання світлоповертальних елементів на одязі в темну пору. Філософія цього законопроєкту не в тому, щоб наповнювати бюджет і штрафувати всіх, а саме навчити людей дбати про свою безпеку, навчити їх розуміти свою відповідальність, коли вони стають повноцінними учасниками дорожнього руху. Штраф за невикористання світлоповертальних елементів пропонується невеликий, всього 51 грн”, - сказав Крейденко.
Він додав, що в країнах ЄС штрафи за невикористання світлоповертальних елементів можуть сягати кількасот євро.
Як зазначив директор Директорату громадського здоров’я та профілактики захворювання МОЗ Олексій Даниленко, зараз, в умовах повномасштабного вторгнення, умовах відключення світла, увага до безпеки як своєї, так і оточуючих має бути підвищеною. Це стосується і реагування на дорожньо-транспортні пригоди, і вчасного надання допомоги постраждалому до прибуття медиків.
"Кожен з нас може стати свідком ДТП. Хочу закликати всіх не губитися в такій ситуації і дотримуватися простих правил, в першу чергу, не потрапити самому в ДТП і зробити все, щоб врятувати життя потерпілого. Кілька порад всім, хто став свідком ДТП: переконатися, що ви знаходитеся в безпеці, оцінити ситуацію і визначити, в якому стані постраждалий чи є ознаки життя, викликати відповідну службу 103", - сказав Даниленко.
Він наголосив, що важливим є вміння надавати першу домедичну допомогу потерпілому і закликав громадян навчатися цьому на відповідних курсах.
"Це надасть нам змогу зберегти життя людини, яка постраждала в ДТП. Дуже великий відсоток постраждалих гине в перші хвилини після ДТП, тому що якраз дуже велике значення має допомога в перші хвилини - зупинка кровотечі і відновлення дихання. Якщо нам вдалося це зробити, у постраждалого шанси вижити зростають", - сказав Даниленко.
Щороку за різними статистичними даними в Україні у дорожньо-транспортних пригодах гинуть 3 тисячі громадян, понад 30 тисяч травмуються. Основними причинами ДТП є перевищення швидкості, порушення правил маневрування, порушення правил проїзду перехресть, пішохідних переходів, недотримання дистанції.
Тижні безпеки дорожнього руху проходять двічі на рік. Їх мета – консолідація зусиль державних органів, зацікавленої громадськості та ЗМІ для знаходження спільних рішень та вирішення проблем ДТП.
Як повідомляв Укрінформ, на початку поточного року у парламенті зареєстрували законопроєкт №6502 «Про внесення змін до Кодексу України про адміністративні правопорушення та інших законів України щодо впровадження обліку штрафних балів за правопорушення у сфері забезпечення безпеки дорожнього руху».
Законопроєктом передбачається запровадження системи нарахування штрафних балів за порушення правил дорожнього руху, зафіксованих не в автоматичному режимі.