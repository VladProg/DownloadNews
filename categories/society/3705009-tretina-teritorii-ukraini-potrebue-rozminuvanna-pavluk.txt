Україна на сьогодні є однією з найзамінованіших країн світу. Наразі обстеження потребують території площею понад 174 тис. кв. км, з яких 14 тис. – це морські акваторії. Площа деокупованих територій, на яких уже триває обстеження, становить 45 тис. кв. км.

Про це в інтерв’ю Укрінформу повідомив перший заступник міністра оборони України Олександр Павлюк.
«Унаслідок збройної агресії росії Україна справді стала найзамінованішою країною світу. Наразі обстеження потребують території площею понад 174 тис. кв. км, з яких 14 тис. – це морські акваторії. Це близько третини нашої країни. До цього обсягу належать усі території, на яких велись або ведуться активні бойові дії, які перебувають в тимчасовій окупації, та території, по яких були нанесені авіаційні та ракетні удари. Площа деокупованих територій, на яких уже триває обстеження, становить 45 тис. кв. км, з яких 17 тис. кв. км – це землі сільськогосподарського призначення», - зазначив Павлюк.
За його словами, обсяги та щільність забруднення вибухонебезпечними предметами порівнюються з масштабами, які охопили Європу після Другої світової війни, а з наявними зараз ресурсами Україні знадобляться десятиліття для розмінування. Водночас Павлюк вважає, що цього не можна допустити, аби не залишити проблему розмінування у спадок дітям.
Перший заступник міністра оборони також поінформував, що тільки від Збройних Сил та Держспецтрансслужби Міноборони планується залучити 5000 спеціалістів з розмінування. Таке збільшення чисельності особового складу та належне його забезпечення, зокрема сучасними засобами пошуку, обстеження та механізованого розмінування задля більш безпечного виконання робіт – дозволить відчутно скоротити час звільнення української землі від вибухонебезпечних предметів.
Павлюк також зауважив, що війна триває, тому треба системно працювати над збільшенням кількості саперів, створенням навчальних центрів і паралельно налагоджувати виробництво необхідного устаткування українськими виробниками.
Він також наголосив, що Україні потрібні підтримка та довгострокові проєкти з міжнародними партнерами, союзниками та друзями, адже самотужки Україні вкрай складно буде вирішити проблему з розмінування.
Як повідомлялось, в Україні затверджено План з розмінування земель сільськогосподарського призначення в дев'яти регіонах, постраждалих від воєнних дій. Загалом обстеженню та в разі необхідності розмінуванню підлягають понад 470 тис. га земель.
Станом на початок травня, в Україні у межах гуманітарного розмінування сільськогосподарських земель обстежено близько 70 тис. га.