Рішення Верховної Ради України про повернення доплат військовим у розмірі 30 тис. грн не влаштовує нікого, тому що прибирає мотивацію для військових.

Як передає Укрінформ, про це заявив міністр фінансів України Сергій Марченко в інтерв'ю для Forbes.
"Те, що запропоновано правкою до закону (доплати військовим у 30 000 були скасовані у лютому, але на початку квітня Верховна Рада повернула, «випадково» проголосувавши за правку Дмитра Разумкова до закону щодо інших аспектів діяльності ЗСУ. – Forbes), не влаштовує абсолютно нікого, тому що це прибирає мотивацію. Деякі керівники силових відомств казали, що після того, як вони внормували систему оплати, у їхніх підрозділах зʼявилось більше мотивації реально воювати, а не сидіти в тилу. Мотивацію потрібно шукати саме в цьому, адже не кожен з мільйонної армії знаходиться на передовій, як багато хто думає", - сказав він.
Марченко зазначив, що парламентська робоча група вже напрацьовує варіант, яким чином питання доплат можна справедливо і ефективно вирішити.
Міністр наголосив, що рішення має бути максимально корисним для Збройних сил і підйомним для фіскальної частини. Тому що доплати будуть виплачуватись шляхом власних надходжень. За його словами, простір для компромісу у цьому питанні є і міністерство готове слухати українське військове командування про конкретні категорії, які треба мотивувати.
"Підкреслюю, що бюджет на сектор оборони не зменшується, а, навпаки, зростає. Бойове розпорядження і визначення випадків схеми виплат – це рішення головнокомандувача. В межах бюджету ми кажемо: визначайтеся, робіть правильні системи мотивації. Але ми вимушені ставити питання, коли бачимо, що, наприклад, держава продовжує доплачувати по 30 000 грн, навіть коли у військовослужбовця встановлений факт дезертирства", - заявив міністр.
Як повідомляв Укрінформ, 10 квітня Верховна Рада підтримала повернення виплат у розмірі 30 тис. грн для військовослужбовців, поліцейських та працівників Державної служби з надзвичайних ситуацій. Законодавча ініціатива донині не підписана головою ВР та Президентом, оскільки зареєстрований блокуючий проєкт постанови про її відхилення.
У Міжнародному валютному фонді вважають, що повернення доплат військовим може призвести до зростання дефіциту українського бюджету у 2023 році.
Народні депутати створили робочу комісію у Верховній Раді, яка повинна врегулювати ситуацію з виплатами українським військовослужбовцям.
Фото: Мінфін