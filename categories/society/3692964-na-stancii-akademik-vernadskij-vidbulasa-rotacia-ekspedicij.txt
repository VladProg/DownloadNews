На українській станції "Академік Вернадський" завершилася перезмінка експедицій, найближчий рік нова команда проводитиме різноманітні дослідження.

Як передає Укрінформ, про це Національний антарктичний науковий центр повідомляє у Фейсбуці.
“Сьогодні, 7 квітня 2023 року, полярники та полярниці 27-ї УАЕ, що рік відпрацювали в Антарктиці, вирушили додому. Разом з ними повертаються учасники сезонного загону, які виконували технічні та наукові завдання впродовж кількох місяців”, - йдеться в повідомленні.

Натомість роботу почала 28-ма українська антарктична експедиція. Ця команда найближчого року проводитиме геофізичні, метеорологічні та біологічні дослідження, а також забезпечуватиме життєдіяльність станції.
В антарктичному центрі підкреслили, що це вже друга ротація українських зимівників за час повномасштабного вторгнення росії.

“Попри велику війну та всі спроби ворога нас знищити, ми рухаємося далі й міцно тримаємо “антарктичний фронт". За ці 408 днів ні на хвилину не було зупинене жодне з наших основних вимірювань та досліджень, більшість з яких тривають вже десятиліттями і є дуже цінними для глобальної науки. Цього сезону також вдалося започаткувати кілька нових досліджень у міжнародних колабораціях та завершити нагальні роботи з модернізації станції. Зараз ми провели планову ротацію річних експедицій і продовжуємо виконувати антарктичну місію", – заявив директор НАНЦ Євген Дикий.

Другий рік поспіль перезмінку українських антарктичних експедицій забезпечує власне судно – науково-дослідний криголам "Ноосфера". У березні судно доправило з Чилі на станцію "Вернадського" 28-му українську антарктичну експедицію, а нині з 27-ю УАЕ та сезонним загоном на борту прямує до Південно-Африканської Республіки.

Також по дорозі, на острові Кінг-Джордж, судно забере польську експедицію зі станції "Арцтовський". З Кейптауна полярники літаками дістануться Польщі, а після цього наземним транспортом повертатимуться в Україну.
Окрім того, "Ноосфера" доставила до "Вернадського" річний запас продуктів, пального та інших необхідних речей. Зі станції судно забрало велику кількість сміття. “Оскільки Антарктида – це екологічний заповідник, то людина не може тут нічого залишати після себе. Під час зимівлі усе сміття сортується і зберігається на спеціальному майданчику. Частина пластику подрібнюється та переплавляється на сувеніри”, – пояснили в антарктичному центрі.
Як повідомляв Укрінформ, наприкінці березня дослідницький криголам "Ноосфера" з командою 28-ї української антарктичної експедиції на борту прибув до станції "Академік Вернадський".