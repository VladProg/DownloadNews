Правоохоронці повідомили про підозру колишньому генеральному директору ДП «Антонов», через службову недбалість якого російські загарбники знищили найбільший у світі літак АН-225 «Мрія».

Як передає Укрінформ, про це Національна поліція повідомляє у Телеграмі.
«Встановлено, що експосадовець, незважаючи на застереження державних органів та достеменно знаючи про припинення страхового покриття на це повітряне судно, не забезпечив передислокацію літака в безпечне місце. У результаті під час повітряної атаки російських військ на аеропорт у селищі Гостомель «Мрія» згоріла», - ідеться у повідомленні.

Також під час досудового розслідування встановлено, що літак АН-225 «Мрія» напередодні військового вторгнення росії в Україну був технічно справний, на аеродромі зберігалася достатня кількість авіапального для виконання рейсу, екіпаж був готовий до вильоту.
«Усе це вказує на те, що були всі можливості для евакуації повітряного судна в аеропорт міста Лейпциг (Німеччина). Утім колишній генеральний директор ДП «Антонов» не віддав відповідного наказу та проігнорував доповіді та пропозиції підлеглих», - зазначили у Нацполіції.
В результаті обстрілів військовослужбовцями держави-агресора повітряне судно було знищено. Державі завдано майже 8,5 млрд грн збитків.
Окрім того, слідчі перевіряють інформацію щодо можливості евакуації ще шести літаків, у тому числі Ан-124 «Руслан», які тоді перебували на території аеропорту.
Як у Телеграмі повідомляє Офіс генерального прокурора, за процесуального керівництва прокурорів Спеціалізованої прокуратури у сфері оборони Офісу Генерального прокурора екс директору ДП «Антонов» повідомлено про підозру у службовій недбалості (ч. 2 ст. 367 Кримінального кодексу України).
Раніше йому було повідомлено про підозру у перешкоджанні законній діяльності Збройних Сил України та інших військових формувань щодо охорони та оборони аеродрому (ч. 2 ст. 114-1 Кримінального кодексу України).
Наразі підозрюваний перебуває під вартою без можливості внесення застави.
Як повідомляв Укрінформ, один із найбільших і найпотужніших літаків у світі українського виробництва Ан-225 «Мрія» згорів наприкінці лютого минулого року внаслідок повітряної атаки російських військ на аеропорт Гостомель під Києвом.
Командир «Мрії» Дмитро Антонов заявив, що літак можна було врятувати. Так, на момент вторгнення росії ДП «Антонов» мало резервний аеродром, орендований у німецькому Лейпцигу. Екіпаж був готовий вилетіти з Гостомеля до Німеччини вранці 24 лютого та навіть заводив двигуни, але команди на зліт так і не отримав.
Наприкінці березня 2022 року державний концерн «Укроборонпром» відсторонив від роботи генерального директора ДП «Антонов» Сергія Бичкова. Згодом Бичков був остаточно звільнений з посади.
У жовтні минулого року стало відомо, що в межах кримінального провадження СБУ розпочала перевірку службовців ДП «Антонов» щодо ймовірної співпраці з російськими загарбниками, наслідком якої могло бути знищення «Мрії».
Фото: Національна поліція України