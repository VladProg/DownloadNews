Уповноважений Верховної Ради України з прав людини Дмитро Лубінець наголошує, що жодних заяв від митрополита Черкаського і Канівського УПЦ МП Феодосія або в його інтересах не надходило.

Як передає Укрінформ, про це Лубінець повідомив у Телеграмі.
"На засіданні Ради ООН з прав людини 9 жовтня під час доповіді Верховного комісара ООН щодо України був оприлюднений відеозапис звернення митрополита Черкаського і Канівського Феодосія, який у цей час перебував у суді, де йому обирали запобіжний захід", - зазначив омбудсмен.
У зверненні митрополит сказав, зокрема, що віряни УПЦ МП потерпають від насильства, сотні церков були зачинені, Києво-Печерську Лавру та Київську духовну академію і семінарію виселяють із приміщень, парафіян притягують до кримінальної відповідальності за релігійні переконання.
Лубінець зазначив, що жодних заяв до нього від митрополита Феодосія або в його інтересах станом на сьогодні не надходило.
"Водночас Києво-Святошинський райсуд ухвалив 9 жовтня рішення щодо продовження митрополиту цілодобового домашнього арешту в межах відкритого кримінального провадження. Наразі досудове розслідування триває", - зазначив омбудсмен.
Також він нагадав, що комплекс споруд Києво-Печерської лаври є державною власністю, його розпорядником є Національний заповідник "Києво-Печерська Лавра".
Як повідомляв Укрінформ, митрополит УПЦ МП Феодосій (Снігірьов) підозрюється у розпалюванні міжконфесійної ворожнечі та виправдовуванні, визнанні правомірною, заперечення збройної агресії Росії проти України, глорифікації її учасників.
Також правоохоронці встановили, що під його керівництвом адміністратор сайту єпархії розміщував матеріали із пропагандистських сайтів Російської православної церкви.
Він перебуває під цілодобовим домашнім арештом.
Фото: Суспільне