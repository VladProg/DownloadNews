Військова контррозвідка Служби безпеки заблокувала ще два канали нелегального виїзду за межі України громадян призовного віку.

Як передає Укрінформ, про це СБУ повідомляє у Телеграмі.
"Цього разу незаконну діяльність організували чинний та колишній посадовці військкоматів з двох прикордонних регіонів нашої держави. За гроші вони пропонували військовозобов’язаним уникнути мобілізації на підставі підроблених документів та в обхід контрольно-пропускних пунктів на державному кордоні", - ідеться в повідомленні.

Вартість таких "послуг" становила до 7,5 тис. доларів. Сума залежала від обраної "схеми" ухилення від призову.
Так, на Івано-Франківщині до тюремного ув’язнення засудили колишнього керівника відділу одного з місцевих військкоматів.
Зловмисник продавав ухилянтам фальшиві довідки військово-лікарської комісії про непридатність до служби за станом здоров’я.
У подальшому підробку використовували для виїзду до сусідньої європейської країни.
Також задокументовано, що зловмисник оформив місцевій жительці фіктивну інвалідність, щоб вивезти її чоловіка до ЄС як супроводжуючого.
У Чернівецькій області повідомили про підозру посадовцю одного з територіальних військкоматів і двом його спільникам.
"Вони розробляли для своїх клієнтів приховані маршрути для незаконного перетину кордону через так звану "зеленку", - ідеться в повідомленні.
На підставі зібраних доказів злочинні дії організаторів оборудок кваліфіковано за ст. 332 Кримінального кодексу України (незаконне переправлення осіб через державний кордон України).
Як повідомляв Укрінформ, у серпні на Полтавщині Служба безпеки викрила співробітника Миргородського терцентру комплектування та соціальної підтримки, який брав хабарі за сприяння в ухиленні від призову на військову службу.