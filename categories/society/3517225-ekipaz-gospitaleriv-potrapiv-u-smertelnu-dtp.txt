Екіпаж автобуса Кракен бригади "Госпітальєри" потрапив у ДТП, загинула медик, є постраждалі.

Про це у Фейсбуці написала народний депутат України, командир бригади "Госпітальєри" Яна Зінкевич, передає Укрінформ.
"На жаль, у нашій родині Госпітальєрів сталося страшне горе. Наш екіпаж автобуса Кракен потрапив у страшне дтп. Зіштовхнувся з військовим кразом. Наше сонечко Австрійка, після 30 хв. боротьби за життя, на жаль, померла. Вона отримала ушкодження голови, несумісне з життям", - йдеться у пості.
Зазначається, що медик останні роки проживала та мала родину в Австрії, але повернулась в Україну, щоб рятувати поранених, і за останні дні надала допомогу десяткам поранених.
У ДТП постраждав травматолог Корінф, громадянин Греції.
"Отримав складну травму руки, внаслідок чого його права кисть ампутована, і він уже не зможе працювати за своєю спеціальністю. Анастезіолог Катя отримала важкі ушкодження ніг. Це був перший день її ротації. Анастезист Док, нейрохірург Юзік та водій Алекс отримали ушкодження середнього ступеня", - повідомляється в дописі.






Екіпаж Госпітальєрів потрапив у смертельну ДТП / Фото: Facebook

























За інформацією Зінкевич, весь екіпаж на сьогодні перебуває в лікувальних закладах та опісля проходитиме реабілітацію.
Автобус Кракен здійснив свою місію та вивіз поранених.
Медика Австрійку проведуть в останній путь у четверг.
Прощання та молебень відбуватимуться в Михайлівському соборі о 12.30. Прощання - на Байковому кладовищі о 14.30.
"Австрійка заповіла нам, що має бути кремація. Після цього буде прощальна вечеря, місце і час ще уточнюються", - додала Зінкевич.
У коментарях вона додала, що автобус Госпітальєрів зіштовхнувся з військовим КрАЗом, в якому пробилось колесо. КрАЗ стояв "наполовину на дорозі без жодних освітлювальних знаків".
Як повідомляв Укрінформ, аби підтримати зусилля добровольчого медбата "Госпітальєри", який рятує поранених українських бійців на фронті, у центрі Вашингтона відбувся благодійний концерт зі збором коштів для допомоги фронтовим парамедикам.