Збройні сили України вшановують українських жінок за лідерство та боротьбу.

Як передає Укрінформ, про це ідеться на сторінці Генерального штабу ЗСУ у Фейсбуці.
"Українські жінки борються за своє майбутнє та вільну демократичну Україну. Збройні сили України вшановують усіх жінок України, зокрема й усіх жінок Збройних сил України та всіх складових Сил оборони України за ваше лідерство та боротьбу за Україну, за те як невтомно, самовіддано та ефективно ви наближаєте перемогу над ворогами України!", - йдеться в дописі.
Протягом майже року широкомасштабного вторгнення росії в Україну світова спільнота побачила, як незліченна кількість українок відстоює себе, свої громади та свою країну. Україна має унікальний досвід участі жінок у бойових діях із забезпечення національної безпеки і оборони, відсічі та стримування збройної агресії російської федерації з 2014 року в рамках як проведення Антитерористичної операції, Операції об’єднаних сил, так і під час вже понад року відбиття широкомасштабного вторгнення росії, підкреслюють у ЗСУ.

У Міжнародний день боротьби за права жінок Збройні сили України висловлюють вдячність жінкам-військовослужбовцям усіх країн-партнерів, зокрема і учасницям двосторонніх та багатонаціональних навчальних, тренувальних, логістичних й гуманітарних операцій, за неймовірну роботу та важливу роль, яку вони відіграють у забезпеченні допомоги та підтримки України.
"Незламні жінки України змінили своє життя та стали на захист України зі зброєю в руках, підтримують та допомагають війську як волонтерки, або продовжують так само сміливо та самовіддано вести переможні битви на освітньому, науковому, інформаційному, медичному, виховному, економічному, юридичному, безпековому, політичному, дипломатичному, психологічному, музичному, родинному, материнському, логістичному, фінансовому, господарському, духовному, бізнесовому, виробничому, культурному, мистецькому, комунікаційному, інноваційному, кібернетичному, технічному, IT-фронтах цієї війни!", - наголошують у Генштабі.
Збройні сили України мають позитивний досвід імплементації ґендерних питань у процес свого реформування, зокрема це стосується стратегії реалізації завдань Цілі партнерства Україна-НАТО G 0013 "Ґендерні питання" у ЗСУ в контексті набуття ними спроможностей відповідно до стандартів НАТО, подальше виконання резолюції Ради безпеки ООН 1325 «Жінки, Мир, Безпека».
Зокрема Управлінням правового забезпечення Генерального штабу ЗСУ в період 2016 -2021 років було приділено належну увагу питанням ґендерної рівності, результатом чого стало, що ЗСУ та Міністерство оборони України ухвалили план дій щодо виконання Резолюції 1325, у якому ґендерні питання введені по всій вертикалі структури органів військового управління ЗСУ – від вищих штабів до нижчих, а також у систему комплектування та військової освіти. Інтеграція ґендерних питань у систему освіти та навчання, що сприяло підвищенню рівня поінформованості про ґендерну проблематику всіх військовослужбовців та заохочення жінок до активної участі у навчанні, ідеться дописі.
19 листопада 2022 року син покійного сенатора США Джона Маккейна Джек Маккейн, оголошуючи присудження Премії імені сенатора Джона Маккейна за лідерство на державній службі 2022 року в рамках Міжнародного безпекового форуму в Галіфаксі жінкам України, наголосив: "Ми хочемо відзначити відважність та внесок жінок України. Хоробрі жінки, які намагаються уберегти свої родини, відправляють синів та чоловіків на війну та воюють самі, захищаючи країну від путінської агресії. Жінки України добровільно стали героїнями, чия хоробрість, честь та гідність надихнули світ. Світ бачить, як жінки по всій Україні дають відсіч агресору, рятуються разом із родинами, допомагають після бомбардувань, підтримують військові зусилля, воюють на передовій…", нагадали у Генштабі.
"Українські жінки стійко тримаються перед викликом жахливих злочинів, включно з вбивствами, тортурами, насильницькою депортацією, переміщенням та сексуальним насильством. Незламні жінки України мають сили дивитися глибоко в середину себе і знаходити силу зцілюватися, відбудовуватися і процвітати", - підкреслили у Генштабі.
Збройні сили України залишаються глибоко відданими поширенню голосів жінок, визнання їхнього внеску в розбудову сектору безпеки і оборони.
"Це справедливо сьогодні, під час війни. І це буде справедливо і в майбутньому, коли Україна переможе. Збройні сили України переконані, що тільки сильні й стійкі суспільства можуть пережити важкі часи. І це те, що втілюється сьогодні в Україні, зокрема і завдяки силі та стійкості жінок", - ідеться в дописі Генштабу.
Як повідомлялося, згідно з рішенням ООН від 1977 року, 8 березня відзначається у світі як Міжнародний день боротьби за права жінок і міжнародний мир.


Фото: Генштаб ЗСУ