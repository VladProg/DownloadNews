у Координаційному штабі назвали пріоритети звільнення полонених - поранені, хворі та жінки.

Про це Координаційний штаб з питань поводження з військовополоненими повідомив у Телеграмі, передає Укрінформ.
У штабі відбулася зустріч з родинами військовослужбовців 8-го окремого стрілецького батальйону територіальної оборони, учасники якої обговорили, як ставитися до різних списків полонених, які оприлюднюють у російських соціальних мережах.
Представник штабу зауважив, що українська сторона ставиться до них як до додаткової інформації. Соціальні мережі росіяни використовують також для розхитування ситуації в Україні, але коли людина вважається зниклою безвісти, і про неї немає жодної інформації, фото чи відео з полону береться до уваги.
«Крім того, якщо людина з’являється в якомусь російському списку, це означає, що рф бере на себе певну відповідальність за неї», – додали в Коордштабі.
За словами представника штабу, були випадки, коли росіяни публікували в соціальних мережах військовий квиток українського військового як нібито загиблого, а людину потім знаходили в полоні, тому такі повідомлення не можна сприймати за чисту монету.
У полоні досі залишаються українські поранені, хворі та жінки, хоча саме ці категорії мають бути пріоритетними для звільнення, згідно з міжнародним гуманітарним правом. Робота для їхнього визволення, як і для повернення всіх українців з неволі, не зупиняється.
Як повідомляв Укрінформ, раніше в Коордштабі заявили, що витяги зі службового розслідування щодо зникнення безвісти військовослужбовця можна отримати за відповідним запитом до територіального центру комплектування та соціальної підтримки.
Фото: Телеграм