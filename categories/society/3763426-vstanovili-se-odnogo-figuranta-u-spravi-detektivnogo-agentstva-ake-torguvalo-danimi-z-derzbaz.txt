Правоохоронці встановили ще одного фігуранта у справі так званого «детективного агентства», яке торгувало інформацією з державних баз даних.

Як передає Укрінформ, про це повідомляє ДБР.
Працівники Державного бюро розслідувань у взаємодії з Службою безпеки України повідомили про підозру ще одному фігуранту у справі роботи так званого «детективного агентства», яке торгувало інформацією з державних баз даних.
Встановлено, що серед замовлень «агентства» були особисті дані міністрів Кабінету міністрів України.

«11 вересня цього року бюро викрило роботу цієї приватної агенції з надання детективних послуг. Про підозру було повідомлено колишньому правоохоронцю, який заснував структуру після звільнення у запас та чинному працівнику правоохоронного органу, який безпосередньо діставав інформацію з державних баз даних», ідеться у повідомленні.

Через чати та групи у месенджерах зловмисники знаходили клієнтів, які були готові платити за приватну інформацію щодо адрес проживання, номерів автомобілів і мобільних телефонів громадян, а також відомості про перетин державного кордону.




Працівники ДБР встановили особу ще одного фігуранта цієї справи. Ним виявився також колишній працівник правоохоронного органу, який був знайомий з обома учасниками схеми.

Він виступав посередником між засновником агенції та чинним правоохоронцем та спонукав останнього до активізації «вигідного співробітництва».

Експравоохоронцю повідомили про підозру у підбурюванні до несанкціонованого доступу та поширення інформації з обмеженим доступом (ч. 4 ст. 27, ч. 3 ст. 362, ч. 2 ст. 361-2 Кримінального кодексу України).
Санкція статті передбачає покарання у вигляді позбавлення волі на строк до 6 років.
Як повідомляв Укрінформ, правоохоронці Вінниччини, Дніпропетровщини, Львівщини та Чернівецької області викрили та повідомили про підозри шести посадовцям та їх спільникам у махінаціях з бюджетними коштами.
Фото: ДБР