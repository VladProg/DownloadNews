Німецька медіакомпанія Deutsche Welle цього року відзначила премією "За свободу слова" українських відеожурналіста Мстислава Чернова та фотожурналіста Євгена Малолєтку.

Про це йдеться у пресрелізі медіахолдингу, переданому Укрінформу.
«Доробки Мстислава Чернова та Євгена Малолєтки важко сприймати, але що справді спричиняє біль, так це правда, яку вони показують: росія напала на Україну та її мирне населення під вигаданим приводом», - зазначив генеральний директор DW Пітер Лімбург.
За його словами, кремль нині спотворює факти і поширює дезінформацію. А премія «За свободу слова» є визнанням виняткової мужності Чернова та Малолєтки у протистоянні пропаганді та дезінформації. «Це визнання того, що їхня боротьба за права людини та за правду – це боротьба за демократію та вільні суспільства, за всіх нас, і це має високу ціну», - підкреслив Лімбург, додавши: «Війна в Україні – це війна за права людини та європейські цінності, а також війна з правдою і фактами».
Чернов і Малолєтка задокументували події у Маріуполі після російського вторгнення. Їхні свідчення можуть допомогти притягнути злочинців до відповідальності, вважають в Оргкомітеті.
Обидва журналісти, які продовжують висвітлювати війну в Україні, розцінюють премію DW як визнання своєї роботи.
Церемонія нагородження відбудеться у Бонні 20-21 червня в межах Global Media Forum DW. Учасники з усього світу зможуть приєднатися до події онлайн.
Чернов і Малолєтка – обидва зі сходу України. Їхні репортажі та кадри з Криму та сходу України публікували різні міжнародні ЗМІ, зокрема BBC, Deutsche Welle, The New York Times, Washington Post, Der Spiegel тощо. Чернов як військовий репортер побував у кількох зонах конфліктів, таких як Ірак чи Сирія, був неодноразово поранений. Малолєтка раніше працював над проєктом про гуцульську громаду.
Медіакомпанія Deutsche Welle вручає нагороду "За свободу слова" з 2015 року. Лауреатом може стати людина або ініціатива, які відіграли важливу роль у справі захисту в ЗМІ прав людини і свободи думок.
Фото: DW/P.Boll