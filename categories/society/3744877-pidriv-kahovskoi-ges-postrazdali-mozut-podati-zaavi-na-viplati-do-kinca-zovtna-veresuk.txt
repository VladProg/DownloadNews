Від громадян, які постраждали внаслідок підриву Каховської ГЕС, надійшло понад 9 тисяч заяв на отримання грошової допомоги.

Про це в ефірі телемарафону «Єдині новини» розповіла віцепрем'єр - міністр з питань реінтеграції тимчасово окупованих територій Ірина Верещук, передає кореспондент Укрінформу.
«Понад 8 тисяч уже отримали (виплати – ред.), 9 тисяч – подали заявки. Але ми продовжуємо можливість подати заявку… Ми звернулися до Кабміну, щоб до кінця жовтня продовжити (ці терміни – ред.)», - сказала урядовиця.
Вона підтвердила, що всі постраждалі від підриву росіянами Каховської ГЕС до кінця жовтня можуть подати ці заявки.
За словами Верещук, кожна особа може отримати виплати у розмірі 5 тисяч гривень від держави і 6600 - від МОМ.
«І вони отримують. Але, окрім того, постраждалі з числа фермерів, ті, хто втратили угіддя, городи, землю, - додатково можуть отримати гроші. Щодо фермерів є окрема постанова…. Це окремі гроші, і вони теж є», - запевнила віцепрем’єр.
Як повідомляв Укрінформ, уночі 6 червня російська армія підірвала греблю Каховської ГЕС. У Херсонській області провели евакуацію жителів підтоплених територій.
21 липня міністр внутрішніх справ Ігор Клименко заявив, що загалом було обстежено 1597 підтоплених будинків та забезпечено здійснення 8152 виплат постраждалим.