Для удосконалення процесу проходження військово-лікарської комісії передбачено шість кроків, що зробить його швидшим та зручнішим.

Як передає Укрінформ, про це у Фейсбуці повідомляє пресслужба командування Медсил ЗСУ.
Удосконалення процесу проходження військово-лікарської комісії передбачає:

збільшення мережі ВЛК за рахунок їх додаткового розгортання в цивільних закладах охорони здоров’я;
окреме фінансування оплати послуг медичних працівників, яких залучено до проведення медоглядів з метою оцінки ступеня придатності до військової служби;
впровадження е-черги запису на ВЛК, електронний документообіг між військовими частинами, ТЦК та СП та закладами охорони здоров’я;
залучення закладів охорони здоров’я із системи Міноборони до роботи з ЕСОЗ (Електронна система охорони здоров'я). Заклади охорони здоров’я із системи Міноборони матимуть доступ до анамнезу людини, зокрема в електронній медичній картці;
запровадження сучасних підходів до обслуговування під час проходження ВЛК (доступний і зручний сервіс);
здійснення інформаційної підтримки (гаряча лінія) та впровадження інформаційних продуктів, які допоможуть військовослужбовцям отримати допомогу.

Як зазначається, зміни будуть поступовими, адже процес передбачає внесення змін до низки нормативно-правових актів, технічних розробок і тестувань ресурсів. Над цими задачами працює робоча група, до якої входять підрозділи Збройних Сил України, Міністерство оборони, Міністерство охорони здоров’я, Міністерство у справах ветеранів, Міністерство цифрової трансформації та ГО “Принцип”.
5 травня Міноборони запустило в тестовому режимі систему електронного запису на ВЛК в п'ятьох містах - Харкові, Львові, Києві, Вінниці та Одесі.
2 травня Верховна Рада ухвалила два закони для удосконалення діяльності військово-лікарських комісій.