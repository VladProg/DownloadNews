Відповідно до вимог Закону «Про медіа» відбудеться перереєстрація та реорганізація агентства АрміяІnform. Оптимальним рішенням стане створення онлайн-медіаінформагентства.

Як повідомляє кореспондент Укрінформу, про це заявила заступниця міністра оборони Ганна Маляр під час заходу «Редколегія. Саміт».
«У нас є новий закон про медіа, в якому тепер вже не передбачається існування інформаційних агентств. У нас немає жодного шансу, якщо ми рухаємося в руслі закону, а ми державна інституція, ми зобов’язані його ліквідувати, відповідно до закону, що ми й робимо. Але враховуючи, що там дійсно працювали люди, ми знайшли законну формулу, щоб не знищувати повністю роботу, яка була зроблена, і це буде онлайн-медіаінформагентство. Ми зобов’язані зараз пройти перереєстрацію і реорганізацію», – пояснила заступниця міністра оборони.
За її словами, роботу агентства АрміяІnform забезпечували 144 особи, що є занадто високим показником.
«Держава витрачала кошти на ці зарплати, це переважно люди з високими військовими званнями в період дефіциту людей на фронті. Це неприпустимо», - наголосила Маляр.
Довідково. АрміяInform — інформаційне агентство Міністерства оборони, створене у грудні 2018 року, яке висвітлює події у сфері оборони і безпеки: оперативна інформація, аналітика, ексклюзивні коментарі, інтерв'ю, фоторепортажі, інфографіка, відеостріми з місця події.
Кореспонденти агентства працюють у всіх регіонах України, зокрема постійно в районі бойових дій на сході. Від початку широкомасштабного вторгнення Росії мобільні групи агентства висвітлюють події в усіх районах бойових дій.
Інформаційне агентство співпрацює з пресслужбами та службами зав’язків з громадськістю військових частин і підрозділів, з військовими організаціями, електронними й друкованими ЗМІ, теле- та радіокомпаніями України, закордонними медіа, органами влади, посольствами й консульствами, підприємствами ОПК. Має професійну фотослужбу та власний фотоархів.
На базі пресцентру агентства організоване проведення та комплексний медіасупровід пресконференцій, брифінгів, круглих столів, інтернет-конференцій, презентацій, семінарів, виставок.
Як повідомлялося, 31 березня 2023 року набув чинності Закон «Про медіа», згідно з яким інформаційні агентства упродовж року повинні визначитися зі своїм статусом і перереєструватися як суб’єкти у сфері медіа. Перереєстрація здійснюється на підставі свідоцтва про державну реєстрацію інформаційного агентства як суб’єкта інформаційної діяльності та відбувається безкоштовно.
Після 31 березня 2024 року свідоцтва про державну реєстрацію інформаційних агентств як суб’єктів інформаційної діяльності втратять чинність.