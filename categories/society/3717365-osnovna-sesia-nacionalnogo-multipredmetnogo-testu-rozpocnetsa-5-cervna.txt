Основна сесія Національного мультипредметного тесту (НМТ) розпочнеться 5 червня і триватиме до 23 червня, на неї зареєструвалося 284 тисячі вступників.

Про це в ефірі загальнонаціонального телемарафону "Єдині новини" сказала директорка Українського центру оцінювання якості освіти Тетяна Вакуленко, передає Укрінформ.
"Мультипредметний тест починається вже 5 червня і завершиться основна сесія тестування 23 червня. Ми вже маємо зареєстрованих 284 тисячі вступників, з них 26 тисяч планують складати за кордоном", - сказала Вакуленко.
За її словами, цього року абітурієнтів більше на третину, у 2022 році на НМТ зареєструвалося 214 тисяч вступників.
На думку очільниці УЦОЯО, це пов'язано з тим, що у 2023 році вступники вже знали, якою буде процедура оцінювання, а також зрозуміли, що планують вчитися і жити в Україні. Також за ії словами, підготовка до проведення тестування була більш продуманою, відбулася інформаційна кампанія щодо НМТ.
Найбільше проблем, як додала Вакуленко, становить проведення оцінювання за кордоном.
"Для того, щоб забезпечити проходження тестування в інших державах, нам потрібно домовитися з місцевими колегами. Ми маємо узгоджувати наші плани з їх планами щодо навчального року . У них також у червні іспити і доволі проблематичним є створення аудиторій в закордонних закладах освіти", - сказала Вакуленко.
Наразі скласти НМТ можна в 32 країнах ЄС, а також в США та Канаді. Тестування відбуватиметься в комп'ютерному форматі в онлайн режимі, як в Україні, так і за кордоном.
Також, за її словами, викликом в цьому році стали питання безпеки при проведенні НМТ.
"Питома вага закладів освіти не має укриття і ми не могли створювати тимчасові центри оцінювання в цих закладах, і ми також маємо враховувати вимоги безпеки під час оцінювання", - сказала Вакуленко.
Як повідомляв Укрінформ, упродовж 5–12 червня триватиме додатковий період реєстрації, коли на НМТ зможуть зареєструватися особи, які реєструвалися в основний період реєстрації, але яким було відмовлено. Також у додатковий період матимуть змогу зареєструватися абітурієнти, які не змогли з поважних причин зробити це під час основного періоду реєстрації.