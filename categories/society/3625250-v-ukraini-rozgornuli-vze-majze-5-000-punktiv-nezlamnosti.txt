В Україні розгорнули уже майже п‘ять тисяч "пунктів незламності".

Про це заступник керівника Офісу Президента Кирило Тимошенко повідомив під час брифінгу, передає кореспондент Укрінформу.
"Продовжуємо розгортати "пункти незламності". Уже майже п‘ять тисяч пунктів готові обігрівати громадян. Вони діють по всій країні", – зазначив Тимошенко.

Відео: Офіс Президента, Телеграм
Він нагадав, що знайти найближчий "пункт незламності" можна на сайті. За його словами, на онлайн-карті відображаються три категорії пунктів: "пункти незламності", організовані владою, – мають генератор, Інтернет, чай, каву, аптечку, місце для відпочинку; "пункти незламності відповідального бізнесу", які надають можливість безкоштовно зарядити гаджети; магазини, аптеки, АЗС та відділення банків, які працюють у разі відключення електроенергії, але не надають послуги з підзарядки.


Як повідомляв Укрінформ, український уряд веде перемовини щодо можливості закупити тисячі терміналів Starlink, якими планують, зокрема, забезпечити "пункти незламності".