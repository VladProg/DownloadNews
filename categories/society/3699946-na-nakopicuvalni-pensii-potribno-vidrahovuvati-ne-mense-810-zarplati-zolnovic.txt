Щоб у подальшому покрити всі необхідні видатки і зберегти кошти, до системи накопичувального пенсійного забезпечення потрібно відраховувати не менше 8-10% заробітку, оскільки передбачених законопроєктом 3% замало.

Як передає Укрінформ з посилання на Мінсоцполітики, про це в ефірі загальнонаціонального телемарафону «Єдині новини» повідомила міністр соціальної політики України Оксана Жолнович.
«Законопроєктом (реєстр. №9212 – ред.) передбачена обов'язкова сплата внесків до накопичувальної системи і роботодавцем, і працівниками. Спочатку обов’язкова сплата передбачена лише для роботодавців. На старті реформи працівник може робити ці внески добровільно. У подальшому цей момент буде більш чітко регламентований. Тому що середній внесок, який би покривав усі необхідні видатки і зберігав кошти та їх еквіваленти для людини, має дорівнювати щонайменше 8-10% заробітку. Передбаченого сьогодні обов'язкового внеску з роботодавців до 3% замало. Очевидно, що сам працівник своїми коштами повинен долучатися», - сказала міністр.
Крім того, вона зазначила, що впровадження обов’язкового пенсійного накопичення можливе лише за умови створення відповідної інфраструктури, на що потрібен як мінімум рік для налаштування всіх інструментів.
«Щоб повноцінно запустити накопичувальну систему, нам потрібно створити державний накопичувальний банк, бо, за оцінками соціологів, переважна більшість людей довіряють саме державним банкам. Хоча в подальшому в систему зайдуть і приватні структури, і недержавні пенсійні банки. Тобто у людей буде вибір, куди інвестувати кошти. Але спочатку потрібно побудувати цифрові системи збору та адміністрування цих коштів. На це потрібен час, як мінімум рік. Отже саме тільки ухвалення закону i старт його виконання не означає, що прямо завтра почнуть збирати кошти. Ні, спочатку потрібно все підготувати», - підкреслила Жолнович.
Як повідомлялося, у Верховній Раді 17 квітня зареєстровано проєкт закону про накопичувальне пенсійне забезпечення, яким передбачається встановити обов’язкову участь у системі накопичувального пенсійного забезпечення всіх категорій працюючих осіб до досягнення ними 55 років та обов’язкову сплату роботодавцями пенсійних внесків на користь таких найманих працівників.