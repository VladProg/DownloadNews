Міністр юстиції Денис Малюська анонсував створення в Україні наступного року Науково-дослідного центру незалежних експертиз.

Про це він повідомив у Фейсбуці, передає Укрінформ.
«Судовий експерт – ключова фігура будь-якого кримінального провадження, незаконні дії якого можуть поламати будь-яку обгрунтовану справу або навпаки, дати процесуальну перспективу безнадійній і безпідставній. Ризики корупції або політичного впливу на судову експертизу мають бути викорінені. Ми запускаємо пілот – експертну установу з вбудованими гарантіями незалежності», - заявив Малюська.
За його словами, ключові питання діяльності установи вирішуватиме наглядова рада, у якій сформувати більшість запропонують міжнародним організаціям. Керівник установи обиратиметься наглядовою радою, співробітники матимуть високі заробітні плати, будуть періодичні перевірки доброчесності керівництва та експертів (включно з поліграфом), зазначив міністр.
«Вплив Мінʼюсту на діяльність експертної установи буде максимально обмежено. Фокус установи – на резонансних злочинах, де високі ризики незаконного впливу на експерта. Якщо модель працюватиме ефективно – поширимо практику на інші установи», - сказав Малюська.
Він нагадав, що розпорядження Кабміну про створення Науково-дослідного центру незалежних експертиз є, «детальна концепція пілоту, дорожня карта та приміщення – теж».
«До кінця року готуємо зміни у нормативку, у наступному – створюємо наглядову раду, закуповуємо обладнання, наймаємо персонал. Таким чином, одна з найважливіших реформ у короткостроковому періоді», - додав Малюська.
Як повідомлялося, у вересні 2023 року Кабінет міністрів погодив пропозицію Міністерства юстиції щодо утворення Науково-дослідного центру незалежних судових експертиз з віднесенням його до сфери управління Міністерства юстиції задля забезпечення якісного та у стислі строки виконання судових експертиз у кримінальних провадженнях, які стосуються заподіяння тяжких наслідків державним чи суспільним інтересам.