В Україні відзначають День писемності та мови.

Українська - це мова свободи й волі, а також могутня зброя українського народу в боротьбі за незалежність і перемогу, наголосив Президент Володимир Зеленський у вітанні.
“Сьогодні ми маємо чудову нагоду освідчитись у любові до рідної української мови і вкотре належно вшанувати її. Бо українська – це мова свободи й волі, могутня зброя українського народу в боротьбі за нашу незалежність і Перемогу”, - наголосив Зеленський.
Він зазначив, що росія століттями намагалася знищити разом з мовою наше культурне національне обличчя, русифікувати українців, спотворити факти нашої історії.
“Руйнуючи культурну спадщину, ворог і нині на окупованих територіях забороняє навчання державною мовою, вилучає книги, фізично розправляється з усіма, хто живе з Україною в серці. Але йому не вдасться нас зламати”, - підкреслив Президент.
За його словами, бажання експансії «руською міра» обернулося його нищівною поразкою та потужним мовним відродженням.
“Масовий перехід на українську, дерусифікація громадського простору, стрімкий розвиток і популярність україномовного культурною продукту свідчать, що багато співвітчизників переосмислили й усвідомили важливість національного самовизначення у тому числі й через мову, рівень підтримки якої в суспільстві зріс чи не найбільше за роки незалежності України”, - зауважив глава Української держави.
Він висловив упевненість, що збереження нашої ідентичності, відродження історичної пам'яті, утвердження української мови є питанням національної безпеки держави.
“Сила мови, сила культури і незламність українського народу не залишать російському агресору ніяких шансів. Слава українському народу - творцеві і носію величної мови! Слава Україні!”, - наголосив Президент.
Як заявив головнокомандувач Збройних сил України Валерій Залужний, українська мова - це мова Перемоги над росією.
“Ціною життів кращих ми виборюємо право говорити рідною мовою, бути українцями, визначати своє майбутнє”, - підкреслив Залужний у Телеграмі.
Він також наголосив, що українська мова - це мова "наших батьків і дітей, мова нашої Перемоги".
Як зазначив у привітанні Голова Верховної Ради Руслан Стефанчук, мова — це цінність, ідентичність та коріння, яке єднає і гуртує українців.
"У перші дні повномасштабної війни слово "паляниця" стало індикатором для своїх та чужих. Лишень у нашій мові є слово "добродій". А ще, коли говорять, що розставимо "крапки над і", то ми точно знаємо, що вийде наша "Ї". І ми точно знаємо, в чому різниця між "кохати" та "любити", - підкреслив Стефанчук.
За його словами, "у нашому словнику є слова "побратим" та "посестра", і тільки ми, українці, розуміємо всю глибину їхнього сенсу".
"Тому зі святом, дорогі українці! З Днем писемності та мови! І пам'ятайте, що "Слава Україні!" так сильно лунає тільки українською", - наголосив Стефанчук.
Міністр культури та інформаційної політики Олександр Ткаченко привітав українців із Днем української мови та писемності та зазначив, що українська є мовою найстійкіших та найсміливіших людей на Землі. Про це Ткаченко написав у Фейсбуці.
"Українська - мова вільних, мова незламних, мова найстійкіших та найсміливіших людей на Землі, мова, якою говорять переможці. Вітаю всіх із Днем української мови та писемності!", - написав міністр.

Ткаченко також привітав працівників культури та майстрів народного мистецтва із професійним святом і подякував їм за те, що вони тримають культурний фронт.
"Я вітаю всіх працівників культури та майстрів народного мистецтва з їхнім святом, з нашим святом, яке дуже символічно співпадає з Днем української мови. Бо мова і культура - це наш кордон, наш форпост. Дякую вам та тримаємо наш культурний фронт", - написав Ткаченко у Телеграмі.
Міністр освіти і науки України Сергій Шкарлет заявив, що у воєнних умовах українська мова стала стратегічною зброєю, символом незламності та віри.
"Вислів давньогрецького філософа Сократа "Заговори, щоб я тебе побачив" сьогодні є влучним пострілом перед російською навалою. Адже у воєнних умовах та жорстоких терористичних актах з боку рф українська мова стала ще й стратегічною зброєю, символом незламності та віри", - написав він у Телеграмі.
Шкарлет нагадав, що уже 22 роки поспіль у цей день відбувається традиційна щорічна загальнонаціональна акція, присвячена українській мові – Всеукраїнський радіодиктант національної єдності.
За словами Шкарлета, цього року радіодиктант, який розпочнеться об 11:00 за київським часом, об’єднає українців у всьому світі навколо рідної мови.
У закладах освіти України відбудуться заняття, присвячені українській мові та літературі. Діти й молодь будуть вшановувати Преподобного Нестора Літописця – послідовника творців слов'янської писемності Кирила та Мефодія, Івана Котляревського – зачинателя сучасної української літератури та Великого Кобзаря Тараса Шевченка – основоположника нової української мови, твори якого були перекладені 147 мовами народів світу.
"Українська мова століттями продовжує передаватися від покоління до покоління, протистоїть ворожій пропаганді та захищає національні цінності. Сьогодні ж ми разом напишемо диктант. Нині наша рідна мова – це потужний бренд! Розмовляти та думати українською, мовою сильної та незламної нації, – це модно і престижно!", - наголосив Шкарлет.
Як повідомляв Укрінформ, Міністерство культури та інформаційної політики поділилося інструкціями, як писати Радіодиктант.