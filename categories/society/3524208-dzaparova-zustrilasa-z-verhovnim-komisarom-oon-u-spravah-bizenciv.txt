Перша заступниця міністра закордонних справ України Еміне Джапарова на зустрічі з верховним комісаром ООН у справах біженців Філіппо Гранді окреслила пріоритетні напрями залучення Управління для допомоги громадянам, які потерпають від повномасштабної агресії росії.

Про це йдеться у повідомленні МЗС, передає Укрінформ.
Зазначається, що Джапарова відзначила важливу роль Управління ООН у справах біженців у реагуванні на катастрофічні гуманітарні наслідки російської агресії проти України та наголосила на важливості подальшого сприяння громадянам, які вимушено залишили Україну.
«Переважна більшість з них це жінки, неповнолітні діти, люди похилого віку та люди з інвалідністю, які потребують забезпечення житлом, гарантій соціального захисту, матеріальної підтримки, надання можливостей для навчання, роботи, соціальної адаптації, захисту від гендерно зумовленого, сексуального насильства та торгівлі людьми», - зауважила вона.
Перша заступниця міністра наголосила на важливості збільшення підтримки з боку Управління ООН для забезпечення нагальних гуманітарних потреб та захисту цивільного населення в Україні, зокрема розв'язання проблем із житлом напередодні зимового періоду, надання товарів першої необхідності, психосоціальної підтримки, розширення програм допомоги готівковими коштами, надання надзвичайної допомоги в районах ведення інтенсивних бойових дій.
Вона також висловила переконання у необхідності посиленого реагування Управління ООН у справах біженців з метою дотримання гідних умов поводження, надання гуманітарної допомоги та сприяння поверненню примусово вивезених росією громадян України. Джапарова засудила спроби рф із незаконної передачі українських дітей до сімей країни-агресора.
Верховний комісар ООН у справах біженців запевнив у солідарності та підтримці України з подолання наслідків агресії рф та запевнив у активізації діяльності Управління ООН у справах біженців на цьому напрямі.
Філіппо Гранді повідомив про те, що він був вражений масштабом руйнувань та людського горя, які побачив на власні очі під час візиту до населених пунктів, які були звільнені з-під окупації та поспілкувавшись із постраждалими українцями.
24 лютого росія оголосила про початок вторгнення в Україну. Російські війська обстрілюють та знищують ключові об'єкти інфраструктури, проводять масовані обстріли житлових районів українських міст і селищ із використанням артилерії, реактивних систем залпового вогню та балістичних ракет.