Святошинський райсуд Києва розпочав оголошення вироку у справі за обвинуваченням у розстрілах на Інститутській 20 лютого 2014 року п’ятьох колишніх бійців спецроти київського полку міліції особливого призначення «Беркут».

Як передає кореспондент Укрінформу, у залі суду присутні прокурори, постраждалі, двоє ексберкутівців - Маринченко і Тамтура, та їхні адвокати.
Вирок оголошує головуючий суддя у справі Сергій Дячук.
Це провадження розглядалося колегією присяжних.
Як повідомлялося, 20 лютого 2014 року на вулиці Інститутській у Києві були вбиті 48 людей. Вогнепальні поранення дістали щонайменше 80 людей.
Судовий розгляд у справі тривав з травня 2016 року до листопада 2022 року.
У цій справі п’ятеро обвинувачених - бійці спецроти київського полку міліції особливого призначення «Беркут», відомої також як «чорна» спецрота — Павло Аброськін, Сергій Зінченко, Олександр Маринченко, Сергій Тамтура і заступник командира полку Олег Янішевський.
У 2019 році, в рамках обміну полоненими, Україна передала Росії п'ятьох обвинувачених у справі. Маринченко і Тамтура повернулися до Києва, решта - ні.
20 жовтня 2020 року Святошинський районний суд Києва оголосив у міжнародний розшук Янішевського, Зінченка й Аброськіна.
25 листопада 2020 року матеріали щодо цих 3 осіб були виділені до розгляду в окремому провадженні, яке було зупинене до розшуку цих ексберкутівців.
19 травня 2021 року цей же суд поновив розгляд справи щодо Аброськіна, Зінченка і Янішевського.
2 червня 2021 року Святошинський суд об'єднав провадження щодо колишніх бійців спецпідрозділу «Беркут» Олександра Маринченка і Сергія Тамтури з другим, де обвинуваченими є Олег Янішевський, Сергій Зінченко і Павло Аброськін.
Це об’єднане провадження було продовжене на стадії судового розгляду з неможливістю використання щодо Зінченка, Аброськіна, Янішевського як доказів обвинувачення усіх даних, які з 25 листопада 2020 року до дня постановлення цієї ухвали були досліджені у межах судового провадження щодо двох ексберкутівців, Маринченко і Тамтури.
Фото ілюстративне