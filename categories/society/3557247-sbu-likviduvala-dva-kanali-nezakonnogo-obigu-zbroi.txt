Служба безпеки України нейтралізувала два канали незаконного обігу зброї у столичному та центральному регіонах.

Про це інформує пресслужба СБУ в Телеграмі, передає Укрінформ.
«У ході контрдиверсійної «зачистки» столичного регіону співробітники Служби безпеки ліквідували два потужних канали нелегального переправлення бойових засобів ураження на територію Києва», - йдеться у повідомленні.
Так, у Києві нейтралізовано зловмисників, які намагались продати в столиці партію засобів ураження.
Серед вилученого у затриманих: 12 бойових гранат, шість пістолетів різних марок, гвинтівка, понад 270 набоїв різного калібру, комплектуючі до стрілецької зброї, понад 1,2 млн грн, одержаних злочинним шляхом.

Також повідомляється, що іншого зловмисника затримано на спробі прихованого переправлення озброєнь з одного з прифронтових районів сходу України.
Зазначається, що під час огляду його транспортного засобу правоохоронці виявили 14 бойових гранат Ф-1 та РГД із запалами до них, 25 підривників, два автомати Калашникова АК-74, 24 постріли до підствольного гранатомета, 14 сигнальних ракет, понад 3000 набоїв різного калібру.
Як повідомляв Укрінформ, Служба безпеки України завадила фсб організувати в Україні постановочні «акції протесту» до Дня Незалежності у трьох областях.