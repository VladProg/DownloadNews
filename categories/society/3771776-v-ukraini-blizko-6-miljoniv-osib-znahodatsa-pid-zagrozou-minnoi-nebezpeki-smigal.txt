Наразі в Україні близько 6 мільйонів осіб знаходяться під загрозою мінної небезпеки.

Про це під час церемонії передачі Міністерству внутрішніх справ 15 мобільних класів безпеки для роботи з дітьми заявив Прем'єр-міністр Денис Шмигаль, передає кореспондент Укрінформу.
“Відповідно до аналізу і експертних даних, близько 6 мільйонів людей в Україні знаходяться під загрозою мінної небезпеки для їхнього життя і здоров'я. Наразі близько 250 людей загинули від мін в Україні, ще понад 500 людей отримали поранення і каліцтва через міни. І якщо нічого не робити або використовувати стандартні технології, то ще близько 9 тисяч людей постраждають або загинуть від мін в Україні”, - заявив він.
За словами Шмигаля, станом на зараз в Україні 174 тис. кв. км території перебуває під забрудненням мін або нерозірваних снарядів.
Міністр внутрішніх справ Ігор Клименко поінформував, що з початку повномасштабної агресії РФ загинуло 505 українських дітей, із яких троє загинуло внаслідок підриву на мінах, а 38 дітей - отримали серйозні поранення через ВНП.
Як повідомлялося, 26 червня у ДСНС поінформували, що на Харківщині через підрив невідомого предмета травмувалася дитина.