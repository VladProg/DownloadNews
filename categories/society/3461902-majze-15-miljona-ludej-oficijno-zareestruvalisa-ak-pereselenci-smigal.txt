Майже 1,5 млн людей офіційно зареєструвалися як внутрішньо переміщені особи (ВПО).

Про це Прем’єр-міністр України Денис Шмигаль сказав на черговому засіданні уряду, повідомляє Укрінформ.
«Майже 1,5 млн людей офіційно зареєструвалися як внутрішньо переміщені особи. Ми почали виплати для них із 8 квітня. По 2 тис. грн на кожного дорослого та по 3 тис. грн на дитину або особу з інвалідністю. Наразі вже 250 тис. людей отримали свої кошти. Поступово будемо перераховувати гроші всім нашим вимушеним переселенцям», - сказав Шмигаль.


За його словами, уряд щотижня ухвалює рішення для соціальної підтримки українців. Попри всі складності, продовжуються фінансування всіх соціальних видатків: пенсії, допомоги, субсидії. Вже профінансовано виплату пенсій на 37 млрд грн, або понад 75% всіх квітневих платежів.
«Затвердимо сьогодні порядок призначення субсидій та алгоритм їх розрахунку і виплат для тих наших населених пунктів, які зараз перебувають у тимчасовій окупації», - додав Прем'єр-міністр.
24 лютого розпочалося масштабне вторгнення російських військ в Україну. Вони обстрілюють та знищують об'єкти інфраструктури, проводять масовані обстріли житлових районів українських міст і селищ із використанням артилерії, реактивних систем залпового вогню та балістичних ракет.
Фото: КМУ