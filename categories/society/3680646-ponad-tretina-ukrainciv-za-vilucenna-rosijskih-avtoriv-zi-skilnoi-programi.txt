Більше третини українців вважають, що російських авторів варто виключити зі шкільної навчальної програми.

Про це повідомив аналітик Фонду "Демократичні Ініціативи" Тарас Тарасюк, презентуючи результати загальнонаціонального опитування в Укрінформі.
"Зберігається чітка тенденція в зменшенні вагомості і актуальності використання російських авторів у навчальних програмах. Більше третини українців вважають, що російськомовних авторів взагалі варто виключити зі шкільної програми. Звісно, найпоширеніша така думка в західному макрорегіоні", – сказав Тарасюк.

За його словами, на Півдні та Сході України також суттєво зросла підтримка вилучення їх із навчальних програм.

Як показало дослідження, прихильниками того, аби продовжувати вивчати творчість російських авторів є лише близько 7% громадян. Решта виступають за зниження кількості російських авторів у підручниках, але відносно популярною (близько 28%) лишається опція не відмовлятися від творів, які вважаються «світовою класикою».
Дослідження проведене Фондом «Демократичні ініціативи» імені Ілька Кучеріва спільно з соціологічною службою Центру Разумкова за підтримки програми MATRA з 13 по 21 грудня 2022 року. Опитування методом face-to-face проводилося у різних регіонах України.
Опитано 2018 респондентів віком від 18 років. Теоретична похибка вибірки не перевищує 2,3%.