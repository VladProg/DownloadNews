У суботу, 1 квітня, в Україні виписали понад 3000 електронних рецептів на різні рецептурні препарати.

Про повідомляє пресслужба Міністерства охорони здоров'я, передає Укрінформ.
"Перші результати використання сервісу лікарями та пацієнтами показали, що хвилювання виявилося марним – потрібні препарати можна купити в аптеках як і раніше, адже їх перелік і умови відпуску не змінилися", - наголосили у МОЗ.
У відомстві підкреслили, що наразі черг в аптеках немає, доступні всі необхідні ліки. Водночас більшість медикаментів першої необхідності не потребують рецепта.
"Ті ліки, що і раніше були рецептурними, тепер просто можна буде отримати ще й за електронним рецептом. На час війни також за потреби пацієнти можуть отримати і паперовий рецепт", - зауважили у МОЗ.
Наголошується водночас, що залишаються винятки для регіонів, де тривають бойові дії, а також на придбання ліків волонтерами для потреб медичного фронту.
У відомстві пояснили, що рецептурний препарат чи ні - визначає його виробник чи заявник, який при поданні заявки на реєстрацію вказує умови відпуску. Під час експертизи цей статус або підтверджується, або змінюється.
Як повідомлялося, з 1 серпня 2022 року було запроваджено електронний рецепт на антибіотики, з 1 листопада – на наркотичні (психотропні) препарати. Станом на березень 2023 року виписано 691 936 електронних рецептів на антибактеріальні засоби і 20 118 – на засоби наркотичні (психотропні).
Придбати ліки за електронним рецептом в аптеці можна протягом 10 днів (якщо це наркотичні (психотропні) ліки) або протягом 30 днів (для решти рецептурних препаратів).