Служба безпеки України запевняє, що звільнення з-під варти колишнього намісника Києво-Печерської лаври митрополита Павла (Лебідя) через внесення застави не вплине на справедливий розгляд його справи в суді.

Як передає Укрінформ, про це СБУ повідомляє у Телеграмі.
У коментарі пресслужби СБУ йдеться: "Днями за митрополита УПЦ МП Павла (Лебідя) внесено заставу у розмірі 33,3 млн грн, через що його звільнено з-під варти, як це передбачає попереднє рішення Солом’янського районного суду м. Києва".
Зважаючи на окремі запити ЗМІ, Служба безпеки України повідомляє, що такий вид запобіжного заходу жодним чином не вплине на справедливий розгляд справи митрополита Павла в суді.
В СБУ наголошують, що звільнення з-під варти колишнього намісника Києво-Печерської лаври через внесення відповідної застави не означає його звільнення від кримінальної відповідальності. Мова йде винятково про вид запобіжного заходу, оскільки інкриміновані митрополиту Павлу статті Кримінального кодексу України не передбачають безальтернативного тримання під вартою.
Як нагадали в СБУ, наразі суд наклав на митрополита УПЦ МП Павла низку обов’язків:

носити електронний засіб контролю;
не залишати с. Вороньків Бориспільського району Київської області без повідомлення про це слідчого (за винятком невідкладних випадків, пов’язаних із небезпекою для життя та здоров'я);
за першою вимогою прибувати до слідчого, прокурора, слідчого судді в даному кримінальному провадженні;
утримуватися від спілкування з потерпілими та свідками.

На даний час розслідування у кримінальному провадженні стосовно Павла (Лебідя) завершено, а його адвокати ознайомлюються з матеріалами справи. Після цього обвинувальний акт буде скеровано до суду.
Раніше слідчі СБУ повідомили митрополиту про підозру за такими статтями Кримінального кодексу України: ч. 2 ст. 161 (порушення рівноправності громадян залежно від їх релігійних переконань); ч. 3 ст. 436-2 (виправдовування, визнання правомірною, заперечення збройної агресії РФ проти України).
Як нагадали в СБУ, з початку повномасштабної агресії Росії проти України за матеріалами СБУ розслідується 65 кримінальних провадження стосовно священнослужителів, зокрема і щодо архієреїв УПЦ МП. Наразі судом вже винесено 15 обвинувальних вироків. Також припинено громадянство України 19 священнослужителям УПЦ МП, які мають російські паспорти. Окрім того, заборонено в’їзд в Україну понад 250 клірикам РПЦ, у тому числі й 3 священнослужителям УПЦ МП, яким скасовано громадянство України.
Як повідомляв Укрінформ, Служба безпеки України повідомила колишньому настоятелю Києво-Печерської лаври митрополиту УПЦ МП Павлу про підозру у виправдовуванні і запереченні збройної агресії російської федерації проти України (ст.161 ККУ), а також порушенні рівноправності громадян залежно від їх расової, національної і регіональної належності (ст. 436-2 ККУ).
1 квітня Шевченківський районний суд Києва обрав екснаміснику Києво-Печерської лаври запобіжний захід у вигляді цілодобового домашнього арешту. У травні домашній арешт продовжили ще на 30 діб.
14 липня суд обрав митрополиту запобіжний захід у вигляді тримання під вартою з можливістю внесення застави в розмірі понад 33 млн гривень.
7 серпня екснамісник Києво-Печерської лаври Павло вийшов з-під варти під заставу.
Фото: Picture alliace