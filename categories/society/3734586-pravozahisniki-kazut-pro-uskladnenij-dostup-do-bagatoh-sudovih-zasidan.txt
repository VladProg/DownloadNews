У Медійній ініціативі за права людини (МІПЛ) закликають звернути увагу на ускладнений доступ до багатьох судових засідань в умовах воєнного стану та надзвичайну завантаженість судів.

По це сказала координаторка МІПЛ Ольга Решетилова під час презентація проміжних висновків моніторингу про проблеми судочинства в Медіацентрі Україна - Укрінформ.
"Ми зіткнулися з тим, що є ускладнений доступ до багатьох судових засідань. Воєнний стан дозволяє голові суду обмежувати доступ до суду, і це викликає величезні проблеми. Наприклад, ми з французькими журналістами їздили на Котелевський суд Полтавської області, і на превеликий жаль, з п'яти засідань не потрапили на жодне. Було рішення самого суду про недоступ журналістів, і не допомогло звернення ні до Ради суддів, ні до судової адміністрації", - сказала Решетилова.
Крім того, за її словами, є надзвичайна завантаженість судів з аномально швидкими розглядами справ. Вона зазначила, що серед усіх справ губляться справи по міжнародних злочинах, вчинених в умовах збройної агресії.
"Іноді ми бачимо, як суди поспішають приймати рішення. Можливо, під тиском громадськості. Можливо, тому що і правда хочеться пошвидше вирішити справу. Можливо, десь там морально вони вже прийняли рішення, і їм не потрібен тривалий розгляд. Ми не можемо судити про всіх, але ми зафіксували такий швидкий розгляд справ", - додала Решетилова.
Крім того, правозахисники зафіксували такі проблеми в судах, як формальний розгляд справ та змагальність.
Адвокат і експерт Медійної ініціативи за права людини Андрій Яковлєв зазначив, що відкритість судових процесів є дуже важливою, бо громадськість має розуміти, що справа йде прозоро.
"Існують не лише психологічні перешкоди для обмеження доступу публічності, а й ще технічні. Фізичні справи розкидані по Україні, і активні журналісти не можуть постійно змінювати місцезнаходження, тим більше під постійними обстрілами. Для цього є така сучасна можливість - відеозв'язок. Однак навіть сторонам важко брати участь у відеоконференціях... Насправді, у суду є законна можливість відмовити в проведенні відеозв'язку, а що стосується журналістів та інших слухачів, то для них і технічної можливості немає", - сказав Яковлєв.
Він додав, що треба відкрити можливість для вільних слухачів долучатися до судових процесів онлайн.
Як повідомлялось, Україна спільно з партнерами просуває створення спеціального трибуналу для притягнення до кримінальної відповідальності керівництва Російської Федерації за скоєння злочину агресії проти України.
Створення такого трибуналу підтримали Парламентська асамблея Ради Європи, Європарламент, Парламентська асамблея НАТО, Парламентська асамблея ОБСЄ та окремі держави.