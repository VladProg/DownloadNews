Міністерство культури та інформаційної політики визначило пріоритетні напрями антикорупційної діяльності до 2025 року.

Як передає Укрінформ, про це повідомляє пресслужба МКІП.
Так, серед пріоритетних напрямків МКІП: максимальна доступність інформації щодо об’єктів культурної спадщини, а також всіх рішень стосовно спадщини; трансформація законодавства у сфері культурної спадщини з метою створення дієвих механізмів її захисту; реалізація цифрових проєктів зі створення та наповнення реєстрів об'єктів нерухомої культурної спадщини, музейних предметів державної частини Музейного фонду України; інформаційно-просвітницька діяльність; протидія дезінформації.
«МКІП постійно працює над побудовою чітких та прозорих процедур у сфері культурної спадщини та інших сферах нашої діяльності. Міністерство постійно трансформується з урахуванням вимог воєнного часу та визначених Урядом пріоритетів. Наразі працюємо над цифровізацією та діджиталізацією сфери культури, адже це потужний інструмент для зниження корупційних ризиків. Крім того, ефективні комунікації на рівні держави мають формувати нульовий рівень толерантності до корупції», – сказав міністр культури та інформаційної політики Олександр Ткаченко.
Як повідомляв Укрінформ, 4 березня Кабінет Міністрів України затвердив Державну антикорупційну програму.