В Україні станом на 1 квітня 2023 року на обліку в Державній службі зайнятості перебувало 137 тис. безробітних.

Як передає Укрінформ, про це повідомляє Державна служба зайнятості.
«Станом на 1 квітня 2023 року мали статус безробітного 137 тис. осіб. За статтю: у загальній кількості зареєстрованих безробітних чоловіки становили – 38,8 тис. осіб (або 28%), жінки – 98,5 тис. осіб (або 72%)», - йдеться в повідомленні.
Найбільшу частку серед безробітних складають українці віком від 35 до 44 років – 29% та від 45 до 55 років – 28%.
Особи із вищою освітою серед безробітних складають 43%, з професійно-технічною – 36%, із загальною середньою – 21%.
За інформацією ДСЗ, за сприяння центрів зайнятості у січні-березні 2023 року було працевлаштовано 48,3 тис. осіб, у тому числі 35,7 тис. зареєстрованих безробітних.
Найбільше безробітних громадян працевлаштовано в сфері торгівлі (20%), у переробній промисловості (18%), у сільському господарстві (13%), в державному управлінні та обороні (8%), в освіті (7%), в охороні здоров'я та соцдопомозі (7%).
Як повідомлялося, у межах проєкту «Армія відновлення» залучено 14,7 тис. безробітних українців, на оплату послуг яких спрямовано 85 млн грн за відновлювальні роботи.