Президент Володимир Зеленський подякував працівникам швидкої допомоги за самовіддану роботу під час пандемії та повномасштабного вторгнення росії в Україну.

Про це він сказав у відеозверненні, передає Укрінформ.
“Це люди дійсно незламні, дійсно сміливі, дійсно віддані добрій справі. Навіть порахувати неможливо, скільки життів врятовано працівниками "екстренки". Якими б не були умови, яким би не був час, вони завжди виконують свою роботу. Я вдячний кожному і кожній за дійсно швидку допомогу і реальну самовіддану роботу. Вдячний за роботу у час пандемії, вдячний, що зараз, у час повномасштабної війни, люди мають доступ до "швидкої" і в районах бойових дій. Вдячний за справжній героїзм, який проявляється всюди: проявляють і фельдшери, і водії”, - сказав глава держави.
Він додав, що сьогодні Прем’єр-міністр та міністр охорони здоров’я вручили нагороди працівникам екстреної медичної допомоги.
“І це той мінімум, який держава може зробити, щоб відзначити те, що вони роблять. Але обов’язково буде і максимум. До цієї війни, до 24 лютого, ми робили все, щоб підняти забезпечення “екстренки”, її працівників на достойний рівень. І ми обов’язково продовжимо цю політику, коли дійдемо до миру для нашої країни”, - підкреслив Президент.
Як повідомляв Укрінформ, Президент Володимир Зеленський підписав указ про відзначення державними нагородами і почесними званнями 35 працівників екстреної медичної допомоги Київщини, Сумщини, Донеччини, Луганщини, Дніпропетровщини, Чернігівщини, Харківщини й Миколаївщини.
27 травня відзначається День екстреної медичної допомоги.