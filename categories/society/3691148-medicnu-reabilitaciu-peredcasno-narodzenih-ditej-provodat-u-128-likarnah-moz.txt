Реабілітація протягом перших трьох років життя для немовлят, які народились передчасно та/або хворими, проводять у 128 лікарнях України.

Про це повідомляється на сайті Міністерства охорони здоров'я, передає Укрінформ.
"Медична реабілітація дітей до трьох років, які народились передчасно та/або хворими, є безоплатною у всіх медзакладах України, які мають договір із НСЗУ. Таких лікарень налічується 128 по всій країні. Найбільше – у Києві, Дніпропетровській та Львівській областях", - йдеться у повідомленні.
Зазначається, що така допомога надається в межах пакету Програми медгарантій «Медична допомога новонародженим у складних неонатальних випадках». Для тих, хто потребує подальшої реабілітації, передбачено пакет «Медична реабілітація немовлят, які народились передчасно та/або хворими, протягом перших трьох років життя».
В МОЗ зауважують, що батьки можуть обрати будь-яку лікарню, яка має договір з НСЗУ за цим напрямком, незалежно від місця реєстрації дитини. Отримати таку меддопомогу можна за направленням лікаря первинної ланки, з яким укладена декларація, за направленням лікуючого лікаря, у разі переведення з іншого медичного закладу чи підрозділу лікарні.
У межах пакета безоплатними для пацієнтів-дітей є:

робота мультидисциплінарної реабілітаційної команди – від первинного огляду та консультації спеціаліста, постановки реабілітаційного діагнозу і формування індивідуальної програми реабілітації до власне надання послуг з реабілітації;
лабораторні та інструментальні обстеження;
послуги з реабілітації курсами незалежно від місця проживання дитини;
консультування дитини лікарями інших спеціальностей відповідно до її стану;
спеціальний скринінг на виявлення розладів аутичного спектра;
харчування дитини в стаціонарі;
підбір та адаптація спеціального обладнання та засобів альтернативної комунікації для дитини та інше.

Батьки/доглядачі маленьких пацієнтів безоплатно можуть отримати: психологічний супровід; навчання особливостей догляду за дитиною та її розвитком, запобігання можливим ускладненням та дотримання рекомендацій на всіх етапах надання допомоги; навчання використання спеціального обладнання для дитини та засобів альтернативної комунікації в природному середовищі тощо.
Повний перелік безоплатних послуг, які включені в пакет, доступний на сайті НСЗУ у розділі «Вимоги 2023» (п. 30 «Медична реабілітація немовлят, які народились передчасно та/або хворими, протягом перших трьох років життя»).
Як повідомлялося, в Програмі медичних гарантій на 2023 рік передбачено 39 пакетів медичних послуг. Бюджет ПМГ становить понад 142 млрд грн.