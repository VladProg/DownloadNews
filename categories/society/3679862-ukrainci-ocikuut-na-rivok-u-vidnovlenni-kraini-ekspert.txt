Українці очікують на «ривок» у відновленні країни, тому коли в умовному населеному пункті на звільнених територіях люди не бачать змін, це викликає невдоволення.

Про це в інтерв’ю Укрінформу розповів заступник директора Центру близькосхідних досліджень Сергій Данилов.
«Ідентичність – доволі консервативна штука. Зміни дійсно масштабні, але не треба сподіватися, що ти один раз щось зробив – і цього досить… Прочитав гарну думку, що російська ідентичність у риторичному вимірі збудована на минулому. А українська – не лише на минулому, але й на, можна сказати, агресивно-оптимістичному майбутньому: от закінчиться війна – і ми рвонемо. Майбутнє – НАТО, ЄС, відновлення», - зазначив експерт.
Саме тому, за його словами, коли в умовному населеному пункті на звільнених територіях люди не бачать змін, це викликає невдоволення. Там, де ще «долітає», цього менше, але там, де вже тихо, люди хочуть іти далі. Вони очікують, що принесена колективна й індивідуальна жертва не може бути даремною, має бути саме ривок, його очікують.
Як повідомлялося, станом на кінець 2022 року Сили оборони України звільнили 40% окупованих росією після 24 лютого територій України.