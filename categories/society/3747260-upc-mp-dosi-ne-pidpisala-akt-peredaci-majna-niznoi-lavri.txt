Представники УПЦ (МП) досі не підписали акт приймання-передачі державного майна Києво-Печерської лаври, який комісія МКІП надіслала на початку червня.

Про це повідомила в коментарі кореспонденту Укрінформу керівниця юридичної служби МКІП Олена Земляна.
«Акт приймання-передачі майна, складений комісією МКІП, був надісланий монастирю на підписання, але так і не був підписаний. Тому, власне, нашою вимогою залишається його підписання та повернення об'єктів», - зазначила вона.
Земляна додала, що свого часу УПЦ відмовилася залучати своїх представників до комісії з приймання-передачі майна, хоча це передбачено договором між Свято-Успенською Києво-Печерською Лаврою (чоловічий монастир) та заповідником.
За її словами, зараз на території Нижньої лаври працює комісія заповідника, здійснюючи обстеження об'єктів та їхнє опечатування.
Як повідомлялося, комісія МКІП з приймання-передачі державного майна Національного заповідника «Києво-Печерська лавра» завершила свою роботу 5 червня 2023 року. За результатами роботи, заповідник направив до УПЦ акт приймання-передачі державного майна, який вони мали підписати протягом 3 робочих днів з дня отримання. Загалом комісія перевірила та повернула у власність держави 79 об’єктів, близько 40 з яких - житлові чи культові споруди. Наразі комісія заповідника прийняла в користування 10 об’єктів на території Нижньої лаври.
Національний заповідник "Києво-Печерська лавра" оголосив про розірвання договору про оренду з Українською православною церквою московського патріархату з 29 березня 2023 року, проте тривалий час невідомі особи зачиняли приміщення Лаври зсередини та перешкоджали початку діяльності комісії з інвентаризації майна.