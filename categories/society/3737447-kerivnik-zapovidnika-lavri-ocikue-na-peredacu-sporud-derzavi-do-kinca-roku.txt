Передача об’єктів культурної спадщини і мощів святих від монастиря, який підпорядковується Українській православній церкві, що є структурним підрозділом Російської православної церкви, до державного заповідника "Києво-Печерська Лавра" має бути завершена до кінця року.

Про це в інтерв’ю Укрінформу сказав виконувач обов’язків директора заповідника "Києво-Печерська Лавра" Максим Остапенко.
"Я був би щасливий, якби все завершилося до кінця року. Маю на увазі передачу і об’єктів культурної спадщини, і мощів. Ці процеси між собою поєднані, але все ж таки передача об’єктів нерухомості, майнового комплексу – це одна історія, а інша – це реліквії, які зберігаються в печерах", – зазначив Остапенко.
Він також розповів, що основна мета колишніх керівників монастиря полягала в тому, щоб перетворити Лавру на резиденцію Московського патріархату і патріарха Кіріла: "До цього все йшло".
Остапенко зазначив, що всюди в монастирі розкидані російські маркери: "Російські маркери тут всюди, починаючи від могили Столипіна і градоначальників та столоначальників, яких за імперських часів тут було поховано. А ще – Румянцева-Задунайцева, Олександра Безака, який душив і свободу Польщі. Всі ці могили чітко впорядковані".
"Вони (керівники монастиря – ред.) ніде не кажуть, що половина храмів, в т.ч. Нижньої Лаври, побудовані коштом козацьких полковників, але вони вшановують Матрону Московскую. Та ж історія з Іваном Мазепою", – сказав керівник заповідника.
Як повідомлялося, Національний заповідник "Києво-Печерська Лавра" оголосив про розірвання договору про оренду з Українською православною церквою Московського патріархату з 29 березня 2023 року, проте тривалий час невідомі особи зачиняли приміщення Лаври зсередини та перешкоджали початку діяльності комісії з інвентаризації майна.
1 квітня екснаміснику Києво-Печерської Лаври митрополиту УПЦ МП Павлу (Лебедю) була вручена підозра в розпалюванні міжрелігійної ворожнечі. Слідство встановило, що у своїх публічних виступах Лебідь неодноразово ображав релігійні почуття українців, принижував погляди вірян інших конфесій і намагався сформувати ворожі настрої до них, а також робив заяви, які виправдовували чи заперечували дії Російської Федерації.
Шевченківський районний суд Києва обрав йому запобіжний захід у вигляді цілодобового домашнього арешту. У травні домашній арешт продовжили ще на 30 діб. 14 липня суд обрав Лебедю запобіжний захід у вигляді тримання під вартою з можливістю внесення застави в розмірі понад 33 млн грн.
Повний текст інтерв’ю читайте за посиланням.