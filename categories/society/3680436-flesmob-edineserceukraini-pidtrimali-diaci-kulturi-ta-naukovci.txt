Флешмоб «Єдине серце України», організований Рухом «Жовта стрічка» на підтримку опору агресору на ТОТ, підтримали українські діячі культури та працівники антарктичної дослідницької станції «Академік Вернадський».

Про це йдеться в релізі, який організатори акції передали Укрінформу.
«Навіть тут, в Антарктиці, нас тримає міцний зв’язок з Україною. Знаємо, що таку саму єдність і зв’язок відчувають тисячі людей, чиї домівки тимчасово окуповані росією. Віримо, що Україна неодмінно переможе, а всі захоплені території — Крим, Луганщина, Донеччина, Харківщина, Херсонщина та міста Запорізької області — скоро повернуться додому», - зазначається в релізі.
Згідно з повідомленням, до флешмобу також долучилися українські діячі культури, зокрема, ведучі Андрій Бєдняков і Тимур Мірошниченко, гурти TVORCHI, ONUKA, KADNAY, «Друга Ріка» та виконавці Lida Lee і Павло Зібров, музиканти та військовослужбовці Коля Сєрга і MOISEI.
Водночас до "Єдиного серця України" долучилися режисер Ахтем Сеітаблаєв й актори Женя Янович, Григорій Бакланов, Анастасія Цимбалару і Наталка Денисенко, спортсмен Андрій П’ятов, шеф-кухар Євген Клопотенко, хореограф Женя Кот, ілюстратор Артем Гусєв.
Повідомлялося, що рух спротиву «Жовта стрічка» об'єднав понад 7000 активістів, які опираються окупації. У межах флешмобу вони закликали публікувати фото з половинкою серця на фоні свого міста, а активісти руху сфотографували другу половинку серця в Ялті, Маріуполі, Бердянську, Донецьку, Луганську, Алчевську, Сімферополі та інших тимчасово окупованих українських містах.
Колажі зі з'єднаними серцями «Жовта стрічка» публікує на своїх сторінках у Telegram та Instagram, а світлини всіх учасників можна знайти у соцмережах за тегом #ЄдинеСерцеУкраїни.
Фото: Національний антарктичний центр