Кабінет Міністрів на засіданні ухвалив рішення, яким врегулював процедуру передання дітей-сиріт та дітей, які позбавлені батьківського піклування в сім’ю усиновлювачів за умови набуття чинності відповідного рішення суду про її усиновлення.

Як передає Укрінформ, про це представник уряду у Верховній Раді Тарас Мельничук написав у Телеграмі.
«Врегульовано процедуру передання дитини-сироти та дитини, позбавленої батьківського піклування, яка тимчасово переміщена (евакуйована) за межі України під час введення надзвичайного або воєнного стану, в сім’ю усиновлювачів за умови набуття чинності відповідного рішення суду про її усиновлення. Передбачено, що передача дитини здійснюватиметься у присутності посадової особи консульської установи України. Також визначено чіткий механізм дій та перелік необхідних документів», - зазначив Мельничук.
За його словами, КМУ також вніс зміни до положення про державну реєстрацію нормативно-правових актів міністерств та інших органів виконавчої влади та положення про Міністерство юстиції України. Зміни дозволять органам юстиції здійснювати функцію контролю за додержанням суб’єктами нормотворення законодавства про державну реєстрацію нормативно-правових актів, використовуючи при цьому різні механізми реалізації цієї функції, в тому числі перевірки, та визначено періодичність проведення таких перевірок (одноразово за зверненнями юридичних і фізичних осіб).
Окрім того, внесено зміни до положення про військовий (військово-морський, військово-спортивний) ліцей, ліцей із посиленою військово-фізичною підготовкою. Ними передбачено, що освітня програма ліцею розробляється на основі відповідної типової освітньої програми та затверджується керівником ліцею. Зарахування до ліцею здійснюватиметься на конкурсній основі.
«Визначено період навчання ліцеїстів з урахуванням строків навчання за програмами дванадцятирічної повної загальної середньої освіти та врегульовано питання соціального захисту дітей, влаштованих на цілодобове перебування до таких ліцеїв», - додав Мельничук.
За його даними, також уряд передбачив, що компенсація судових витрат (крім судового збору) у цивільних та адміністративних справах здійснюється за рахунок і в межах бюджетних асигнувань судів, якими винесено відповідне рішення. Компенсація судового збору у цивільних, адміністративних та господарських справах у розмірі, пропорційному задоволеним вимогам сторони, здійснюватиметься в порядку виконання рішень про стягнення коштів державного та місцевих бюджетів або боржників, встановленому КМУ. Також встановлено, що органи Казначейства за судовими рішеннями про стягнення надходжень бюджету здійснюють безспірне списання коштів державного та місцевих бюджетів для компенсації судового збору за рахунок держави у разі звільнення від його сплати у визначених законом випадках.
«Продовжено на період дії воєнного стану на території України та протягом 6 місяців з дня його припинення чи скасування можливості використання електронних підписів та печаток, що базуються на сертифікатах відкритого ключа, виданих кваліфікованими надавачами електронних довірчих послуг без відомостей про те, що особистий ключ зберігається в засобі кваліфікованого електронного підпису чи печатки. Це дозволить забезпечити безперебійне функціонування електронного документообігу та автентифікації користувачів в складових частинах інформаційних систем, в тому числі об’єктів критичної інформаційної інфраструктури», - повідомив представник уряду у Верховній Раді.
Уряд також погодив проєкт постанови Верховної Ради України «Про зміну і встановлення меж міста Пустомит Львівського району Львівської області». Нею передбачається збільшити територію міста Пустомит Львівського району Львівської області на 413,4076 га та затвердити територію зазначеного міста загальною площею 1764,9076 га.
Також схвалено проєкт закону «Про внесення змін до деяких законодавчих актів України щодо використання печаток юридичними особами та фізичними особами–підприємцями». Ним з метою дерегуляції господарської діяльності, пропонується врегулювати обов’язковість використання печаток юридичними та фізичними особами-підприємцями шляхом внесення змін до Законів «Про організації роботодавців, їх об'єднання, права і гарантії їх діяльності» та «Про ринки капіталу та організовані товарні ринки» в частині скасування норм щодо обов’язковості використання печаток.