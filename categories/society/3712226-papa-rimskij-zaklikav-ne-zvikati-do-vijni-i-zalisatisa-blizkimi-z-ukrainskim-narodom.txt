Папа Римський Франциск після недільної молитви закликав не звикати до конфліктів і насильства і залишатися близькими з українським народом.

Про це повідомляє Vatican News, передає Укрінформ.
«Будь ласка, не звикаймо до конфліктів і насильства. Не призвичаюймося до війни, прошу вас. І надалі виявляймо близькість багатостраждальному українському народові», - заявив понтифік.
Він також згадав конфлікт у Судані та повторив заклик відкласти зброю. Водночас Папа попросив міжнародну спільноту «не шкодувати зусиль, щоби причинитися до переважання діалогу та полегшити страждання населення».
Франциск також привітав і подякував журналістам з нагоди Всесвітнього дня суспільних комунікацій, побажавши їм «завжди служити правді та спільному благу». Він теж нагадав, що розпочинається Тиждень Laudato si’, заохочуючи всіх «співпрацювати в піклуванні про наш спільний дім».
Як повідомляв Укрінформ, 1 травня Папа Римський Франциск заявив, що Ватикан бере участь у миротворчій місії, щоби покласти край війні Росії проти України. Пізніше стало відомо, що він доручив кардиналові Маттео Зуппі спеціальну місію, пов’язану з війною в Україні, деталі якої ще не визначені.