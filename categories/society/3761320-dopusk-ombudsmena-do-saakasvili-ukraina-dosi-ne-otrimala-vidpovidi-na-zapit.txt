Україна направила запит про допуск українського омбудсмена до експрезидента Грузії та українського громадянина Міхеіла Саакашвілі, проте відповіді від жодного офіційного відомства досі не отримано.

Про це повідомив журналістам Тимчасовий повірений у справах України в Грузії Олександр Шульга, передає Укрінформ із посиланням на Interpressnews.
За словами Шульги, Саакашвілі повинен мати змогу отримати у клініці кваліфіковану допомогу.
«Стадія комунікації у зв’язку з Міхеілом Саакашвілі без змін. Ми надіслали запит, щоб омбудсмен України відвідав Міхеіла Саакашвілі, але відповіді досі не отримали. Ми залишаємось там же, де були. Ми не отримали відповіді від жодного офіційного відомства. Ми закликаємо, що це має бути гуманітарний акт. Саакашвілі повинен мати можливість отримати кваліфіковану допомогу у клініці», - сказав Шульга.
Як повідомлялося, 3 липня Саакашвілі в онлайн-форматі взяв участь у судовому засіданні. Він продемонстрував, як сильно схуд під час перебування в лікарні.
Президент України Володимир Зеленський висловив обурення станом ув’язненого Саакашвілі та доручив Міністерству закордонних справ викликати посла Грузії в Україні, висловити йому рішучий протест через знущання з Саакашвілі та запропонувати залишити Україну протягом 48 годин для проведення консультацій зі своєю столицею. 6 липня посол Грузії залишив Київ у відповідь на вимогу керівництва України.