Голові Херсонської ОДА часів президенства Віктора Януковича повідомлено про підозру у державній зраді.

Як передає Укрінформ, про це у Фейсбуці поінформувало Управління СБУ в Херсонській області.
«Слідством встановлено, що колишній губернатор Херсонщини за часів президенства Віктора Януковича з перших днів повномасштабного вторгнення росії на територію України добровільно перейшов на сторону загарбників, співпрацює та надає допомогу у підривній діяльності проти України», - йдеться у повідомленні.
З’ясовано, що він на виконання завдань спецслужб та зс росії організував передачу товарно-матеріальних цінностей, зокрема паливно-мастильних та будівельних матеріалів, на потреби військовослужбовців рф для забезпечення ведення бойових дій та формування оборонних позицій на території Херсонської області, зазначили в СБУ.
Крім того, за даними спецслужби, підозрюваний дозволив на території підконтрольного підприємства розміщення та зберігання ворожої військової техніки та бойових комплектів, які використовуються для обстрілів позицій ЗСУ та мирного населення.
Фігуранту кримінального провадження повідомлено про підозру за ч.2 ст. 111 Кримінального кодексу України.
Досудове розслідування у кримінальному провадженні здійснюють слідчі за матеріалами оперативного супроводу відділу протидії системним загрозам управлінню державою УСБУ в Херсонській області за процесуального керівництва Херсонської обласної прокуратури.
В СБУ не вказують прізвище підозрюваного, водночас відомо, що у період президента Януковича головою Херсонської ОДА з 2010 по 2014 роки був Микола Костяк.