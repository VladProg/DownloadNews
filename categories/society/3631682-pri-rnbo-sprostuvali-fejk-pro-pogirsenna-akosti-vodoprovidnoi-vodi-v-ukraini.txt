Інформація, яку поширюють ворожі Телеграм-канали, про нібито падіння якості водопровідної води в Україні і про те, що користування нею може призвести до епідемій, не відповідає дійсності.

Як передає Укрінформ, про це Центр протидії дезінформації при Раді національної безпеки і оборони повідомляє у Телеграмі.
“Це свідома дезінформація кремля, який, поширюючи подібні фейки, намагається спровокувати паніку серед населення та посіяти зневіру у спроможність влади забезпечити населення якісною питною водою”, - попереджають у ЦПД.
Насправді, наголошує відомство, проведені Міністерством охорони здоров'я за 9 місяців цього року майже 400 тисяч досліджень питної води централізованого водопостачання за мікробіологічними та 670 тисяч за санітарно-хімічними показниками не виявили жодних відхилень від санітарних норм.
Крім того, за даними ЦПД, обласні центри контролю та профілактики хвороб МОЗ за поточний рік не зафіксували жодного спалаху, пов’язаного зі вживанням водопровідної води.
Тож, наголосили у відомстві, жителі можуть без ризиків користуватись централізованим водопостачанням, зокрема, і на звільнених територіях.
Як повідомляв Укрінформ, 25 листопада у Київській міській державній адміністрації заявили, що у столиці вода відповідає нормам, однак після тривалої відсутності фахівці радять спустити її.