У соціальних мережах поширюється фейковий лист, нібито підписаний заступницею міністра освіти і науки Вірою Роговою, щодо доручення керівникам закладів освіти скласти списки випускників призовного віку з характеристиками оцінки військово-патріотичного виховання.

Про це Міністерство освіти і науки повідомляє в Телеграмі, передає Укрінформ.
"Для підробки листа був використаний бланк міністерства, номер оригінального листа та QR-код, присвоєний системою електронного документообігу. Повідомляємо, цей лист – фейк. Розповсюдження підробленого документа є підтвердженням інформаційної війни, що спрямована на створення занепокоєння в суспільстві та дискредитацію МОН", - йдеться у повідомленні.
В МОН закликали не довіряти безглуздим повідомленням ворога та фальшивим «документам». Усі офіційні документи відомства розміщуються на сайті Міністерства освіти і науки України.
Також у міністерстві звернулися до представників ЗМІ з проханням не поширювати неправдиву інформацію та сприяти спростуванню фейкової інформації.
Як повідомлялося, кремль розганяє новий фейк про американсько-українські біолабораторії і лякає «секретним указом Зеленського».