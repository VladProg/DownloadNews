Міністерство у справах ветеранів України та Всеукраїнська асоціація органів місцевого самоврядування «Асоціація об'єднаних територіальних громад» уклали меморандум про співпрацю.

Як передає Укрінформ, про це повідомляє пресслужба Мінветеранів.
«Співробітництво буде спрямовано на підтримку ветеранів російсько-української війни, зокрема забезпечення соціальних гарантій, сприяння соціальній та професійній адаптації, надання психологічної підтримки, забезпечення єдиного системного підходу до розроблення та впровадження системи переходу від військової кар’єри до цивільного життя», - ідеться в повідомленні.
Документ 7 жовтня підписали міністр у справах ветеранів України Юлія Лапутіна та голова Асоціації Олександр Корінний.

«Від початку повномасштабної російської збройної агресії проти України державна ветеранська політика зазнала кардинальних змін. У тісній співпраці з Офісом Президента, урядом та парламентом ми внесли важливі зміни в чинне законодавство та нормативно-правові акти, щоб під час війни мати можливість фінансувати програми, які спрямовані на ефективну підтримку та адаптацію українських ветеранів та членів їхніх родин. Вони мають бути активними учасниками своїх громад, мати всі необхідні інструменти для самореалізації та розвивати економіку. І держава спільними зусиллями як центральної виконавчої влади, так і місцевої влади має їм в цьому всіляко сприяти», - зазначила Лапутіна.
За її словами, Мінветеранів готове ефективно взаємодіяти та співпрацювати з очільниками територіальних громад задля наших захисників та захисниць.

Своєю чергою, Корінний зазначив, що одним із пріоритетів державної політики має бути допомога українським захисникам не лише на фронті, а й у цивільному житті.
«Асоціація об'єднаних територіальних громад» налічує близько 600 нових громад з усіх регіонів України. Ми готові до плідної та ефективної співпраці з Мінветеранів. І будемо обмінюватися фаховою інформацією, координувати наші зусилля та взаємодіяти за всіма ветеранськими напрямками на місцях. Щоб кожен ветеран, кожен член його сім’ї міг ефективно реалізувати своє право на гідний соціальний захист, психологічну підтримку, професійну адаптацію», - заявив Корінний.
Як повідомляв Укрінформ, у вересні Міністерство у справах ветеранів і Асоціація міст України підписали меморандум про співпрацю щодо підтримки ветеранів війни.
Фото: Мінветеранів