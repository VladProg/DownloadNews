Правоохоронці на даний час ідентифікували трьох російських командирів, які причетні до минулорічної ракетної атаки на Кременчук, під час якої загинула 21 людина.

Як передає Укрінформ, про це заявив керівник Департаменту протидії злочинам, вчиненим в умовах збройного конфлікту, Офісу генерального прокурора Юрій Бєлоусов, повідомляє ОГП у Телеграмі.
“Наразі розслідування триває. Ми маємо трьох підозрюваних. Починаючи від командира 52-го важкого бомбардувального авіаційного полку дальньої авіації Військово-повітряних сил Повітряно-космічних сил ЗС РФ, який безпосередньо відповідав за пуск ракет по цивільних об’єктах. І закінчуючи командувачем дальньої авіації Повітряно-космічних сил Збройних сил РФ, який відповідає за всю стратегічну авіацію російської федерації", – заявив Бєлоусов.
За його словами, навіть заочне засудження дає Україні певні інструменти, щоб обмежити пересування цих осіб та шукати їхнє майно за кордоном.
“І ми всі сподіваємось, що це лише питання часу, коли вони будуть притягнуті до реального покарання", – додав Бєлоусов.
Так, встановлено і повідомлено про підозру командиру 52-го важкого бомбардувального авіаційного полку дальньої авіації Повітряно-космічних сил Збройних сил РФ, який віддавав накази завдавати ракетних ударів.
Також встановлено та повідомлено про підозру командиру 22-ї важкої бомбардувальної авіаційної дивізії дальньої авіації Повітряно-космічних сил Збройних сил РФ, який забезпечував завдання підпорядкованими йому підрозділами ракетних ударів.
Окрім того, повідомлено про підозру командувачу дальньої авіації Повітряно-космічних сил Збройних сил РФ.
В ОГП нагадали, що внаслідок минулорічної атаки на Кременчук загинула 21 людина, ще близько 60 були травмовані.
Як повідомляв Укрінформ, 27 червня 2022 року російські війська завдали удару по торгово-розважальному центрі “Амстор” у Кременчуці Полтавської області двома ракетами. На момент удару в будівлі перебувало близько тисячі відвідувачів. Площа пожежі в будівлі становила 10 300 кв. м.
Фото: Полтавська ОВА