росія не поспішає відповідати на запити міжнародних організацій, зокрема Міжнародного комітету Червоного Хреста щодо підтвердження полону українських військовослужбовців, бо це тягне за собою виконання певних зобов’язань згідно з міжнародним гуманітарним правом, зокрема Женевськими конвенціями.

Як передає Укрінформ, про це у Телеграмі повідомляє Координаційний штаб з питань поводження з військовополоненими.
У Коордштабі під час зустрічі з родинами захисників 210-го спеціального окремого батальйону “Берлінго” Сухопутних військ Збройних сил України обговорили питання роботи міжнародних організацій, зокрема МКЧХ.
Як ідеться в повідомленні, щоб відвідати місця утримань полонених військовослужбовців, треба мати до них доступ. Представники МКЧХ роблять відповідні запити, проте не завжди отримують дозвіл. Це пов’язано з тим, що рф не поспішає підтверджувати полон українських військовослужбовців, бо це тягне за собою виконання певних зобов’язань згідно з міжнародним гуманітарним правом, зокрема Женевськими конвенціями. А це означає, що полоненим мають бути забезпечені відповідні умови утримання, медична допомога, можливість листування тощо, підкреслили у Коордштабі.
Представник штабу підкреслив, що робота над процесами обміну триває безперервно і має певні специфічні особливості.
“Ми чіпляємось за будь-який інструмент, який може вплинути на процес обміну або покращити умови перебування військовослужбовця в полоні”, – сказав він.
Учасники зустрічі звернули увагу на масові заходи, в яких беруть участь родичі полонених, та висвітлення інформації про них у ЗМІ.
Представник Коордштабу наголосив, що варто бути пильними, даючи коментарі, не поширювати персональні дані, світлини, інформацію щодо можливого місця перебування полоненого тощо.
Як повідомляв Укрінформ, 7 березня стало відомо про визволення з російського полону ще 130 українських військових.
Фото: СБУ, ілюстративне