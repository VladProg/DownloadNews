Рада суддів України у зв’язку з учорашніми подіями у Шевченківському районному суді ініціює вивчення стану розгляду судами справ, де обвинувачені (підсудні) утримуються під вартою понад п’ять років.

Відповідна заява оприлюднена на сайті РСУ, передає Укрінформ.
"Рада суддів України ініціює вивчення стану розгляду справ у судах, де обвинувачувані (підсудні) тримаються під вартою понад п’ять років, аби в майбутньому не допустити та запобігти подібному розвитку подій. Буде зібрана не лише інформація про кількість таких справ та причини їх тривалого розгляду, а й інформація про стан матеріально-технічного забезпечення цих судів", - наголошується у заяві.
У РСУ констатували, що випадок у Шевченківському районному суді міста Києва викрив суттєві проблеми у процедурних питаннях Кримінального процесуального кодексу.
"Вони стосуються як недосконалості самого КПК з огляду на можливості зловживання сторонами своїми процесуальними правами, так формалізовану участь у процесах, що передбачають довічне ув’язнення, присяжних. Саме через вибуття з процесу одного присяжного напередодні стадії судових дебатів слухання у справі розпочалися спочатку", - зазначає Рада суддів.
У заяві наголошується, що ситуація з тривалим розглядом справ у кримінальних провадженнях, які передбачають участь присяжних, характерна для більшості судів у великих містах України, і "без удосконалення процедурних питань та змін до законодавства не обійтися".
Водночас на думку РСУ, ретельного вдосконалення й посилення потребують і механізми конвоювання підсудних та система охорони в судах, особливо тих, які розглядають складні, резонансні, соціально значущі кримінальні справи.
За даними РСУ, більшість таких судів не мають достатньо зал судових засідань, належних приміщень для утримання підсудних, що й говорити про належне матеріально-технічне забезпечення більшості судів.
"Розумні строки розгляду справ мають стати не тільки рядком у законодавстві України, а й реальною основою для забезпечення законного і справедливого судочинства без порушення прав людини та норм міжнародних конвенцій. Адже розумні строки - це не лише про права підсудних, а і про права потерпілих. Забезпечення цих строків - не лише обов'язок суду, а й обов'язок усіх учасників судового розгляду, сторін захисту та обвинувачення", - наголошується в заяві.
У Раді суддів також висловили сподівання на ретельне розслідування правоохоронними органами всіх обставин учорашньої події в Шевченківському райсуді.
Як повідомляв Укрінформ, 5 липня у приміщенні Шевченківського районного суду Києва пролунали вибухи.
Це сталося під час конвоювання з зали суду Ігоря Гуменюка, якого обвинувачують у скоєнні теракту під Верховною Радою 31 серпня 2015 року. За даними слідства, тоді Гуменюк під час акції протесту кинув у правоохоронців бойову гранату, унаслідок чого загинули четверо нацгвардійців, понад 140 людей зазнали поранень.
На засіданні у середу Гуменюку продовжили запобіжний захід у вигляді тримання під вартою.
Унаслідок вибуху правопорушник загинув, два працівники поліції зазнали поранень.