Міністр культури та інформаційної політики Олександр Ткаченко прогнозує, що після завершення бойових дій в Україні ринок медіа переживатиме важкі часи, адже вижити зможуть найсильніші ЗМІ.

Таку думку він висловив під час спільного заходу Медіацентру Україна та UnitCity для представників медіа «Редколегія. Офлайн», повідомляє кореспондент Укрінформу.
«Зміни будуть надзвичайно суттєві. Я не знаю, скільки каналів залишиться. Думаю, меншість. Вважаю, що більшості треба звикати до того, що зарплати будуть удвічі менші у тих, у кого залишиться робота. Інша сторона обнадійлива, що професіонали, які виросли в Україні, зможуть знайти роботу в інших місцях», - сказав Ткаченко.
За його словами, наприклад, рекламний телевізійний ринок після 24 лютого впав на 90%, тож очевидним є висновок, що навіть після завершення бойових дій та перемоги, потрібно буде щонайменше 3-4 роки, аби він оговтався. "Це означає, що зміни варто робити зараз, вони зараз відбуваються у вигляді негативному, звільнень та усього іншого, але без перспективи розвитку на подальше. Розуміємо, що непереливки буде не тільки телевізійним каналам, але й онлайн-медіа, де падіння менше. Там десь 60-70% , але зміни зачеплять їх також. Буде зменшено кількість онлайн ЗМІ. Безперечно, виживуть тільки найсильніші, і то їм доведеться перейти на зовсім інші моделі. Тому без підтримки наших західних партнерів провідних українських медіа, думаю, ми ризикуємо до кінця року втратити величезну кількість медійних ресурсів України», - сказав глава МКІП.
Урядовець наголосив, що нині із колегами обговорює так званий маркетинговий рік інформаційного Рамштайну за двома напрямками. Зокрема, координація роботи колег із вільного світу в протидії російській дезінформації, а також створення незалежного фонду, який би реагував на запити українських медіа стосовно гарантій та фінансової допомоги ЗМІ. «Думаю, без цього кроку вижити фактично буде неможливо. Розуміння з боку наших колег міністрів з ЄС та колег з Америки й Канади існує. Тепер варто усе це зібрати докупи для того, щоб найближчим часом (а ми плануємо десь у вересні) реалізувати такий проєкт. Бо іншого варіанту вберегти кадри, вберегти інформаційний фронт, тих людей, які воюють зараз тут в Україні, а не там десь, створюючи контент, а тут зараз в Україні, буде дуже важко», - сказав Ткаченко.
На думку глави МКІП, ситуація, яка склалася нині, є набагато важчою, аніж ті, які доводилося пережавати медіа під час фінансових криз. Це призведе до повної зміни медіаландшафту в Україні.
Водночас він зазначив, що раніше каналів було забагато, і за цей час було створено велику кількість якісного контенту. Йдеться не тільки про новини, а й про серіали та програми.
«Український телевізійний ринок був якісно на голову вище більшості східноєвропейських ринків, де існувало по 2-3 телеканали», - додав він.
Як повідомлялося, 24 лютого російська федерація розпочала новий етап війни проти України – повномасштабне вторгнення. Сили оборони України чинять запеклий опір російським загарбникам, а журналісти допомагають вести боротьбу на інформаційному фронті.