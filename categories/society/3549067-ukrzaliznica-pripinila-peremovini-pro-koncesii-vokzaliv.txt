АТ "Укрзалізниця" припинило перемовини про концесію вокзалів через повномасштабне вторгнення рф.

Як повідомляє кореспондент Укрінформу, про це розповів голова правління компанії Олександр Камишін під час пресконференції.

"До війни було багато перемовин і багато дискусій. На сьогоднішній день такі перемовини (про концесію вокзалів -авт.) не ведуться", - сказав він.
Камишін зазначив, що передача вокзалів у концесію могла б вплинути на ефективність евакуації громадян залізницею.
Як повідомляв Укрінформ, Кабінет Міністрів 18 листопада 2020 року визначив перелік пріоритетних для держави інвестиційних проєктів на 2020—2023 роки. Серед іншого, до переліку внесено проєкти, які стосуються передачі у концесію вокзалів або станцій: Харків-Пасажирський, Дніпро-Головний, Вінниця, Миколаїв, Чоп, Київ-Пасажирський, Хмельницький.
На початку 2021 року стало відомо, що Укрзалізниця розпочала підготовку цих об'єктів до концесії.