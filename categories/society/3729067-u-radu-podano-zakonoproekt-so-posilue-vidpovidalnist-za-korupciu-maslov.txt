У Верховну Раду України вже подали законопроєкт, що посилює відповідальність за корупційні злочини у сфері правосуддя.

Про це повідомив народний депутат України, голова Комітету ВР з питань правової політики Денис Маслов у ефірі телемарафону «Єдині новини», передає кореспондент Укрінформу.
«Сьогодні вже подано на реєстрацію у Верховну Раду законопроєкт, який дійсно значно посилює кримінальну відповідальність за корупційні злочини в сфері правосуддя», - поінформував він.
Народний депутат наголосив, що законопроєкт стосується не лише суддів і працівників апаратів суддів, «це стосується кожного хто дає хабарі, хто їх пропонує, і тих, хто обіцяє вирішити справу, вимагає хабарі. Тобто це буде стосуватися всіх без виключення».
«Причетним до корупції більше не вдасться піти по інших, легших статтях», - підкреслив Маслов.
Водночас він зауважив, що однією з кваліфікуючих ознак, яка посилить відповідальність, буде саме вчинення корупційного злочину в умовах воєнного стану.
«Окрім того, як оголосив Президент Зеленський, суб'єктами законодавчої ініціативи буде розглядатись, можливість застосування поліграфа до кандидатів на посади суддів, а також до діючих суддів в різних процедурах. Ми маємо підходити досить серйозно до питання доброчесності», - акцентував голова парламентського комітету ВР.
Маслов пояснив, що поліграф - лише один з інструментів, який може додати прозорості судовій системі.
За словами народного депутата, даний інструмент змусить весь суддівський корпус і тих осіб, які проходять конкурс на посаду судді, «думати про те, що їм доведеться проходити поліграф», і це буде стримувати їх від корупційних дій.
«Окрім того це буде джерелом інформації для прийняття рішень, коли будуть розглядатись конкретні скарги на дії суддів, чи вирішуватися інші питання в межах їх відповідальності», - резюмував він.
Як повідомляв Укрінформ, 28 червня Президент України Володимир Зеленський під час виступу у Верховній Раді України поінформував про пропозицію РНБО щодо посилення відповідальності суддів та працівників судової сфери за злочини у сфері правосуддя та корупції.