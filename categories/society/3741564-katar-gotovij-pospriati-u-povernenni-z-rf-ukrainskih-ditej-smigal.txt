Держава Катар готова посприяти у поверненні з Російської Федерації незаконно вивезених українських дітей.

Про це Прем‘єр-міністр Денис Шмигаль заявив на брифінгу з прем‘єр-міністром – міністром закордонних справ Держави Катар Шейхом Мохаммедом бін Абдулрахман бін Аль Тані у Києві, повідомляє кореспондент Укрінформу.
Шмигаль зазначив, що обговорив із катарським колегою низку важливих питань, зокрема відбудову України, реалізацію конкретних кроків запропонованої Президентом Володимиром Зеленським Формули миру – у сфері продовольчої безпеки, енергетичної безпеки, повернення полонених і депортованих.
"Ми вдячні державі Катар за готовність докласти посередницьких зусиль у сфері повернення українських дітей, яких Росія незаконно вивезла і продовжує утримувати на своїй території", – підкреслив Прем‘єр-міністр.
Він повідомив, що домовився з главою уряду Катару продовжувати взаємодію в межах спільної міжурядової комісії з економічного, торговельного, технічного співробітництва, а також утворити інші спеціалізовані робочі групи і комісії для напрацювання питань у різних сферах співпраці – "від високих технологій і діджиталізації до постачання води українцям, які цього потребують".
Як повідомлялося, Катар виділяє 100 млн доларів на подолання гуманітарної кризи в Україні і 20 млн доларів для забезпечення африканських країн продовольством.