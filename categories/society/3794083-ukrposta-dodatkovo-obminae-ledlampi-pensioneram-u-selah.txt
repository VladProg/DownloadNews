Пенсіонери зможуть додатково обміняти старі лампи розжарювання на 5 світлодіодних лампочок у сільських відділеннях АТ "Укрпошта".

Як передає Укрінформ, про це повідомляє пресслужба Укрпошти у Фейсбуці.
“З 5 грудня у всіх сільських відділеннях Укрпошти, крім Київщини, для пенсіонерів розпочнеться додатковий обмін LED-ламп. На Київщині ця частина проєкту стартує трохи згодом — 12 грудня”, - ідеться у повідомленні.
Щоб отримати ще по 5 енергоощадних ламп, пенсіонерам потрібно завітати у відділення Укрпошти з паспортом, РНОКПП, пенсійним посвідченням та активним номером телефону.
Старі лампи, які раніше потрібно було надавати одразу при обміні, вони зможуть принести у відділення Укрпошти протягом місяця з моменту отримання п'яти нових.
Зараз доступні для обміну на всій території України близько 18 млн енергоощадних ламп. Програма діятиме, доки лампи будуть в наявності на кожному окремому відділенні.
“За попередніми оцінками, економічний ефект від обміну ще 18 млн світлодіодних ламп дозволить сумарно економити одночасно до 1000 МВт, що дорівнює роботі блока атомної електростанції”, - зазначають в Укрпошті.
Також Укрпошта продовжує обмін для юридичних осіб: медичних закладів, шкіл, дитячих садочків, поліклінік та ОСББ. Вони можуть отримати LED-лампи, подавши відповідну заяву в застосунку “Дія”.
Як повідомлялося, програма з обміну ламп розжарювання на LED-лампи стартувала 31 січня 2023 року та реалізується в усіх регіонах України, крім зони бойових дій та тимчасово окупованих територій.
Програма є складовою підтримки Європейським Союзом української енергетичної системи та має на меті надати українцям безкоштовно 50 млн лампочок. Фінансування на закупівлю 30 млн ламп уже надав ЄС, ще 5 млн – уряд Франції.