Луцький міськрайонний суд ухвалив вирок у справі щодо захоплення у липні 2020 року у центрі Луцька автобуса із 13 заручниками - Максима Кривоша засудили до 13 років ув'язнення з конфіскацією майна.

Про це повідомляє Суспільне, передає Укрінформ.
«За рішенням суду наступні 13 років Кривош проведе за ґратами... Окрім ув'язнення судді покарали засудженого конфіскацією усього майна, яким він офіційно володіє», – йдеться у повідомленні.
Серед злочинів, за які судили чоловіка – захоплення заручників, незаконне поводження зі зброєю, вчинення теракту, замах на життя правоохоронця. Суд визнав його винним за усіма статтями.
Зазначається, що під час оголошення вироку засуджений жбурнув у бік суддів шматок господарського мила та сказав, що винним себе не вважає.

Розгляд справи тривав майже два роки. Судово-психіатрична експертиза визнала Кривоша осудним.
У коментарі журналістам засуджений сказав, що не оскаржуватиме вирок суду. «Не бачу в цьому ніякого сенсу. Я себе винним не визнавав і не визнаю, ні про що не шкодую», - заявив він.
Апеляцію на рішення суду може подати прокуратура. Сторона обвинувачення наполягала на ув'язненні терміном 15 років. За словами прокурора Вадима Старчука, чи буде оскарження – оголосять згодом.
Як повідомляв Укрінформ, вранці 21 липня у Луцьку озброєний чоловік захопив рейсовий автобус Берестечко-Краснилівка і взяв у заручники 13 осіб. Пізно ввечері заручників звільнили, а терориста затримали. Підозрюваний - Максим Кривош, раніше двічі судимий.
Наприкінці листопада 2020 Кривоша за рішенням суду примусово помістили у спецвідділення Львівської психіатричної лікарні. Лікарі провели судово-медичну експертизу, в результаті якої визнали його осудним.
Фото: Суспільне Луцьк