Українців попереджають про фейкові повідомлення у меседжері Вайбер про начебто «тотальне прослуховування телефонів» Службою безпеки України.

Як передає Укрінформ, про це Центр стратегічних комунікацій та інформаційної безпеки при Міністерстві культури і інформаційної політики повідомляє у Телеграмі.
У Вайбері активно поширюють інформацію про «тотальне прослуховування телефонів по всій країні» і «повний моніторинг соцмереж». В організації StopFake наголошують, що такі повідомлення не мають нічого спільного з реальністю.
Під час війни СБУ працює у посиленому режимі, проте контролювати усі дзвінки та соцмережі у багатомільйонній країні неможливо, на це не вистачить ресурсу.
«Подібні повідомлення розповсюджують люди, які швидше за все, не розуміють, як працюють спецслужби, та орієнтуються на роботу КДБ. Але у часи роботи радянських спецслужб не існувало соцмереж та стільникового зв'язку з мільйонами телефонних номерів. Та й стежити за населенням у СРСР було прийнятно та необхідно, на думку влади», - зазначають у Центрі стратегічних комунікацій.
У Центрі закликають не пересилати подібні повідомлення, адже це грає на руку ворогу – росія хоче підірвати довіру до українських державних установ і деморалізувати населення.
Як повідомляв Укрінформ, Державна служба спеціального зв’язку та захисту інформації застерігає щодо нової кібератаки з використанням шкідливої програми-викрадача.