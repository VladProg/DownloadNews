Рятувальники Державної служби з надзвичайних ситуацій закликають громадян не використовувати повторно одноразові газові балони.

Як передає Укрінформ, про це ДСНС повідомляє у Телеграмі.
«Одноразові газові балони зручно використовувати та зберігати вдома. Тож подекуди люди перезаправляють їх самостійно, хибно сподіваючись зекономити. Однак робити це дуже небезпечно!», - зазначили в ДСНС.

Стінки в таких балонах тонкі, адже розраховані саме на одноразове використання. Вони можуть не витримати повторної заправки і вибухнути. До того ж при перезаряджанні балона є велика ймовірність пошкодити клапан, що призведе до витоку газу.
«Купуйте газові балони лише у ліцензованих точках продажу, перевіряйте сертифікат якості та неухильно дотримуйтесь інструкції виробника», - наголосили в ДСНС.
Як повідомляв Укрінформ, 28 лютого у Голосіївському районі Києва одна людина постраждала внаслідок пожежі та вибухів газових балонів в окремо розташованій будівлі.
Фото: nashkiev.ua