В Україні 29 липня відзначається День Сил спеціальних операцій ЗСУ.

Як повідомляє Укрінформ, це військове свято започатковане указом Президента 26 липня 2016 року. Того ж дня глава держави підписав закон, яким завершився процес створення та визначений правовий статус Сил спеціальних операцій.
Воїни Сил спеціальних операцій провели багато успішних операцій, які увійдуть в історію. На цьому наголосив командувач Сил спеціальних операцій ЗСУ бригадний генерал Віктор Хоренко у привітанні з професійним святом.
«Воїни Сил спеціальних операцій! Що робить нас особливими? Це люди, які віддані своїй справі; це успішні операції, які ввійдуть в історію, це страх в очах ворога при згадці ССО; це суміш професіоналізму, зухвалості та надлюдських зусиль у виборюванні нашої Перемоги! Продовжуйте і далі нищити ворога так, як це вмієте лише ви!» - зазначив командувач ССО.


Президент Володимир Зеленський у День Сил спеціальних операцій Збройних сил України подякував всім спецпризначенцям за звитягу, героїчне виконання службового обов’язку та самопожертву.

"Воїни з незламною волею, витримкою, кмітливістю, мужністю та наполегливістю. Українські спецпризначенці. Ви виконуєте широкий спектр бойових завдань у найнебезпечніших і найскладніших умовах. Уміло протистоїте російському агресору, не маючи перешкод, які не змогли б подолати", - зазначив Зеленський.
Головнокомандувач Збройних сил України Валерій Залужний у День Сил спеціальних операцій Збройних сил України подякував спецпризначенцям за віддану боротьбу за Україну.

"Вітаю бойових побратимів із Cил спеціальних операцій Збройних Сил України зі святом! Дякую за вашу віддану боротьбу за Україну! Разом - до Перемоги!", - наголосив Залужний.
Начальник Генштабу Збройних Сил України генерал-лейтенант Сергій Шаптала привітав воїнів Сил спеціальних операцій ЗСУ зі святом.
“Створені під час війни та загартовані в боях. Кращі з кращих. Безжальна до ворога й безмежно віддана Україні еліта Збройних Сил. Ваші прізвища втаємничені, а більшість подвигів ще довго залишаються під грифом”, зазначив він.
“Вам довіряють найскладніші завдання. У відкритому протистоянні з противником чи таємно діючи в його тилу, ви є зразком незламної волі, виняткової доблесті, мужності та честі”, - наголосив Шаптала.
ССО - окремий вид Збройних сил, який складається із добре навчених та мотивованих військових, здатних вести підривну діяльність в тилу ворога, організовувати партизанську боротьбу на окупованих територіях, звільняти важливих заручників або захоплювати ворогів.
Починаючи від 24 лютого 2022 року Сили спеціальних операцій активно включились у боротьбу з окупантами. Зокрема, бійці ССО брали участь у спецоперації на острові Зміїний.

Фото: Командування Сил спеціальних операцій ЗСУ