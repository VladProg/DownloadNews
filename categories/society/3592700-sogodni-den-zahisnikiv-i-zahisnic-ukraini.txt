У п’ятницю, 14 жовтня, у християнське свято Покрови Пресвятої Богородиці, українці святкують День захисників і захисниць України та День козацтва.

Як передає Укрінформ, День захисників і захисниць України – державне свято, що відзначається 14 жовтня. Започатковано 14 жовтня 2014 року президентським указом з назвою "День захисника України". 14 липня 2021 року Верховна Рада перейменувала свято на День захисників і захисниць України.
Нагальна потреба у такому загальнодержавному святі особливо гостро постала після російської окупації Криму та початку воєнних дій на території Донецької та Луганської областей. Безпрецедентні зразки мужності та відваги, виявлені нашими бійцями на передовій новітньої російсько-української війни, сотні відданих життів за Батьківщину потребували гідного вшанування з боку суспільства й держави.
Дата 14 жовтня вибрана не випадково: цього дня відзначається християнське свято Покрови Пресвятої Богородиці, а у 1999 році встановлений і День українського козацтва.
З давніх-давен Богородиця була покровителькою українського козацтва й усіх українських збройних формувань. Саме на свято Покрови в Україні відбувалася Велика рада, на якій обирали гетьмана і визначали, як козацтву жити далі. Образ козака як українського лицаря і захисника рідної землі близький кожному українцю.
Вже у ХХ столітті козацькі традиції боротьби за незалежність України наслідували вояки армії Української Народної Республіки та Української повстанської армії. І не випадково днем офіційного створення УПА було обрано свято Покрови. Таким чином, цілком логічно, що цього дня давнє героїчне минуле України поєдналося з героїчним теперішнім.
І нині українська армія береже бойові традиції предків, тому у війську з’явилися назви з іменами легендарних українських полководців та уславлених формацій минулого. Тяглість поколінь знайшла відображення і в елементах одностроїв – головний убір "мазепинка", нарукавний тризуб. А гасло "Слава Україні! – Героям слава!" стало офіційним вітанням українського війська.
У християн східного обряду сьогодні свято Покрови Пресвятої Богородиці. Воно було запроваджено у християнство лише в X столітті й має під собою чи то легенду, чи то реальну подію, яка відбулася в стародавньому Царгороді (Константинополі). На ту пору місто було оточене чужинцями. Під церковним склепінням на всенічній службі у Влахернському храмі з’явилася Пресвята Богородиця в оточенні ангелів, пророків i апостолів і накрила вірян своїм дивовижної краси омофором. Це видіння було провістям перемоги – невдовзі ворог відступив, і місто було врятовано від знищення. Відтоді Покрова асоціюється з заступництвом і захистом від ворога як видимого, так і невидимого.
Особливо шанували Богородицю-Покрову запорізькі козаки. Вони мали на Січі церкву на її честь, а також ікону її Покрова. Ідучи в похід на ворога, козаки відправляли молебень до своєї Покровительки. Повернувшись щасливо з походу, складали їй подяку.
Крім того, свято Покрови було надзвичайно шанованим і серед українського селянства: другого місяця осені чекали з особливим нетерпінням, адже з Пречистої, тобто з 14 жовтня, дозволялося справляти весілля. У народі так і казали: "Жовтень на весілля багатий", а сам місяць називали ще "весільником".
На честь Покрови в Україні збудовано чимало храмів. Однією з найстаріших є Покровська церква в селі Сутківці Хмельницької області, зведена у 1467 році як фортеця. Нині ця унікальна споруда – діючий храм і музей водночас.
Як йдеться у спільній заяві Сил безпеки та оборони з нагоди Дня захисників і захисниць України, сучасні захисники та захисниці України демонструють на полі бою винахідливість, військову хитрість та звитягу, що разом із силою, хоробрістю та вмотивованістю нового покоління воїнів дозволяє Україні перемагати підступного ворога.
Як зазначається, від початку віроломної агресії кількість захисників України значно збільшилась. "Всі вони – наші герої – відкривають світу нову, сучасну Україну нащадків славетного козацтва, адже козацькому роду нема переводу!", - йдеться у заяві.
У ній стверджується, що як і наші предки, чиї подвиги стали легендами, сучасні захисники та захисниці демонструють на полі бою українську винахідливість, військову хитрість та звитягу. "Все це, разом із силою, хоробрістю та вмотивованістю нового покоління воїнів дозволяє Україні перемагати підступного ворога", - наголошують Сили безпеки та оборони.
Переконливим результатом незламної боротьби українських героїв є вивільнені міста, села та області України, знищена наземна, морська та повітряна техніка окупантів, ліквідовані за півроку склади, штаби та пункти управління загарбників, зазначається у заяві.
Також підкреслюється, що сьогодні наші захисники і захисниці вміло використовують найсучасніше озброєння, у тому числі, західного зразка.
"Нова ж тактика дій на полі бою, що її застосовують українські воїни, не тільки дає очікувані всією країною переможні результати, а й отримує найвищі оцінки світових професіоналів військової справи", - акцентується у заяві.
Міністр культури і інформаційної політики Олександр Ткаченко привітав співвітчизників із Днем захисників і захисниць України. Про це він написав у Телеграмі.
“На полі битви та в тилу, з давніх-давен і по сьогодні - ви захищаєте те, що нам дорого - нашу незалежність, свободу, наших дітей та майбутнє. Незламні герої. З Днем захисників та захисниць України”, - зауважив він.
У свою чергу в пресслужбі МКІП заявили, що День захисників і захисниць ― це свято, коли українці шанують і жінок, і чоловіків, які стоять на охороні нашої держави.
Зазначається, що це - не лише день військових, тому що захищають Україну і цивільні люди, і волонтери, і медики.
У МКІП уточнили, що сотні тисяч українців щодня ризикують власним життям для збереження демократичних цінностей та територіальної цілісності нашої держави, а також - миру в Європі.
“Пам’ятаючи подвиги славетних козаків та українських повстанців, ми продовжуємо боротьбу за державність проти московського режиму. Наше життя у ваших руках. Слава героям”, - додали у міністерстві.
Предстоятель автокефальної Української Православної Церкви Блаженнійший Митрополит Епіфаній привітав особовий склад Командування Об’єднаних Сил Збройних Сил України зі святом – Днем захисників і захисниць України.
Під час урочистостей Митрополит Епіфаній звершив молебень за наших воїнів, перемогу України та збереження її від російських нападників.
"Сьогодні ми просимо Бога допомоги у подоланні зла російської агресії. Ви – наші захисники та весь український народ вже неодноразово довели свою силу духу та самовіддану любов до Батьківщини. Ціна нашої боротьби чимала, але ми не зазіхаємо на чуже й не маємо іншої Богом даної землі, тож усіма силами будемо берегти свою Україну", – наголосив предстоятель автокефальної Української Православної Церкви.
Він також зазначив, що ворог лютий і підступний, однак дії його злочинні, цинічні та неправедні, а отже – неугодні Богові." Саме тому агресор зазнає поразки, бо попри зовнішню показову православність, вони йдуть стежкою диявольської брехні й кривавого Каїнового гріха. З допомогою Господа ми очистимо свою землю від окупантів і нехай Покров Божої Матері збереже вас від усякого зла", – підкреслив Митрополит Епіфаній.
Його Блаженство окропив присутніх освяченою водою та відзначив військовослужбовців церковними нагородами.
Дружина Президента Олена Зеленська привітала українських військових із Днем захисників і захисниць України.

«Жінка в однострої. Можна не знати її особисто, але не можна відвести очей. Бо за цим одностроєм - найважливіший в житті вибір. Можливо, вона носить форму з 2014 - або ж вдягнула після повномасштабного російського вторгнення. Вона може бути професійною військовою, а може - вчителькою, яка стала на захист найдорожчого. Після найгарячіших битв вона пише родині і близьким, що все добре і скоро вони будуть разом. Вона командує артилерією чи керує дроном. Або ж працює, щоб ця артилерія та дрони, їжа та ліки були в нашого війська вчасно. Вона боєць в усьому, за що береться. Вона боронить, бо любить», - зазначила Зеленська.
За її словами, надзвичайно важливо, що від минулого року сьогоднішній день присвячений і захисникам, і захисницям, і українці можуть відзначити жіночу роль у порятунку країни.
Зеленська зазначила, що понад 41 тисяча їх зараз - військові, з котрих понад 8 тисяч - офіцерки. Ще 18 тисяч - ті, хто працює в системі армії, щоб армія працювала.
«Дякуємо вам, захисниці! І уклін всім захисникам! Наші героїні і герої, ви дуже потрібні нам і вашим родинам живими і неушкодженими. Обіймаємо кожну та кожного - за кожен наш день життя», - заявила перша леді.
Із Днем захисників і захисниць привітала українців посол США Бріджит Брінк. Остання спроба росії стерти ідентичність і незалежність України вже провалилась, Україна переможе, оскільки після 24 лютого майже кожен її став захисником своєї землі, заявила вона у відеопривітанні.


Цього року День захисників та захисниць України має особливе символічне значення. З 24 лютого майже кожен громадянин вашої країни так чи інакше став захисником своєї землі, життя, майбутнього. Сполучені Штати підтримуватимуть Україну стільки, скільки буде потрібно. Слава Україні! pic.twitter.com/1w2nsfwzi0
— Ambassador Bridget A. Brink (@USAmbKyiv) October 14, 2022

Вона зазначила, що цього року День захисників та захисниць України має особливе символічне значення.
«З 24 лютого майже кожен громадянин вашої країни так чи інакше став захисником своєї землі, життя, майбутнього…Чоловіки та жінки, діти та люди похилого віку, професійні військові та волонтери, представники всіх верств суспільства від тилу до передової, усі ви відіграєте життєво важливу роль у захисті України. Ми знаємо, що Україна переможе. Це перемога свободи над тиранією, демократії над автократією, свободи над поневоленням», - сказала Брінк.
Від імені усіх своїх колег посол США вшанувала пам’ять тих захисників, які віддали життя не лише за своїх ближніх, а й за мрію про вільну Україну, яку створюють багато поколінь українців.
«Остання спроба росії стерти ідентичність і незалежність України вже провалилась», - переконана дипломатка.
Насамкінець вона запевнила, що Сполучені Штати підтримуватимуть Україну стільки, скільки буде потрібно, а також працюватимуть над тим, щоб об’єднати світ, аби продовжувати тиск на кремль, доки він не припинить свою жорстоку неспровоковану війну проти України та наших спільних цінностей.
Посол Німеччини в Україні Анка Фельдгузен відзначила честь, гідність і неперевершений героїзм захисників і захисниць України. Про це вона написала у привітанні з нагоди Дня захисників і захисниць України.
«Честь і гідність, надзвичайна відданість і неперевершений героїзм – усе це є в українській душі! Вітаю Вас, Захисниці і Захисники України! Вас вітає увесь світ!», - зазначила Фельдгузен.
Цього року Україна відзначає обидва свята в умовах повномасштабного вторгнення армії рф. Українці всього світу планують провести з 14 по 16 жовтня демонстрації в рамках всесвітньої кампанії #DefendingUkraine, присвяченої Дню захисників і захисниць України. Учасники акції планують створити "Коло оборони" навколо пам’ятників, будівель чи впізнаваних споруд у своїх містах, ніби захищаючи те, що всередині (символ свободи, демократії чи свободи). Це має на меті образно показати, як у цей час мужні українці на передовій захищають цінності всього цивілізованого світу.
Крім того, до Дня захисників та захисниць України 14-16 жовтня відбудеться щорічний Український військовий забіг Military Run UA.