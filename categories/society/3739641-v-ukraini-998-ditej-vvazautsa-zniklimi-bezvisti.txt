В Україні з початку повномасштабної війни загалом вважаються розшуканими 15233 дитини, зниклими безвісти – 998 дітей.

Про це поінформувала пресслужба Нацполіції, передає Укрінформ.
«За даними childrenofwar.gov.ua, станом на 24.07.2023 (в Україні вважаються — ред.) зниклими безвісти – 998 дітей, розшуканими – 15233 дитини», - зазначається у повідомленні.
Окремо у НПУ поінформували, що з початку повномасштабного вторгнення РФ в Україну слідчі Національної поліції розпочали 87 308 кримінальних проваджень за фактами вчинення на території України злочинів військовослужбовцями ЗС РФ та їхніми пособниками.

Із цієї кількості справ 74 713 були відкриті за ст. 438 Кримінального кодексу України (Порушення законів та звичаїв війни), 9 211 – за ст. 110 ККУ (Посягання на територіальну цілісність і недоторканність України), 3 109 – за ст. 111-1 ККУ (Колабораційна діяльність), 171 – за ст. 111 ККУ (Державна зрада) та ін.
Як повідомлялося, станом на 23 липня в Україні вважалися розшуканими 15138 дітей.