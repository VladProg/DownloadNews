Міністр культури та інформаційної політики Олександр Ткаченко разом із послами низки країн Європи відвідали "Биківнянські могили" і вшанували пам'ять жертв сталінських репресій.

Як передає Укрінформ, про це міністр культури та інформаційної політики Олександр Ткаченко повідомив у Телеграмі.
"У День пам’яті жертв політичних репресій відвідав Биківнянське поховання. Вшанувати пам’ять також долучилися посли Німеччини, Іспанії, Польщі, Литви, Хорватії, Естонії, Франції, ЄС та інші", - написав він.
Як нагадав очільник МКІП, Биківнянські могили - це місце під Києвом, яке є одним з найбільших поховань жертв сталінського "Великого терору" на території України.

На думку істориків, загальна кількість розстріляних, похованих у Биківні, може становити від 20 до 100 тисяч осіб. На сьогодні встановлені прізвища понад 18,5 тисяч українців та близько 3,5 тисяч представників польської еліти, які поховані в Биківні.
"Справжній жах, у який важко повірити. На жаль, Биківня стала лише однією точкою з великої кількості місць в Україні. Сумарно це мільйони загублених життів, відібраних радянським тоталітарним режимом", - наголосив Ткаченко.
Міністр зауважив, що Україна "знову переживає такі страшні сторінки історії. Але ворог обовʼязково понесе справедливе покарання. За кожен свій злочин проти людяності без винятку".
"Світла пам‘ять жертвам репресій. Ніколи не забудемо. Ніколи не пробачимо", - додав він.
Як повідомлялося, сьогодні, 15 травня, в Україні відзначається День пам'яті жертв політичних репресій.