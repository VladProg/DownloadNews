Комісія естонського парламенту у справах Європейського Союзу схвалила позицію, згідно з якою Естонія виступає за продовження застосування директиви про тимчасовий захист до березня 2025 року, щоб забезпечити надання підтримки біженцям з України.

Про це повідомляє Укрінформ із посиланням на національного мовника ERR.
Голова комісії Лійза Пакоста зазначила, що Росія продовжує вести війну проти України, багато будинків та робочих місць у країні знищено і цивільних жителів продовжують вбивати. З цієї причини біженцям, як і раніше, потрібна всебічна підтримка, повідомила пресслужба естонського парламенту, Рійгікогу.
«Рійгікогу вирішив продовжити надання тимчасового захисту українським біженцям – це дозволить кожній українській родині самостійно вирішити, чи потребують вони тимчасового захисту і коли вони можуть повернутися додому, тому що для початку необхідно збудувати нові будинки, створити нові робочі місця, а то й заново відбудувати цілі населені пункти», – сказала Пакоста.
Заступник голови комісії Марія Юферева-Скуратовскі зазначила, що Україна зацікавлена у поверненні своїх громадян, але зараз держава насамперед потребує зброї, щоб захищати свою країну та свободу. «Нині біженцям з України повертатися нікуди. Коли настане час, ми, зрозуміло, надамо їм всіляку підтримку», - сказала Юферєва-Скуратовскі.
Вона додала, що насамперед Україна має провести масштабні відновлювальні роботи.
За словами учасників засідання, продовження терміну дії директиви на один рік вимагатиме 1,6 млн євро додаткових коштів для покриття витрат, пов'язаних із наданням міжнародного та тимчасового захисту. Вони також наголосили, що якщо війна не закінчиться і через рік, то термін застосування директиви можна буде знову продовжити, але це має бути рішенням, ухваленим усіма державами Європейського Союзу.
Комісія у справах Євросоюзу затвердила позицію Естонії для засідання Ради ЄС з питань юстиції та внутрішніх питань, яке відбудеться у четвер у Брюсселі. Представники фракції Консервативної народної партії Естонії (EKRE) утрималися від голосування, пославшись на те, що необхідно окремо вирішити «питання з дезертирами», підтримка яких, на їхню думку, несправедлива.
Як повідомлялося, в Естонії змогли працевлаштуватися 44% українських біженців віком 20-64 років, вони добре зарекомендували себе на ринку праці.
Фото: Вікіпедія