Канада від початку повномасштабного російського вторгнення в Україну прийняла понад 173 тисячі українських біженців.

Про це свідчать дані Прикордонного агентства Канади, повідомляє Укрінформ.
Як зазначається, за започаткованою у березні минулого року програмою “Канадсько-український дозвіл на екстрені поїздки” (CUAET), що дає право українським біженцям на термінове отримання трирічного дозволу на роботу й проживання, фінансову допомогу та тимчасове безкоштовне поселення, на цей час прибули 173 527 осіб.
Загалом уряд Канади отримав майже 1,2 млн заявок на цю візу, з яких затвердив понад 858 тис. Власники такої візи мусять до кінця березня приїхати до Канади, аби скористатися нею. Прийом нових заявок за цією програмою закрито.
Як повідомлялося, Канада у липні оголосила про відмову від продовження цієї тимчасової програми, однак уряд пообіцяв незабаром оприлюднити деталі нової міграційної програми, яка дасть змогу українським біженцям залишитися у країні на постійній основі.
Фото: Ендрю Ф'юрі/X (Twitter)