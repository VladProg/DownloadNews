Бомбардування російськими військами житлових районів є геноцидом українського народу, заявляють міжнародні експерти.

Про це ідеться у доповіді "Незалежний правовий аналіз порушення російською федерацією Конвенції про геноцид в Україні та обов'язку запобігти", стислий виклад опубліковано Укрінформом.
Згідно з цим звітом, російські загарбники широко застосовують невибіркову по своїй суті зброю широкого радіусу дії або касетні боєприпаси, націлюючись на густонаселені райони у щонайменше восьми областях України.
Умисне та систематичне створення російськими військами умов, що загрожують життю, є свідченням геноциду українського народу, йдеться в доповіді.
Як зазначається у документі, обстрілюючи українців на окупованих територіях, як зсередини, так і з-за меж країни, російські війська одночасно і свідомо створюють умови життя, розраховані на фізичне знищення людей.
Крім того, у тимчасово захоплених містах російські збройні сили діють за схожою жорстокою моделлю, спершу завдаючи ударів по джерелах водопостачання, електроенергії та зв’язку, а потім націлюючись на медичні установи, зернові склади та центри дистрибуції гуманітарної допомоги, що вказує на військову стратегію та політику навмисного створення смертельних умов для українців. Ці скоординовані дії російських військових, спрямовані на позбавлення мирних українців предметів першої потреби і тримання їх у цих нищівних умовах, демонструють, що облоги розраховані на фізичне знищення.
Станом на 15 квітня 1,4 млн у східних районах України не мали доступу до чистої питної води, а ще 4,6 млн людей - належного доступу до води.
Як ідеться у дослідженні, станом на 25 травня Всесвітня організація охорони здоров’я задокументувала 248 атак на систему охорони здоров’я України. Послідовні та умисні напади російських військ на пологові будинки особливо чітко вказують на наміри геноциду.
Також росіяни знищили і захопили величезні запаси зерна, включно з перевезенням сотень тисяч тонн в росію. Загарбники неодноразово блокували чи захоплювали гуманітарну допомогу, або людей, які мали евакуювати мирних українців, таким чином використовуючи голод як засіб війни.
російські війська утримують українців і в інших місцях, де люди позбавлені предметів першої необхідності, що іноді призводить до більш швидкої смерті через задуху або голод, підкреслюють дослідники.
Як повідомляв Укрінформ, звіт "Незалежний правовий аналіз порушення російською федерацією Конвенції про геноцид в Україні та обов'язку запобігти" є першим, в якому розглядається одне з найбільш спірних і значущих питань російського вторгнення в Україну: чи має ця війна характеристики геноциду.
Дослідження є проєктом Інституту New lines і Центру Рауля Валленберга, які об’єднали три групи експертів. До них належать команда вчених-правознавців й експертів з питання геноциду, група дослідників, які опрацьовували інформацію з відкритих джерел, а також група лінгвістів, які скористалися широким переліком першоджерел, що вже є доступними – перехоплені повідомлення і свідчення. Інститут New lines і Центр Рауля Валленберга вивчали геноциди рохінджа та уйгурів, зокрема підготували перший звіт, який засвідчив факт геноциду у Сіньцзяні у розумінні Конвенції про геноцид 1948 року.
Дослідники дійшли висновку, що росія як держава несе відповідальність за порушення Статті II та Статті III (c) Конвенції про геноцид, якої вона зобов’язана дотримуватись.
Українська національна група визнається на національному і міжнародному рівнях, а також росією в офіційних міждержавних відносинах. Отже, українці є захищеними Конвенцією про геноцид.