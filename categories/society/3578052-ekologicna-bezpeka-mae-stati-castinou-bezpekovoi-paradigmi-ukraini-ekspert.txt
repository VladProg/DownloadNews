Прискіплива увага до природного компонента є основою майбутнього соціального, культурного та економічного відновлення України.

Як передає Укрінформ, про це заявив Богдан Вихор, виконавчий директор WWF-Україна під час міжнародної пресконференції "Україна: стале економічне відновлення для людей і природи".
На пресконференції було представлено звіт, підготовлений WWF Центральної та Східної Європи, WWF-Україна спільно з Бостонською консалтинговою групою, з рекомендаціями щодо сталого управління в ключових секторах економіки (будівництві, транспорті, енергетиці, сільському господарстві тощо).
Зазначалося, що в кожному з цих секторів є можливості для зменшення вуглецевого сліду, більш ефективного використання природних ресурсів та природоорієнтованих рішень в ході післявоєнного відновлення.
«Ми вже спостерігаємо певні наслідки зміни клімату: посуху у центральній частині України, зміни рівнів опадів, поширення пожеж на півночі… Тому відновлення країни після війни має відбуватися в такий спосіб, який би готував нас до змін клімату з урахуванням збереження нашого природного капіталу. Ми не можемо повернутися до незаконних рубок лісів, до створення парків, які існують лише на папері. Екологічна безпека має стати частиною української загальної безпеки», — зазначив Вихор.
На його переконання, прискіплива увага до природного компонента є основою майбутнього соціального, культурного та економічного відновлення країни.
Експерт нагадав, що уряд України вже розпочав роботу над втіленням плану післявоєнного відновлення країни. І принцип сталості є ключовим на порядку денному цього відновлення.
«Україна може забезпечити стійкий розвиток сучасної, стійкої, низьковуглецевої і природоорієнтованої економіки. Зараз вдалий момент для забезпечення стійкого розвитку нашої економіки, яка здатна виробляти товари з вищою доданою вартістю, з використанням інноваційних ресурсів та ефективних технологій і моделей виробництва», - підкреслив Вихор.
Він вкотре наголосив, що модернізація української економіки та інфраструктури в спосіб, що підтримує та розвиває природні екосистеми, а не призводить до їх деградації, створить чимало переваг для української економіки та суспільства.
Як повідомлялося, 4-5 липня в Лугано (Швейцарія) відбулася Конференція з питань відновлення України після збройної агресії російської федерації. Під час конференції було затверджено сім принципів відновлення України. Одним із цих принципів є спрямованість на сталий розвиток.
World Wildlife Fund (WWF) - міжнародна неурядова організація, що займається збереженням природи, дослідженнями та відновленням природного середовища.
Українська команда WWF — це професійні екологи і біологи, комунікаційники та проєктні менеджери.