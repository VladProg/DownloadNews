Польські прикордонники затримали поблизу кордону з Білоруссю українця і двох грузинів за допомогу нелегальним мігрантам, які намагаються перетинати польсько-білоруський кордон.

Про це повідомила в п’ятницю у соцмережі Х Прикордонна служба Польщі, передає Укрінформ.
"2 листопада до Польщі намагалися нелегально потрапити 44 іноземці, зокрема громадяни Ємену, Сирії, Еритреї. За допомогу затримано двох громадян Грузії і громадянина України, який перевозив двох іранців", – йдеться у повідомленні.
В іншому повідомленні польські прикордонники інформують, що на кордоні зі Словаччиною затримано двох громадян Бангладешу, які перетнули польський кордон у причепі вантажівки.
Як повідомляло агентство, Польща продовжила прикордонний контроль на кордоні зі Словаччиною, де пролягає так званий балканський шлях нелегальної міграції, на наступні 20 днів – до 22 листопада.
Торік на кордоні з РБ Польща побудувала загородження заввишки 5,5 м і довжиною 186 км, а також встановила сучасну систему електронного моніторингу.
Фото: Прикордонна служба Польщі