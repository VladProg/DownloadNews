Голова Верховної Ради України Руслан Стефанчук вручив відзнаки парламенту працівникам Державної служби з надзвичайних ситуацій і подякував рятувальникам за відданість і надзусилля у подоланні наслідків війни.

Про це спікер повідомив у Фейсбуку, передає Укрінформ.
"Герої без зброї! Ті, чиє покликання та обов’язок — рятувати. Сьогодні мав честь вручити відзнаки Верховної Ради України працівникам Державної служби України з надзвичайних ситуацій", - написав Стефанчук.
Він висловив вдячність кожному та кожній, хто щодня рятує інші життя, першим у найскладніших ситуаціях приходить на допомогу, долає наслідки пожеж і обстрілів, розбирає завали та евакуює мирних громадян, бере участь у розмінуванні.

При цьому, зауважив Голова ВР, попри величезні виклики, українські рятувальники допомагають дружнім країнам, яким довелось стикнутися з лихом. "Тому окремі слова вдячності надзвичайникам, які долучилися до подолання жахливих наслідків землетрусу у Туреччині і з честю виконали цю місію", - наголосив спікер.
Як повідомлялося, у лютому працівники Державної служби України з надзвичайних ситуацій допомагали ліквідовувати у Туреччині наслідки потужного землетрусу та проводити пошукову-рятувальну операцію.
ДСНС України направила до Туреччини 87 рятувальників, 16 одиниць спеціальної техніки, два літаки та десять службових собак, спеціально навчених пошуку живих людей у завалах.