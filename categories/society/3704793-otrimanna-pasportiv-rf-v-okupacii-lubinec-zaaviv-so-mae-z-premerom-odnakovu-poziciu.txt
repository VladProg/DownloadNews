Уповноважений Верховної Ради з прав людини Дмитро Лубінець має із Прем’єр-міністром Денисом Шмигалем однакову позицію щодо необхідності отримання українцями на тимчасово окупованих територіях російських паспортів.

Про це він заявив під час пресконференції, коментуючи різну позицію з віцепрем’єр-міністром Іриною Верещук, яка рекомендувала жителям тимчасово окупованих територій не брати російські паспорти, передає кореспондент Укрінформ.
“Коли такі речі відбуваються, то я не вважаю, що тут якась дискомунікація. Можливо, неправильно були поставлені акценти з боку українського уряду... У мене було спілкування з Прем’єр-міністром і у цьому розрізі мені здається, що ми абсолютно однаково сприймаємо цю ситуацію. Український уряд ніколи не погодить свідоме добровільне отримання російського паспорта, але те, що стосується виживання, то немає жодних суперечок у цьому плані”, - сказав омбудсмен.
“На майбутнє, щоб подібного не відбувалося, - це буде порада від мене — треба дослухатися до правозахисного сектору. До правозахисників, до міжнародних експертів... Не потрібно робити настільки різні заяви, бо вони чутливі для людей, які проживають там на цій території”, - додав він.
Лубінець також запевнив, що громадяни України, які отримають російські паспорти на тимчасово окупованих територіях і не працюватимуть у місцевій владі, після деокупації не будуть покарані.
“Безумовно, буде аналіз, але точно не буде кримінального покарання за сам факт отримання російського паспорта”, - сказав він.
На тимчасово окупованих територіях окупаційна влада проводить опис громадян, які мають і які не мають російський паспорт.
“Останні два тижні ми фіксуємо факти, що російська федерація створила групи, які роблять квартирний та будинковий обхід у сільській місцевості, де переписують абсолютно всіх — хто має російський паспорт і хто не має паспорту”, - сказав омбудсмен.
Лубінець також повідомив, що останні два тижні Офіс уповноваженого з прав людини фіксує факти, коли на тимчасово окупованих територіях до громадян України без російських паспортів було застосоване фізичне насильство у вигляді побиття і вивезення у невідомому напрямку, а також погрози націоналізувати рухоме і нерухоме майно.
“Я б сказав, що російська федерація почала формування нового списку вільних заручників. Вина цих людей тільки одна: громадянин перебував без російського паспорта на тимчасово окупованій території Криму. Їх захоплюють і беруть у полон”, - зазначив омбудсмен.
Як повідомляв Укрінформ, раніше Лубінець радив українцям на окупованих територіях брати паспорт рф заради збереження життя.
Водночас віцепрем’єр-міністерка Ірина Верещук висловила протилежну позицію.