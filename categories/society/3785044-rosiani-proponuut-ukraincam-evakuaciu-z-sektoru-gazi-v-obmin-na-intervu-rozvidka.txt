У секторі Гази Росія проводить інформаційну операцію, поширюючи серед українців панічні настрої.

Як передає Укрінформ, про це Головне управління розвідки Міністерства оборони України повідомляє у Фейсбуці.
Росіяни на Близькому Сході реалізовують чергову інформаційну операцію з метою дискредитації України, зазначають у ГУР.
Громадяни РФ телефонують українцям, які наразі перебувають у секторі Гази, та поширюють серед них панічні настрої, використовуючи фейкові меседжі, зокрема: "Україна вас кинула", "Порятунку більше не буде", "Росія готова вас евакуювати".
Водночас російські абоненти дають зрозуміти, що в обмін за можливість нібито евакуації із сектору Гази необхідно буде надати інтерв’ю для російського інформаційного агентства.
"Детальніше про зміст інтерв’ю чи можливі запитання так звані "рятівники" не кажуть нічого", - наголошують у ГУР.
Отже, заявляють у розвідці, "терористична москва традиційно прагне скористатись загостренням базових потреб людини в умовах збройного конфлікту, аби перейти до наступного етапу кампанії з дискредитації України, а саме - створити відповідні пропагандистські матеріали для подальшої трансляції вигідної агресору брехні".
ГУР закликає українців у секторі Гази повідомляти про всі випадки телефонного шантажу, провокацій та залякування з боку невідомих росіян.
Україна як держава робить усе можливе для порятунку своїх громадян, підкреслюють у Головному управлінні розвідки.
Як повідомляв Укрінформ, за даними Президента Володимира Зеленського, вже 89 українців вдалося евакуювати із сектору Гази.
Фото: Loay Ayyoub/The Washington Post