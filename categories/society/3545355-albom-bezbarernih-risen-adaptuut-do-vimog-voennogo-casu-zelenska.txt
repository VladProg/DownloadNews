Проєкт "Альбом безбар‘єрних рішень" адаптують до вимог воєнного часу.

Про це перша леді України Олена Зеленська повідомила у Телеграмі, передає Укрінформ.
"Альбом безбар’єрних рішень" адаптують до вимог воєнного часу", – поінформувала Зеленська.
Дружина Президента нагадала, що торік цей посібник було створено, щоб показати, як міське середовище може бути дружнім до усіх людей. Однак, на її переконання, безбар’єрність під час війни – це також питання безпеки та реабілітації, тому було вирішено оновити "Альбом".
Зеленська підкреслила: "Тепер ми не просто рекомендуємо, які двері будуть зручними для маломобільних груп. Ми думаємо: які двері не можна використовувати для евакуації поранених? Який тип скла безпечніший, якщо його виб’є вибуховою хвилею? Скільки людей, що мають мінно-вибухові травми, буде серед переселенців? Як зробити прихистки зручними й для них?".
Вона констатувала, що розробники, команда урбан-бюро Big City Lab, обов’язково врахують ці питання в "Альбомі безбар’єрних рішень", щоб ті, хто відновлюватиме українські міста після війни, дотримувалися принципів безбар’єрності.
Як повідомляв Укрінформ, минулого року "Альбом безбар’єрних рішень" було створено у межах ініціативи першої леді Олени Зеленської "Без бар’єрів". Його розробниками виступають компанія Big City Lab спільно з Міністерством розвитку громад та територій та громадською організацією "Безбар’єрність" за підтримки проєкту "Інтегрований розвиток міст в Україні ІІ", який виконує німецька урядова компанія "Deutsche Gesellschaft für Internationale Zusammenarbeit (GIZ) GmbH" за фінансування урядів Німеччини та Швейцарії.
Альбом безбар’єрних рішень – практичний посібник, який рекомендує та на прикладах ілюструє, як міське середовище може бути «дружнім» до маломобільних груп населення, зокрема до людей із тимчасовими або постійними травмами й вадами, дорослих з маленькими дітьми, літніх людей, людей з інвалідністю тощо.