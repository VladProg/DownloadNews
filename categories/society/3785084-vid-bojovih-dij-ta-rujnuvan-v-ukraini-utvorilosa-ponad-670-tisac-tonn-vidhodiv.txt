Від початку повномасштабного вторгнення РФ в Україні вже утворилося понад 670 тис. т відходів руйнувань внаслідок бойових дій.

Як передає Укрінформ з посиланням на Міндовкілля, про це повідомила Євгенія Попович, директор департаменту цифрової трансформації, електронних публічних послуг та управління відходами Міністерства захисту довкілля та природних ресурсів.
«Відходів руйнувань по всій Україні вже утворилося понад 670 тис. т і ми маємо розуміти та планувати, де і як ефективно їх використати", - йдеться в повідомленні.
За словами Попович, в Україні запроваджена інформаційна система управління відходами, наразі триває співпраця з Мінвідновлення для вирішення питання щодо використання відходів руйнувань внаслідок воєнних дій. Оскільки вони завдають непоправної шкоди українському довкіллю, забруднюють воду, ґрунти, повітря.
За даними обласних військових адміністрацій, станом на 31 жовтня 2023 року найбільша кількість таких відходів фіксується у Київській, Херсонській, Харківській, Миколаївській, Донецькій та Запорізькій областях.
Для ефективного управління такими відходами й зменшення їхнього впливу на довкілля та людей, розроблені необхідні нормативно-правові акти. Так, минулого року уряд затвердив Порядок поводження із відходами, що утворились у зв’язку з руйнуванням будівель та споруд внаслідок бойових дій, терористичних актів, диверсій.
Також вже напрацьовані проєкти з їх переробки, зокрема, розглядаються варіанти використання відходів руйнувань для відбудови міст, містечок та доріг.
Як повідомлялося, за даними ДП “Державний науково-дослідний інститут будівельних конструкцій”, через російську агресію в Україні зруйновано майже 160 тисяч будівель та споруд, приблизно 20 тисяч із них — багатоповерхові.