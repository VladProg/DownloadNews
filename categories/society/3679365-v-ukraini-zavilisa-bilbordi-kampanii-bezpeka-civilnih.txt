У семи областях України вже з’явилися білборди кампанії «Безпека ЦиВільних», покликаної підвищити обізнаність громадян щодо побутової безпеки.

Про це повідомила Державна служба з надзвичайних ситуацій у Телеграмі, передає Укрінформ.
«Як переходити дорогу у темний час доби, безпечно обігрівати оселю, поводитися з підозрілими предметами – ці та інші поради відображені на бордах у межах кампанії #БезпекаЦиВільних», - зазначається в повідомленні.
Зокрема, білборди, що нагадують українцям базові правила цивільної безпеки, вже з’явилися у 20 громадах Волинської, Житомирської, Закарпатської, Львівської, Одеської, Полтавської, Рівненської областей.






В Україні стартувала кампанія «Безпека ЦиВільних» / Фото: ДСНС, Телеграм






















«Пильність українців у щоденних побутових справах зменшить навантаження на підрозділи ДСНС та найголовніше – допоможе зберегти життя українців. Цей заклик відображений у слогані кампанії – «Пильнуйтеся та пильнуйте інших!», - зазначили рятувальники.
Як додав директор Департаменту запобігання надзвичайним ситуаціям ДСНС Олександр Чекригін, якщо кожна родина, кожен українець дотримуватиметься основних елементарних правил безпеки, то надзвичайних ситуацій та подій буде значно менше, а отже, і менше трагічних випадків.
Кампанію «#БезпекаЦивільних» втілює ГО «Інтерньюз-Україна» у співпраці з Державною службою з надзвичайних ситуацій та за підтримки Проєкту USAID «ГОВЕРЛА».
Як повідомлялося, ДСНС у січні запустила онлайн-курс про мінну безпеку.