Акціонерне товариство "Укрпошта" у вівторок, 30 серпня, випускає марку "Пес Патрон".

Як передає Укрінформ, про це генеральний директор Укрпошти Ігор Смілянський повідомив у Телеграмі.

"Завтра, по чисельним проханням, ми випускаємо марку "Пес Патрон". Але, крім того, що це крута марка, яка розповідає про те, як сапери, разом з Патроном, допомагають зберегти життя дітей і фермерів та забезпечують проходження судів — це перша офіційна благодійна марка країни", - зауважив він.
За словами Смілянського, "разом з вами ми плануємо зібрати понад 1 мільйона євро на машину для розмінування, яка, можливо, не така красива, як Патрон, проте допомагає швидко розміновувати великі території".
"Понад 150 000 – така кількість знайдених вибухонебезпечних предметів в Україні, за даними ДСНС, тож Патрон потребує допомоги та з боку технічних засобів, і з боку чотирилапих помічників. Саме тому решта донатів піде на підтримку притулків тварин по всій країні", - підкреслив Смілянський.
Він також додав, що завтра буде багато цікавого по всій країні, "деталі докладу ввечері - а поки фотонатяк на те, що вас чекає. Патрон обов’язково запустить свою марку особисто лапою".
Як повідомляв Укрінформ, 24 серпня надійшла у продаж марка "Вільні, Незламні, Непереможні", присвячена Дню Незалежності України.