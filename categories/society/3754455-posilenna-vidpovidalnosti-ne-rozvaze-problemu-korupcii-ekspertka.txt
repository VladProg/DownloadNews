Проблему корупції в державі може вирішити невідворотність покарання за будь-які корупційні правопорушення, а не посилення відповідальності.

Таку думку висловила в коментарі Українському радіо заступниця виконавчого директора Transparency International Україна Катерина Риженко, коментуючи пропозицію Президента Володимира Зеленського прирівняти на час воєнного стану корупцію до держради, передає Укрінформ.
"Деталі можна буде обговорювати тоді, коли ми побачимо цей законопроєкт, коли він буде зареєстрований. Проте сама заява і заклик прирівняти корупційні правопорушення до державної зради складно сприймати серйозно і як системне розв'язання проблеми. Передусім боротьба з корупцією – це виклик для України і він не обмежується тільки тим, що ми перебуваємо зараз у воєнному стані. Тому рішення в питанні боротьби з корупцією теж має бути системне та комплексне, і ми працюємо з ним вже не перший рік. Для цього в нас і створювалися органи, і змінювалося законодавство", – зазначила Риженко.
На переконання експерти, основне, що має бути, – усвідомлення суспільством і тим, хто ухвалює політичні рішення, що посилення відповідальності, наприклад, у державній зраді, не вирішить проблеми корупції.
"Невідворотність покарання за будь-які корупційні правопорушення може вирішити питання корупції в державі. Тому що навіть якщо будуть найвищі санкції за корупційні правопорушення – як за державну зраду – але не буде розуміння тими, хто вчиняє ці злочини, що їх притягнуть до відповідальності за свої дії, це не приведе до вироків та фактичного зменшення рівня корупції", – заявила Риженко.
За її словами, аполітичні, незалежні розслідування корупційних порушень та чесні справедливі вироки судів можуть бути запобіжником, щоб люди, які зловживають своєю владою, розуміли, що їм це не зійде з рук і вони нестимуть відповідальність.
«Адже основний мотив корупційних злочинів – це передусім фінансова вигода, і якщо люди розумітимуть, що така фінансова вигода матиме наслідком ув’язнення чи конфіскацію майна, тоді вони думатимуть перед тим, як учиняти злочин. А те, що потенційно вони можуть отримати довічне ув’язнення за свій злочин, але через низку проблем із розслідуванням, судовим розглядом вироки фактично не ухвалюватимуться, не зупинить людей, готових ці злочини вчиняти", – наголосила Риженко.
Як повідомляв Укрінформ, Зеленський заявив про намір запропонувати Верховній Раді прирівняти корупцію у воєнний час до державної зради.
На його думку, така ініціатива буде дуже серйозним інструментом, щоб ніхто і не думав про корупційні дії.
Фото: Transparency International Україна