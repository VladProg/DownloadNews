Апарат РНБО незабаром опублікує інструкцію на випадок застосування рф ядерної зброї.

Про це повідомив секретар Ради національної безпеки і оборони Олексій Данілов у коментарі Радіо Свобода, передає Укрінформ.
"Мова йде про тактичну зброю. Якщо вона буде застосовуватися, на сьогодні є певні процедури. У нас в апараті РНБО є розроблена інструкція, яку ми найближчими днями спробуємо максимально оприлюднити", - сказав він.
Водночас Данілов зазначив, що ядерні держави взяли на себе зобов'язання не допустити застосування ядерної зброї.
"Це відповідальність кожної ядерної країни", - зазначив він.
Секретар РНБО підкреслив, що погрози росії стимулюватимуть інші неядерні країни створювати "брудні бомби", аби убезпечитися від "божевільних сусідів".
"Коли росіяни сьогодні починають брязкати ядерною зброєю перед світом, то кількість так званих бомб з'являтиметься в геометричній прогресії. Бо жодна країна не буде захищена від божевільного сусіда. Ця так звана брудна бомба не таке вже й складне завдання", - підкреслив він.
За словами Данілова, попри все Україна захищатиме свою землю. "Якщо не буде цивілізованої відповіді світової спільноти, країн НАТО на таку зухвалу атаку, якщо вона станеться, це не означатиме, що ми не будемо боронити нашу землю. Нас не зупинять путінські війська", - підсумував він.
Як повідомляв Укрінформ, Данілов заявив, що завдання з деокупації України і дефрагментації росії будуть виконані згідно з планами і графіками.