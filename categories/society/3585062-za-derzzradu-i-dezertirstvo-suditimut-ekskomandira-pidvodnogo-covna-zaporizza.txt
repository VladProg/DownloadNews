Правоохоронці завершили досудове розслідування і передали на розгляд суду кримінальну справу екскомандира великого підводного човна «Запоріжжя» ВМС Збройних сил України, якому інкримінують державну зраду та дезертирство.

Як передає Укрінформ, про це повідомляє пресслужба Одеської спеціалізованої прокуратури у військовій та оборонній сфері.
«До суду передано обвинувальний акт стосовно колишнього командира великого підводного човна «Запоріжжя» Військово-морських сил Збройних Сил України за фактами державної зради та дезертирства (ч. 1 ст. 111, ч. 1 ст. 408 Кримінального кодексу України)», - йдеться у повідомленні.
Встановлено, що у травні 2014 року капітан першого рангу під час тимчасової окупації рф території Криму перейшов на бік ворога. Зрадивши військовій присязі на вірність українському народові, він відмовився виводити підводний човен «Запоріжжя» на материкову територію України.
Зазначається, що наразі підозрюваний проходить військову службу в складі зс рф на посаді заступника командира 4-ї окремої бригади підводних човнів чорноморського флоту рф і бере участь у збройній агресії рф проти України.
Як повідомляв Укрінформ, за державну зраду та співпрацю із загарбниками перед судом постане депутат Херсонської обласної ради, який в умовах воєнного часу перейшов на бік загарбницької влади російської федерації й обійняв псевдопосаду «заступника голови військово-цивільної адміністрації Херсонської області».