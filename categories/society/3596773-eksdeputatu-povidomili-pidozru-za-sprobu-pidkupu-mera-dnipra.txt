Колишньому народному депутату повідомлено про підозру у пропонуванні 22 млн євро хабаря за можливість будувати метро в місті Дніпро.

Про це повідомляє пресслужба Спеціалізованої антикорупційної прокуратури у Телеграмі, передає Укрінформ.
“За процесуального керівництва прокурорів САП детективами НАБУ повідомлено про підозру у пропозиції надання неправомірної вигоди в особливо великому розмірі народному депутату України VIII скликання. Його дії кваліфіковані за ознаками злочину, передбаченого ч. 4 ст. 369 КК України”, - зазначають у САП.
Вирішується питання про обрання підозрюваному запобіжного заходу.
Як повідомлялося, за даними правоохоронців, у жовтні 2022 року колишній депутат (у минулому — топпосадовець державної компанії "УкрБуд") висловив пропозицію щодо надання 22 мільйона євро неправомірної вигоди міському голові Дніпра за сприяння в укладенні з підконтрольною йому групою підприємств контракту на будівництво метро в місті поза конкурсною процедурою.
18 жовтня його затримали.
Ексдепутат також є обвинуваченим в іншій справі, розслідуваній НАБУ і САП, за фактом заволодіння 81 млн грн коштів Нацгвардії. Справа наразі слухається у суді.