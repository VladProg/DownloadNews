У Вінницькій та Миколаївській областях формуються перші дві навчальні групи кандидатів у помічники ветеранів, які за кілька днів розпочнуть навчання у Центрах ветеранського розвитку.

Про це повідомляє пресслужба Міністерства у справах ветеранів, передає Укрінформ.
“Розпочинається третій рівень відбору кандидатів у помічники ветеранів. З осіб, які успішно пройшли тестування та співбесіди у пілотних громадах, завершується формування перших навчальних груп у Вінницький та Миколаївській областях. Невдовзі вони розпочнуть фахове навчання у Центрах ветеранського розвитку, які створено на базах місцевих провідних ЗВО. У Вінниці – це 24 особи, у Миколаєві – 29. Навчання триватиме три тижні. Потім кандидати складатимуть заліки та за їх підсумками отримають відповідні сертифікати. Далі триватиме їхнє працевлаштування у сервісних офісах громад, що беруть участь у експерименті, та закріплення ветеранів за своїм помічником", - сказала директор Директорату стратегічного планування та європейської інтеграції Мінветеранів Світлана Березіна.
Вона зазначила, що вже наприкінці серпня перші помічники за принципом “рівний з рівним” розпочнуть супровід українських захисників на шляху переходу від військової служби до цивільного життя.
Як повідомляв Укрінформ, за підтримки ПРООН в Україні Міністерство у справах ветеранів проводило навчання для тренерської команди майбутніх помічників ветерана.