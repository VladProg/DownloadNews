Заяви на участь в експериментальному проєкті підготовки помічників ветеранів подали вже більш як 570 осіб.

Як передає Укрінформ, про це у Фейсбуці повідомила пресслужба Міністерства у справах ветеранів.
“Триває розвиток експериментального проєкту Мінветеранів із впровадження в Україні інституту помічника ветерана. На 550 запланованих посад помічників у 10 пілотних регіонах вже є понад 570 кандидатів”, - йдеться в повідомленні.
Прийом заяв відбувається через інформаційний портал Е-ветеран.
У Мінветеранів нагадали, що експеримент поширюється на Київ, Вінницьку, Дніпропетровську, Львівську, Миколаївську, Закарпатську, Київську, Сумську, Полтавську, Харківську області.
Серед регіонів, які нещодавно долучилися до проєкту, за кількістю поданих заяв лідирують Полтавщина та Київ.
Як розповіла в.о. директора Директорату стратегічного планування та європейської інтеграції, керівник експертної групи із забезпечення формування державної політики Оксана Кльоц, середній вік кандидатів становить 40-43 роки, майже половина з них – жінки, всі мають вищу освіту. Стати помічниками ветеранів виявили бажання ветерани війни, члени їхніх сімей та рідні загиблих захисників і захисниць.
“Ці фахівці стануть тими, хто фактично першими надаватимуть ветеранам війни, членам їхніх сімей та демобілізованим воїнам сервісну підтримку з переходу до цивільного життя за принципом “рівний з рівним”. Адже саме ця категорія осіб, як ніхто інший, зможуть допомогти побратимам подолати цей непростий шлях”, – наголосила Кльоц.
У Мінветеранів зазначили, що після фахового навчання перша група помічників у Вінницькій області вже працевлаштована до Сервісних офісів у справах ветеранів у територіальних громадах, долучених до експериментального проєкту. Вони надають, зокрема, консультативний, інформаційний, процедурний супровід у межах переходу від військової служби до цивільного життя.
Як повідомлялося, в Україні триває розвиток експериментального проєкту Мінветеранів із запровадження інституту помічника ветерана. Після завершення “пілоту” проєкт буде масштабований по всій Україні, загалом до кінця 2024 року заплановано роботу 15 тисяч помічників ветеранів.