Правду про війну в Україні відтепер можна дізнаватись 74 мовами завдяки міжнародному проєкту #МояВійна.

Як передає Укрінформ, про це повідомляє Міністерство культури та інформаційної політики України.
«Відтепер кожен громадянин будь-якої країни зможе особисто слідкувати за перебігом російсько-української війни, отримуючи правдиву інформацію безпосередньо від тисяч українців, які стали свідками трагічних, але, водночас, героїчних подій», - ідеться у повідомленні.
Проєкт #МояВійна – це «живий щоденник» реальних історій про війну, які пишуть українці, що вимушено опинились в епіцентрі подій.
Протягом короткого часу на порталі проєкту вже з’явились понад 2 тисячі 700 історій, які зібрали понад 4 млн переглядів. Їх можна читати 74 мовами.
«Наразі свідками війни вже стали мільйони українців, і та реальність, з якою зараз стикаються жителі України, є не тільки доказом агресії російської федерації, а й доказом злочинів проти людства та гуманності. Зараз ми знаходимося на передовій і захищаємо не тільки нашу країну, а й весь цивілізований світ, кожного громадянина демократичних країн. Ми ділимось зі світом тим, що переживаємо та відчуваємо. Кожна історія українців має бути почута. Ми закликаємо кожного громадянина цивілізованого світу стати на сторону Добра, у боротьбі проти Зла», – наголосив міністр культури та інформаційної політики України Олександр Ткаченко.
На платформі #МояВійна також можна подивитись відео та фото, які наочно демонструють, що відбувається в Україні.
«Усі, хто розміщує будь-які матеріали на платформі, проходять модерацію перед тим, як історія стане доступною. Це передбачено, аби інші користувачі платформи були впевнені, що це написали реальні люди», - зазначила виконавчий директор Асоціації інноваційної та цифрової освіти Марія Богуслав.


Як повідомляв Укрінформ, 14 березня Міністерство культури та інформаційної політики України, Асоціація інноваційної та цифрової освіти і компанія Totonis запустили міжнародну платформу #МояВійна (www.mywar.in.ua).
З її допомогою кожен українець, як свідок жорстокої війни російської федерації проти України, може описати свою історію, викласти реальні факти та особисті переживання. Громадяни всіх країн світу можуть побачити і прочитати ці факти рідними для них мовами і висловити свою підтримку Україні реальними діями.