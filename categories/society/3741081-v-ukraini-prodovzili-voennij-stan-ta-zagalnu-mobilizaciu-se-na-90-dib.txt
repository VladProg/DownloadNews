Верховна Рада ухвалила закони про затвердження указів Президента щодо продовження в Україні строку дії воєнного стану та загальної мобілізації з 18 серпня на 90 діб.

Про це народний депутат із парламентської фракції "Голос" Ярослав Железняк повідомив у Телеграмі, передає Укрінформ.
За його словами, законодавчі акти "Про затвердження Указу Президента України "Про продовження строку дії воєнного стану в Україні" №9532) підтримали 347 депутатів, а "Про затвердження Указу Президента України "Про продовження строку проведення загальної мобілізації" (№9533) – 334.
Таким чином воєнний стан і загальна мобілізація в Україні продовжені до 15 листопада.
Як повідомляв Укрінформ, 24 лютого 2022 року Російська Федерація розпочала повномасштабне вторгнення в Україну. Того ж дня в державі було запроваджено воєнний стан та оголошено загальну мобілізацію – до 26 березня. Згодом строк дії воєнного стану і загальної мобілізації продовжувався парламентом до 25 квітня, 25 травня, 23 серпня, 21 листопада 2022 року, 19 лютого, 20 травня, 18 серпня 2023 року.