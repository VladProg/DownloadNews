Президент України Володимир Зеленський нагородив почесною відзнакою "За мужність та відвагу" дві бригади оперативного призначення.

Як передає Укрінформ, відповідні укази оприлюднені на сайті Офісу Президента.

Зокрема, згідно з указами №536/2022 та №537/2022 відзнакою "За мужність та відвагу" нагороджено 4 бригаду оперативного призначення імені Героя України сержанта Сергія Михальчука Національної гвардії України та 3 бригаду оперативного призначення імені полковника Петра Болбочана Національної гвардії України відповідно.
Крім того, указом №535/2022 почесною відзнакою «За мужність та відвагу» було нагороджено 8 полк оперативного призначення імені Івана Богуна Національної гвардії України.
Почесною відзнакою «За мужність та відвагу» також відзначено 23 загін морської охорони Державної прикордонної служби України та 1 прикордонний загін Держприкордонслужби.
Відзнаки присвоєно з метою гідного вшанування мужності та героїзму, виявлених під час захисту державного суверенітету, незалежності, територіальної цілісності України.
Як повідомлялося, у травні Президент Володимир Зеленський заснував почесну відзнаку «За мужність та відвагу» для відзначення бойових звитяг особового складу військових частин Збройних сил України та інших військових формувань, мужності та героїзму, виявлених військовослужбовцями в боротьбі за незалежність та територіальну цілісність України.