Головнокомандувач Збройних сил України Валерій Залужний з нагоди Дня матері висловив подяку матерям українських захисників.

Як передає Укрінформ, про це він написав у Телеграмі.
"Я захоплююся героїзмом та силою духу українських матерів. Самовідданістю і готовністю прихилити небо для своїх дітей. Сьогодні ваші віра, любов та підтримка повсякчас живуть у серцях наших воїнів", — зазначив Залужний.
Головнокомандувач ЗСУ віддав низький уклін і велику шану українським матерям, чиї сини та доньки захищають Україну.
"Дякую за все, що ви робите задля наближення нашої перемоги", — наголосив він.
Як повідомляв Укрінформ, в Україні у неділю, 14 травня, відзначають День матері. Свято встановлене згідно з Указом Президента від 10 травня 1999 року. Відзначають його кожної другої неділі травня.