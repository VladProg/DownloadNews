У четвер, 30 листопада, о 19.00 на Ютуб-каналі Ukrinform TV вийде чергова програма "Укрінформ: Вечірній стрім". Її тема - “Голодомор: повертаючи історію”.

Учасницею програми буде в.о генерального директора Національного Музею Голодомору-геноциду Леся Гасиджак.
Цьогоріч 90-і роковини Голодомору 1932-1933 років. Згідно з опитуванням соціологічної групи “Рейтинг” у листопаді цього року, 92% українців вважають Голодомор геноцидом українського народу. У 2010 році таких було 62%.
Крім того, вже 28 країн світу визнали Голодомор актом геноциду українського народу. З них 17 - після початку повномасштабної російсько-української війни. 35 американських штатів визнали Голодомор геноцидом або приєдналися до вшанувань пам’яті жертв. Водночас у США на національному рівні Голодомор досі не визнаний геноцидом.
У 2021 році тодішня директорка Національного музею Голодомору Олеся Стасюк та колишній високопосадовець СБУ Микола Герасименко оприлюднили дослідження, де йдеться про 10,5 млн українців-жертв Голодомору. Низка науковців виступили проти цієї цифри. За їхніми словами, для зазначеної кількості жертв немає «достатніх ґрунтовних і фактологічних досліджень». Сам Музей Голодомору вказує 3,9 мільйона як найбільш вірогідну кількість жертв.
Національний музей Голодомору-геноциду працює у Києві з 2009 року. З 2017 року триває будівництво другої черги музею. У липні цього року розгорілася дискусія, чи доцільно під час війни витрачати кошти на добудову музею. Врешті Президент ветував виділення 573 млн грн на завершення будівництва.
У програмі обговорюватимуть: чому так важливо для українців визнання Голодомору геноцидом, як події після 24 лютого каталізували ці процеси, які країни чинять реальний опір щодо визнання геноциду українського народу, що спільного між Голодомором та тими злочинами, які росія чинить зараз, яка наукова робота зараз проводиться у музеї та якими є останні дослідження.
Ведучий - журналіст Василь Самохвалов.
"Укрінформ: вечірній стрім" виходить на Ютуб-каналі Ukrinform TV. Це програма, де провідні експерти країни обговорюють актуальні події України та світу.