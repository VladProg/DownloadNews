Міністерство у справах ветеранів працює над низкою проєктів для інтеграції ветеранів у цивільне життя.

Про це міністр у справах ветеранів Юлія Лапутіна розповіла у коментарі Укрінформу.
"Безбар‘єрність – це не тільки про пандуси. Це про філософію у першу чергу, щоби зняти будь-які бар‘єри. Питання гендерної рівності, рівень доступу до різних видів послуг, можливості працевлаштування – це також безбар‘єрність. Ми розуміємо, що люди, які отримали поранення, а потім повернулися до цивільного життя, мають бути інтегрованими в суспільство", – сказала вона.
Лапутіна розповіла про проєкти міністерства, спрямовані на створення безбар’єрного середовища для ветеранів. Зокрема, міністр зауважила, що проєкт "Помічник ветерана" передбачає надання допомоги захисникам і захисницям у питаннях інформування щодо прав і можливостей, а також супроводу під час отримання послуг.
Окрім цього, за її словами, Мінветеранів і Міністерство молоді та спорту працюють над проєктом створення активних парків. "Ідеться про створення в усіх громадах просторів для можливості займатися фізичною активністю і спортом. Ми готуємо тренерів для цих активних парків, навчаємо, як працювати з ветеранами. Згодом пропонуватимемо ветеранам і ветеранкам долучатися до тренерської роботи в таких парках", – пояснила Лапутіна.
Як повідомлялося, згідно з результатами опитування Українського ветеранського фонду "Портрет ветерана", 53,2% респондентів називають одним із актуальних ризиків відсутність інклюзивного простору та адаптованого робочого місця для осіб з інвалідністю.