Міністр культури та інформаційної політики Олександр Ткаченко представив на Міжвідомчій координаційній раді з питань охорони психічного здоров’я проєкт “Мистецтво допомагати”, який готуватиме спеціалістів з арттерапії для підтримки ментального здоров'я українців.

Як передає Укрінформ, про це Ткаченко написав у Телеграмі.
“Мистецтво допомагати” - проєкт Міністерства культури та інформаційної політики в рамках реалізації Всеукраїнської програми ментального здоров’я за ініціативою Олени Зеленської”, - ідеться у повідомленні.
За його словами, "проєкт націлений на підготовку фахівців з-поміж діячів культури та мистецької освіти, тих, хто сьогодні працює в закладах по всій країні (це не тільки про заклади МКІП), які могли б використовувати методи арттерапії".
Він поінформував, що пілотний проєкт розрахований попередньо на 30 інституцій.
Ткаченко нагадав, що “Всесвітня організація здоров’я ще з 2019 року почала офіційно тестувати практики арттерапії для покращення стану пацієнтів, зокрема і ментального здоров’я".
"Нам важливо, аби українці відчули, що заклад культури чи мистецької освіти – театр, музей, бібліотека, мистецька школа – це безпечне місце, де завжди можна отримати емоційну підтримку від працівників культурної галузі. Взагалі – культура і мистецтво – це про ті емоції, які змушують нас ставати кращими та знаходити сили для боротьби щодня”, - наголосив міністр.

Як повідомляв Укрінформ, міністр охорони здоров’я Віктор Ляшко на засіданні Міжвідомчої координаційної ради Всеукраїнської програми ментального здоров’я представив проєкт “Психічне здоровʼя на первинному рівні медичної допомоги”.