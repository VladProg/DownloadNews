До Офісу Омбудсмана надійшло звернення від Свято-Успенської Києво-Печерської Лаври (чоловічого монастиря) Української Православної Церкви московського патріархату щодо дискримінації та порушення права на свободу совісті і віросповідання.

Як передає Укрінформ, про це Уповноважений Верховної Ради України з прав людини Дмитро Лубінець Дмитро повідомляє у Телеграмі.
Звернення підписане Митрополитом Вишгородським і Чорнобильським Павлом.
Лубінець зазначив, що за вказаним зверненням відкрито провадження уповноваженого, в межах якого були направлені відповідні запити до Міністерства культури та інформаційної політики України, Національного заповідника «Києво-Печерська Лавра», Нацполіції, Всеукраїнської Ради Церков і релігійних організацій, СБУ та Державної служби України з етнополітики та свободи совісті.
Омбудсман нагадав, що постановою Кабміну від 23 грудня 2022 №1461 було утворено Міжвідомчу робочу групу з підготовки пропозицій та рекомендацій щодо організації виконання окремих завдань, пов’язаних з діяльністю релігійних організацій в Україні, до роботи якої також було долучено представника уповноваженого.
За результатами проведення перевірки на підставі встановлених порушень Міжвідомча робоча група листами ДЕСС рекомендувала Кабміну у межах законодавчо визначеної компетенції вжити заходів, а саме розірвати Договір в односторонньому порядку.
14 березня 2023 року Національним заповідником направлено попередження Свято-Успенській Києво-Печерській Лаврі (чоловічий монастир) УПЦ про розірвання вказаного договору в односторонньому порядку з проханням надати представників для включення до складу комісії Міністерства культури та інформаційної політики України з приймання-передачі державного майна та звільнити будівлі і споруди до 29 березня 2023 року.
Лубінець наголосив, що на сьогодні триває робота вказаної комісії. У межах здійснення провадження, працівники секретаріату уповноваженого здійснили моніторингові візити до Національного заповідника з метою перевірки додержання прав і свобод людини і громадянина у зв’язку припиненням договору про безоплатне користування релігійною організацією культовими будівлями та іншим майном, що є державною власністю.
«Варто зазначити, що минулого року мною було ініційовано проведення зустрічі з Всеукраїнською Радою Церков і релігійних організацій, під час якої я наголосив, що готовий особисто зустрітись з представниками будь-яких релігій та конфесій. Багато представників релігійних громад вийшли на мене з відповідними пропозиціями та провели зустрічі. На жаль, від представників УПЦ такої ініціативи не було», - зауважив Лубінець.
Він вкотре наголосив на своїй відкритості до спілкування з представниками всіх релігій та конфесій.
Як повідомлялося, національний заповідник "Києво-Печерська лавра" розірвав договір про оренду з Українською православною церквою московського патріархату з 29 березня 2023 року.