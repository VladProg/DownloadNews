Другий національний тест із медіаграмотності, який організовує національний проєкт Міністерства культури та інформаційної політики «Фільтр», відбудеться вже 25 жовтня.

Як передає Укрінформ, про це повідомляє пресслужба Міністерства освіти і науки.
"25 жовтня відбудеться щорічний тест із медіаграмотності, який організовує національний проєкт із медіаграмотності Міністерства культури та інформаційної політики «Фільтр» до Глобального тижня медіаграмотності 23–29 жовтня. Це вже вдруге Україна приєднується до цієї ініціативи", - йдеться у повідомленні.
Як зазначається, тест можна скласти 25 жовтня на платформі «Typeform» о 10:00, 13:00, 17:00 та 21:00 лише 1 раз. Тривалість опитування 45 хвилин, після закінчення можна одразу побачити свій результат.
Правильні відповіді організатори опублікують 26 жовтня на сайті «Фільтр».
Посилання на тест можна буде знайти напередодні в соцмережах та на сайті «Фільтр».
"Учасники, які найшвидше дадуть найбільшу кількість правильних відповідей, отримають подарунки від партнерів. Гравці, які складуть тест більше ніж 1 раз, не зможуть претендувати на призи", - додають у міністерстві.
Як повідомлялося, для школярів 5-11 класів, батьків та вчителів провели Всеукраїнський урок з медіаграмотності.