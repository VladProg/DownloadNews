Міністерство охорони здоров’я запустило Портал вакансій медичних працівників.

Як передає Укрінформ, про це повідомляє Міністерство охорони здоров’я.
Портал покликаний допомогти кожному медику, який потребує роботи, знайти вакансію, що йому підходить. Ознайомитися з порталом можна за посиланням.
“З початку повномасштабної війни з росією тисячі медичних працівників в Україні були змушені змінити місце проживання та відповідно – роботу. Для того, щоб полегшити пошук вакансій для медиків, ми вирішили зібрати їх усі в одному місці, на Порталі вакансій. Так, медпрацівникам не доведеться шукати інформацію на різних вебсайтах. Адже на портал можуть подавати свої вакансії заклади охорони здоров’я будь-якої форми власності”, – пояснила заступник міністра охорони здоров’я з питань цифрового розвитку Марія Карчевич.
У МОЗ зазначили, що Портал вакансій медичних працівників є простим та зручним у користуванні. На ньому шукачі можуть ознайомитися з усіма можливими опціями працевлаштування, додатковими перевагами та можливостями, щоб знайти роботу за своїм запитом. Зокрема, медики можуть фільтрувати вакансії за географією та шукати у тих регіонах, які їм найбільше підходять. Також можна обирати форму власності закладів, серед яких ведеться пошук.
У вакансії на порталі описані посадові обов’язки, кваліфікаційні вимоги, умови оплати праці та інші додаткові переваги (безкоштовне житло, проїзд, соціальний пакет тощо), які часто можуть додавати ваги посаді, тому роботодавцям важливо заповнювати всі поля.
“Ми впевнені, що портал буде корисним і для медиків, які шукають роботу, тим більше для тих, хто був змушений покинути домівку через війну. Тому закликаємо медзаклади і медиків долучатися до порталу, а ми зі своєї сторони будемо його удосконалювати”, – повідомила Карчевич.
Функціональність порталу буде розвиватися та доповнюватися. Зокрема, найближчим часом буде додана можливість створення кабінетів користувачів.
Як повідомляв Укрінформ, станом на 6 липня понад 3,5 тис. внутрішньо переміщених медиків працевлаштувалися в заклади охорони здоров'я на новому місці.