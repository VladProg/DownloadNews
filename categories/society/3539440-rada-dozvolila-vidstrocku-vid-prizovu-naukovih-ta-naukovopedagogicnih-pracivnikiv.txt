Верховна Рада ухвалила 281 голосом закон 7352 про відстрочку від призову на військову службу під час мобілізації для наукових, науково-педагогічних і педагогічних працівників незалежно від наявності в них вченого звання та/або наукового ступеня.

Про це в Телеграмі написав народний депутат від фракції "Голос" Ярослав Железняк, передає Укрінформ.
Як йдеться у пояснювальній записці до документа, усувається вимога щодо обов’язкової наявності в наукових та науково-педагогічних працівників закладів вищої та фахової передвищої освіти, наукових установ та організацій вченого звання та/або наукового ступеня. В попередній редакції закону право на відстрочку від призову мали наукові та науково-педагогічні працівники вишів та фахової передвищої освіти, наукових установ та організацій, які мають вчене звання та/або науковий ступінь.
Також право на відстрочку від призову на військову службу під час мобілізації поширюється на педагогічних працівників закладів вищої та фахової передвищої освіти, які працевлаштовані за основним місцем роботи не менш як на 0,75 ставки.
Як зазначається, станом на 1 січня 2020 року у закладах вищої освіти працювали близько 4500 педагогічних працівників, на яких право на відстрочку від призову на військову службу під час мобілізації не поширюється. Наразі для України є актуальним питання збереження її педагогічного (викладацького) та наукового кадрового потенціалу.
Як повідомляв Укрінформ, 18 липня Верховна Рада ухвалила в першому читанні законопроєкт, який передбачає відстрочку від призову на військову службу під час мобілізації для педагогічних працівників закладів вищої та фахової передвищої освіти, які працевлаштовані не менш як на 0,75 ставки.