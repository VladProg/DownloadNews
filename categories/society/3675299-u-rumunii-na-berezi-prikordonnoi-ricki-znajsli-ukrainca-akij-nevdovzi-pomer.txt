Румунські прикордонники виявили на березі річки Тиса непритомного громадянина України, невдовзі лікарі констатували його смерть.

Про це повідомляє Державна прикордонна служба, передає Укрінформ.
"Під час обміну інформацією стало відомо, що румунські прикордонники виявили на березі річки Тиса непритомного 52-річного громадянина України. Реанімаційні заходи виявились безрезультатними. У медичному закладі, куди доставили потопельника, лікарі констатували смерть", - ідеться у повідомленні.
Окрім того, за даними ДПСУ, впродовж доби вартові кордону зупинили дев’ятьох чоловіків, які намагались незаконно перетнути кордон з Румунією, і ще двох – на кордоні з Угорщиною.

Фото: ДПСУ

Зокрема, вночі п’ятьох правопорушників виявили неподалік населеного пункту Біла Церква Тячівського району, за 10 метрів від кордону. Чоловіки були у гідрокостюмах. Щоб зупинити порушників, військовослужбовцям довелося здійснити попереджувальний постріл угору.

Фото: ДПСУ

Ще двох чоловіків призовного віку затримали при спробі перетнути кордон з Угорщиною військовослужбовці відділу “Лужанка”.

Фото: ДПСУ

Як зазначається, наряди відділів “Ділове” та “Тячів” зупинили ще кількох чоловіків, які намагалися незаконно перетнути кордон з Румунією.

Раніше ДПСУ повідомляла, що ділянку кордону на річці Тиса часто використовують для переправлення до Румунії чоловіків призовного віку.

Станом на кінець 2022 року тут було виявлено 11 потопельників.
Фото на головній: facebook.com/politiadefrontiera