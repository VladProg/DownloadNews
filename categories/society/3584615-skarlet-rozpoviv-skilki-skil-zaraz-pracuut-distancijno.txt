В Україні на сьогодні 5 тисяч 198 закладів загальної середньої освіти працюють дистанційно.

Як передає Укрінформ, про це міністр освіти та науки Сергій Шкарлет повідомив у Телеграмі.
За його словами, уже другий місяць у дитсадках, школах, профтехах, коледжах та університетах триває освітній процес.
Станом на 3 жовтня функціонують 12 тисяч 912 шкіл. В очному або змішаному форматі освітній процес відбувається у 7 714 школах, де навчаються понад 2 млн 126,5 тис. учнів.
У зв'язку із безпековою ситуацією 5 тисяч 198 закладів загальної середньої освіти працюють дистанційно.
Крім того, 34,9 тис. учнів з особливими освітніми потребами (ООП) навчаються у понад 25 тис. інклюзивних класах.
Як нагадав Шкарлет, діти з ООП можуть отримувати корекційно-розвиткові та психолого-педагогічні послуги, реабілітаційні заходи дистанційно в закладах спеціальної освіти. Нині функціонують 278 таких закладів, де займаються майже 31,5 тис. учнів.
До освітнього процесу в Україні залучені й 161 389 учнів з-поміж внутрішньо переміщених осіб, зауважив міністр.
Як повідомляв Укрінформ, американська неурядова організація “Американські ради з міжнародної освіти: ACTR/ACCELS” розпочала відбір українських учнів для навчання у США за програмою обміну.