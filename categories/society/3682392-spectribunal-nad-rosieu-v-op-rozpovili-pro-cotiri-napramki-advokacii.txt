Україна використовує чотири напрямки адвокації створення спеціального трибуналу для притягнення до відповідальності вищого керівництва рф за злочин агресії, а саме - створення пулу міжнародних експертів, роботу зі ЗМІ, опитування і проведення заходів.

Про це повідомив головний консультант кабінету керівника Офісу Президента Олег Гавриш на пресконференції в Укрінформі.
“У нас є позиція Президента, що жоден воєнний злочин не повинен залишитися без покарання, але злочин агресії перш за все, тому що це ... найшвидший шлях до того, щоб притягнути до відповідальності найвище політичне керівництво росії”, - сказав він.
Гавриш додав, що росію буде притягнуто до відповідальності також за геноцид та інші злочини, але на це потрібно більше часу.
За його словами, Україна адвокатує створення трибуналу за чотирма напрямками. Перший із них - створення пулу міжнародних експертів, які допомагають просувати цю ініціативу.
Водночас триває робота зі ЗМІ, щотижня у міжнародних медіа виходить 5-10 публікацій на тему трибуналу.
Крім того, зазначив головний консультант кабінету керівника ОП, проводяться соціологічні опитування іноземців. Зокрема, за результатами одного з них, 87% французів підтримали притягнення до відповідальності путіна та всього вищого керівництва рф за злочин агресії.
Ще одним напрямком адвокації створення трибуналу Гавриш назвав проведення щотижня відповідних заходів: конференцій, зустрічей, виставок тощо.
Представник ОП нагадав, що йдеться про притягнення до відповідальності вищого керівництва росії на чолі з путіним, але наразі невідома точна кількість цих осіб, хоч Україна прагне, аби трибунал стосувався всього складу радбезу рф у кількості 31 особи.
“Але цілі номер один — це безпосередньо (президент рф) путін, (міністр оборони рф) шойгу, (секретар радбезу рф) патрушев, бортников — голова фсб, (заступник голови радбезу) медведєв і (міністр закордонних справ) лавров. Це люди, які сто відсотків повинні бути засуджені за те, що вони скоїли. Це люди, які стоять на верхівці цієї всієї злочинної піраміди”, - підкреслив Гавриш.
Як повідомлялося, міністр закордонних справ Дмитро Кулеба поінформував, що станом на 14 березня до коаліції зі створення спеціального трибуналу щодо росії за злочин агресії проти України долучилося 32 держави.
У вересні 2022 року Президент Володимир Зеленський утворив робочу групу на чолі з Андрієм Єрмаком, яка опрацьовуватиме питання створення спеціального трибуналу для притягнення до кримінальної відповідальності керівництва російської федерації за скоєння злочину агресії проти України. Створення такого трибуналу підтримали Парламентська асамблея Ради Європи, Європарламент, Парламентська асамблея НАТО, Парламентська асамблея ОБСЄ та окремі держави.