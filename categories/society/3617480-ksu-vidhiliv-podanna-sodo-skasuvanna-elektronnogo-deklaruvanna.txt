Конституційний Суд України відхилив подання 48 народних депутатів щодо неконституційності електронних декларацій, яке вони подали у 2015 році.

Про це у Teлеграмі повідомив народний депутат Ярослав Юрчишин, передає Укрінформ.
"Нагадую, в грудні 2015 року риги-опоблоківці... засумнівалися у конституційності розміщення декларацій у публічному доступі, а також у відповідальності за подання недостовірної інформації.10 листопада 2022 року КСУ закрив це провадження", - наголосив Юрчишин.
Зазначається, що у 2015 році 48 тодішніх депутатів зареєстрували подання скасувати необхідність електронного декларування. Серед них: Юрій Солод, Нестор Шуфрич, Антон Кіссе, Сергій Ларін, Олександр Вілкул, Наталя Королевська тощо.
Згідно зі сканом документа, Велика палата КСУ відхилила це подання і закрила провадження.
"Закрити конституційне провадження у справі за конституційним поданням 48 народних депутатів України щодо відповідності Конституції України (конституційності) окремих положень Закону України "Про запобігання корупції" від 14 жовтня 2014 року № 1700-VII зі змінами та статті 366 Кимінального кодексу України на підставі пунктів 3, 5, 6 статті 62 Закону України "Про Конституційний Суд України" - невідповідність конституційного подання вимогам, передбаченим цим законом; втрата чинності актом (його окремими положеннями), щодо якого порушено питання відповідності Конституції України; наявність рішення Конституційного Суду України щодо того самого предмета конституційного подання", - йдеться у документі.
Як повідомляв Укрінформ, у травні в Національному агентстві з питань запобігання корупції поінформували, що посадовцям під час дії воєнного стану подавати декларації не обов’язково, після закінчення війни є три місяці, щоб надати відомості.