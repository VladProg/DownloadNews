У Міністерстві з питань реінтеграції тимчасово окупованих територій України роз'яснили, які документи мають надавати внутрішньо переміщені особи при оформленні дитини в садок.

Як передає Укрінформ, про це повідомляє Мінреінтеграції.
«Освоювати нове місце проживання внутрішньо переміщені особи зазвичай починають із пошуку роботи. Для того, щоб працевлаштуватися, потрібно подбати про садок для дитини», - йдеться у повідомленні.
У Мінреінтеграції зауважили, що останнім часом у дитячих садочках почали вимагати від батьків надання довідок із місць роботи. При цьому адміністрація посилається на рішення органів місцевої влади.
У данному випадку Довідка про працевлаштування батьків не потрібна і чинним законодавством вона не передбачена, роз'яснили у міністерстві.
Батьки подають тільки такі документи: свідоцтво про народження дитини, медичну довідку про стан її здоров’я і заяву.
У Мінреінтеграції нагадують, що для оформлення дитини до садка переселенцям додатково може знадобитися довідка про їх взяття на облік ВПО.
Як повідомляв Укрінформ, 6 листопада віцепрем'єр-міністр — міністр з питань реінтеграції тимчасово окупованих територій Ірина Верещук, коментуючи питання щодо затримки соціальних виплат для переселенців, заявила, що у держави є кошти на соціальні виплати для переселенців. На ці потреби вже скерували 45 млрд грн і готові виділити ще стільки, скільки буде потрібно.