Дитячий простір "Спільно", організований ЮНІСЕФ на Центральному вокзалі Києва, може стати інструментом культурної дипломатії завдяки демонстрації виставкових проєктів про Україну.

Про це заявила дружина Президента Олена Зеленська на відкритті дитячого простору "Спільно" від ЮНІСЕФ на Центральному залізничному вокзалі Києва, передає кореспондент Укрінформу.
"Люди пізнають культуру під час туристичних подорожей. Уявімо, що до нас приїхала родина з Нідерландів і привезла із собою дитину, яка нічого не знає про Україну. Те, що вона побачить тут, буде першим знанням про культуру України. Тож можна додати якусь виставку про те, якою є наша країна, якою є наша музика, представити українські картини, наших митців", - сказала перша леді.

Вона переконана, що така експозиція зацікавить не тільки дітей, а й дорослих. Причому це стосується не лише іноземців - на думку першої леді, українцям також необхідно розширювати знання про власну культуру.

Зеленська відзначила, що дитячий простір зроблений естетично і якісно, та подякувала ЮНІСЕФ і всім партнерам за його створення.

Як повідомляв Укрінформ, ЮНІСЕФ та Укрзалізниця т організували на Центральному залізничному вокзалі в Києві дитячий простір "Спільно", де діти можуть відпочити, погратися в спортивні та розвивальні ігри, а також отримати психологічну і медичну допомогу.
Фото: ОП