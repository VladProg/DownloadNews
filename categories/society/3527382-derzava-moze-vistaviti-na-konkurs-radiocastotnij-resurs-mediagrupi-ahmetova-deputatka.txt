Радіочастотний ресурс, який належав медіахолдінгу "Медіа Група Україна", держава може виставити на конкурс, це передбачено українським законодавством.

Про це в екслюзивному коментарі Укрінформу повідомила заступниця голови Комітету Верховної Ради з питань гуманітарної та інформаційної політики, заступниця голови фракції "Слуга народу", членкиня української парламентської делегації в ПА ОБСЄ Євгенія Кравчук.
“Дуже багато хто подумав, що державі передають канали разом із будівлею, технікою і чотирма тисячами працівників. Насправді ні. В пресрелізі дуже чітко зазначено, що держава отримує назад тільки ліцензії. Фактично це радіочастостний ресурс, який держава розподіляє між приватними мовниками. Це за гроші відбувається, тобто держава ще й втратить, оскільки не отримуватиме гроші за цю ліцензію. Але що може зробити держава в особі Національної ради з питань телебачення і радіомовлення? Єдине, що прописано в законі в таких випадках, це повторно виставити цей раідочастотний ресурс на конкурс для інших приватних мовників, які можуть ці частости зайняти і мовити на них. Тут питання в тому, що в воєнний час я не думаю, що буде велика черга з людей, які хочуть відкривати медійний бізнес в Україні. Очевидно, якийсь час ці частости просто будуть у володінні державою до того моменту, коли вони будуть затребувані”, - пояснила Кравчук.
Вона нагадала, що з опівночі всі канали групи МГУ припинили мовлення і зараз на їхніх частотах транслюється загальнонаціональний телемарафон. Як довго вони будуть частиною цього марафону, наразі невідомо.
Водночас заступниця голови комітету відзначила, що держава має знайти механізми підтримки медіа, а саме - виробництва контенту, адже рекламного ринку як такого наразі немає. Частково він існує в інтернеті, але телевізійного рекламного ринку в тому розумінні, яким він був до 24 лютого, немає, наголосила Кравчук.
За її словами, останні події стосовно рішення засновника і акціонера SCM Ріната Ахметова безперечно стали наслідком дії закону про олігархів.
“Чи є це наслідком вступу в силу закону про олігархів? Так, є. Бо наявність медіа - це є одна з ознак олігарха. І це цілком зрозуміло, тому що було зручно показувати умовно своїх політиків, які потім захищають цей бізнес. Це замкнуте коло, яке Президент і хотів розірвати, щоб бізнес був бізнесом, а політика окремо”, - наголосила Кравчук, додавши, що на медійний ринок останні події матимуть вплив, адже МГУ мала високі рейтинги в Україні.
Вона також відзначила, що рішення керівництва SCM для працівників телеканалів стало несподіванкою.
Як повідомляв Укрінформ, засновник і акціонер SCM Рінат Ахметов 11 липня оприлюднив заяву, в якій зазначив, що виводить інвесткомпанію SCM з медійного бізнесу. Найближчим часом "Медіа Група Україна" відмовиться на користь держави від усіх ефірних і супутникових телевізійних ліцензій своїх каналів, ліцензій друкованих медіа в Україні, а також припинить діяльність онлайн-медіа. Медіахолдинг складається з 10 ефірних і супутникових телевізійних каналів, інтернет-ресурсів, друкованих ЗМІ.