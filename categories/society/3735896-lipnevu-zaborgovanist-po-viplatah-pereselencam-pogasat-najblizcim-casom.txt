Заборгованість по виплатах на проживання для внутрішньо переміщених осіб за липень буде погашена найближчим часом.

Про це Міністерство з питань реінтеграції тимчасово окупованих територій України повідомило за підсумками наради Координаційного штабу з питань забезпечення реалізації прав і свобод ВПО, передає Укрінформ.
Так, ідеться про державну допомогу розміром три тисячі гривень на місяць для людей з інвалідністю та дітей і дві тисячі гривень – для решти внутрішньо переміщених осіб.
Як повідомляється, нарада пройшла під головуванням віцепрем’єр-міністра – міністра з питань реінтеграції тимчасово окупованих територій Ірини Верещук.
За результатами заходу Міністерством фінансів невідкладно підписані документи для спрямування коштів на виплати за липень згаданої допомоги. Таким чином, найближчим часом гроші надійдуть на банківські рахунки внутрішніх переселенців.
"Виплата допомоги ВПО знаходиться на особливому контролі уряду. Хочу подякувати Мінфіну за конструктивну і людяну позицію. Наразі вже підписано всі необхідні документи для скерування коштів на виплати для наших ВПО за липень", – зазначила Верещук.
Як повідомляв Укрінформ, днями Кабінет Міністрів ухвалив постанову, якою уточнив параметри надання переселенцям допомоги.
Фото: НБУ