Латвійське МЗС підбило підсумки конкурсу грантів «Підтримка проєктів співробітництва з метою розвитку у визначених країнах-реципієнтах», та надало фінансування для низки проєктів, які будуть реалізовані у 2022-2023 роках у країнах, пріоритетних для Республіки Латвія.

Про це повідомила кореспонденту Укрінформу пресслужба зовнішньополітичного відомства балтійської країни.
Наголошується, що цього року основним пріоритетом було визначено підтримку України - повністю або частково підтримано вісім заявок.
У центрі уваги все ще перебувають країни Східного партнерства ЄС; три гранти отримали проєкти з Молдови, один - з Грузії, а також дві програми регіонального масштабу. Надано фінансування чотирьом проєктам для регіону Центральної Азії. Також уперше на конкурс були надані проєкти, що стосуються Африки.
Міністерство закордонних справ Латвії надало повний грант таким проєктам, які стосуються України: «Впровадження програм реабілітації пацієнтів після ампутації кінцівок у лікарнях України, обмін досвідом із Національним реабілітаційним центром “Вайварі”» (Центр “Вайварі”); «Інклюзивна освіта у галузі прав людини – шлях до належного управління та громадянської участі» у Грузії, Молдові та Україні (асоціація «Балтійське товариство прав людини»).
Частковий грант наданий проєктам, які мають бути реалізовані вже у 2022 році:

«Притулок для жінок та дівчат – жертв військових злочинів»;
«Розширення можливостей жіночого активізму у Білорусі та Україні. Сприяння політиці жінок, миру та безпеки» (Асоціація «Центр “Марта”»);
«Підтримка зміцнення потенціалу Верховного суду України в контексті європейської інтеграції» (Національна судова адміністрація Латвії);
«Підвищення потенціалу Державної прикордонної служби України» (Державна прикордонна охорона Латвії);
«Підтримка організацій роботодавців у відновленні та розвитку України» (Конфедерація роботодавців Латвії);
«Нарощування потенціалу електронної платформи української системи освіти МійКлас» (SIA Uzdevumi.lv);
«Інтернет-система підтримки для освітян зі зниження дитячої тривожності в районах, що постраждали від війни» (Резекненська академія технологій).

Ця новина прийшла на тлі повномасштабної війни, розпочатої росією 24 лютого. Латвія, як й інші демократичні країни, надає Україні всебічну підтримку для відсічі російській агресії.