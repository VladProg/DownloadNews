У Південному регіональному управлінні ДПСУ відбулися кадрові зміни. Управління очолив бригадний генерал Юрій Петрів.

Про це у Фейсбуці повідомили в Південному регіональному управлінні Держприкордонслужби України, передає Укрінформ.
«У Південному регіональному управлінні Державної прикордонної служби України відбулося представлення особовому складу нового начальника бригадного генерала Юрія Петріва», - йдеться в повідомленні.
Представив нового керівника голова Держприкордонслужби Сергій Дейнеко.
"Бригадний генерал Юрій Петрів є одним з найдосвідченіших керівників у прикордонному відомстві. Зокрема, останні п’ять років він у найтяжчі часи ніс службу на Сході України, також був заступником начальника Східного регіонального управління – начальником оперативно-військового управління Держприкордонслужби України. Його досвід військової служби в прикордонному відомстві та призначенням на посаду начальника Південного регіонального управління посилить охорону та оборону державного кордону на південному напрямку", – заявив Дейнеко.
Зазначимо, що 2019-2022 роках Юрій Петрів очолював Луганський прикордонний загін імені Героя України полковника Євгена Пікуса.
Як повідомлялося, раніше Південне регіональне управління ДПСУ очолював генерал-майора Сергій Мул. Наприкінці вересня 2023 року його призначили заступником директора департаменту організації роботи, планування та контролю адміністрації Держприкордонслужби у Києві. Сергій Мул «засвітився» в медіа через скандал із пресофіцеркою ДПСУ Іванною Плантовською.
Фото: ДПСУ