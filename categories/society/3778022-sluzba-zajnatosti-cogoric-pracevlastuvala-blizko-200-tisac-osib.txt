З початку року Державна служба зайнятості допомогла працевлаштуватися близько 200 тис. осіб, які шукали роботу.

Про це в Укрінформі під час круглого столу «Проєкт «Візія-2033»: чи можливо в умовах війни зупинити трудову міграцію?» розповіла директор департаменту стратегічного планування, бюджетування та статистики Державного центру зайнятості Ольга Купрій.

"Людей штовхає за кордон, окрім безпекових питань, втрата роботи, невпевненість та ризики втрати роботи. Наша діяльність направлена на різні ситуації. Ми працюємо як із тими, хто вже втратив роботу, так і з тими, хто ризикує її втратити, з тими, хто хоче змінити свою роботу, але не знає, як себе відшукати. З початку року ми вже працевлаштували 200 тис. шукачів роботи", - сказала Купрій.
Вона наголосила, що Державна служба зайнятості спільно з Міністерством економіки запустили Єдиний портал вакансій. Він значно спрощує пошук роботи і об'єднує вакансії Держслужби зайнятості та вакансії провідних сайтів з пошуку роботи. У середньому на Єдиному порталі розміщено близько 200 тис. вакансій.

"Наразі це 234 тис. вакансії, які доступні до перегляду і для пошуку роботи", - сказала Купрій.
Вона згадала й про певні складнощі, з якими Служба стикається - насамперед це структурні зміни, які відбулись серед безробітних.
"Нині наш клієнт - це жінка. До війни в структурі безробітних 50 - 53% становили жінки, сьогодні - це 73% по країні, а в окремих регіонах - це понад 80%. Враховуючи ту структуру вакансій, яку ми маємо, а це багато робітничих професій, є проблеми як із підбором претендентів на ці вакансії, так і з працевлаштуванням жінок. Хоча і для жінок ми маємо дуже багато пропозицій роботи", - зауважила Купрій.
При цьому, за її словами, існують і професійно-кваліфікаційні дисбаланси, і вони доволі відчутні у регіональному вимірі.
Директор департаменту принагідно нагадала, що, крім низки державних програм, які спрямовані на безробітних, є програми, розраховані і на самого роботодавця. Одна з них - програма компенсації роботодавцям витрат на облаштування робочих місць для осіб з інвалідністю 1 та 2 груп.
Як повідомлялось, у вересні 2022 року в Україні запрацював Єдиний портал вакансій, який дає змогу знайти інформацію про роботу відповідно до регіону, галузі та очікуваного рівня зарплат.