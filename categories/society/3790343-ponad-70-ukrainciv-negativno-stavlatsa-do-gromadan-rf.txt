Понад 70% українців негативно ставляться до громадян Росії, 3% – скоріше позитивно.

Про це свідчать результати опитування "Реінтеграція та соціальна згуртованість", проведеного соціологічною групою "Рейтинг" на замовлення ГО "Школа політичної аналітики" 10-14 жовтня, яке презентували в Укрінформі.
За даними опитування, 45% респондентів дуже негативно ставляться до громадян Росії і 27% – скоріше негативно. Натомість 22% опитаних ставляться до росіян нейтрально, 3% – скоріше позитивно і 2% не змогли відповісти.
Водночас результати опитування показали, що негативно ставляться до громадян Росії, які своїми діями виступають проти війни, 14% респондентів, 32% – нейтрально, 32% скоріше позитивно і 20% – дуже позитивно.
До російськомовних громадян України, згідно з опитуванням, дуже негативно ставляться 10% респондентів, 13% – скоріше негативно, 42% – нейтрально, 20% – скоріше позитивно і 13% – дуже позитивно.
Як зазначила на презентації наукова директорка Школи політичної аналітики НаУКМА Анна Осипчук, результати опитування показали, що загалом українці дуже негативно ставляться до росіян, але переважно маємо позитивне ставлення до тих громадян РФ, які виступають проти війни, і не просто виступають, а своїми діями це демонструють.
Як розповіли організатори опитування, аудиторією, яка взяла участь в опитуванні, є населення України віком від 18 років усіх областях, крім тимчасово окупованих територій Криму та Донбасу, а також територій, де на момент опитування відсутній український мобільний зв'язок.
Вибірка репрезентативна за віком, статтю, типом поселення. Загалом було опитано 2000 респондентів методом СATI (Computer Assisted Telephone Interviewing – телефонні інтерв'ю з використанням комп'ютера).
Помилка репрезентативності дослідження – не більш як 2,2%.