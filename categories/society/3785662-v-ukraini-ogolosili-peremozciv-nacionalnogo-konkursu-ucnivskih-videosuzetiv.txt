Нацпроєкт з медіаграмотності «Фільтр» Міністерства культури та інформаційної політики оголосив фінальний перелік переможців всеукраїнського конкурсу учнівських відеосюжетів «Репортер».

Про це МКІП повідомило у Фейсбуці, передає Укрінформ.
«Вибрати 10 переможців було непросто, адже кожен з учасників створив по-своєму унікальний відеосюжет. Усі 50 фіналістів отримають цінні подарунки за свої старання від наших партнерів ПРООН в Україні», – зазначили у відомстві.
Серед робіт-переможців – відеосюжети «Єдиноріг з Осокорків», «Гамлет Зіньківський: «У сонця вчусь не вигорати», «Євроінтеграція починається з тебе» та «Як це – вижити попри все?». Із повним переліком можна ознайомитися на сайті проєкту «Фільтр».
Як повідомлялося, конкурс «Репортер» реалізується національним проєктом з медіаграмотності «Фільтр» за підтримки Програми розвитку ООН в Україні та фінансування уряду Японії.
За умовами конкурсу, необхідно було підготувати відеосюжет тривалістю до трьох хвилин на одну із наступних тем: «небанально про українську культуру», «як війна вплинула на спільноту мого міста чи села» та «моя євроінтеграція».
Фото ілюстративне