Міністерство закордонних справ України розшукало українця, якого висадили на рейсі угорської авіакомпанії Wizz Air під час рейсу з Тель-Авіва до Варшави - ним виявився не ветеран Збройних сил, а громадянин, який постраждав у ДТП.

Про це повідомив речник МЗС України Олег Ніколенко у Фейсбуці, передає Укрінформ.
«Ми розшукали українця, якому відмовили в посадці на літак в аеропорту Тель-Авіва кілька днів тому. Сьогодні український консул допоміг Олександру сісти на рейс до Європи, звідки він вирушить до своїх рідних в Україні», - зазначив він.
Речник МЗС відзначив, що громадянин ніколи не служив в лавах Збройних сил України та не є ветераном. Інвалідність він отримав внаслідок ДТП багато років тому.
«Але він є українським громадянином, тому для нас було обов'язком надати йому допомогу», - підкреслив дипломат.
Незважаючи на офіційні вибачення авіакомпанії, у МЗС України вважають, що права українського громадянина були порушені, а також очікують завершення службового розслідування, притягнення винних до відповідальності та виконання авіаперевізником зобов'язань перед пасажиром.
«Захист прав та інтересів всіх українців за кордоном, незалежно від їхньої професії та життєвих обставин, є абсолютним пріоритетом для МЗС України. Громадяни завжди можуть розраховувати на допомогу», - заявив насамкінець Ніколенко.

Як повідомлялося раніше, в аеропорту Тель-Авіва примусово висадили з літака громадянина України, який втратив ногу. Це зробили працівники угорської авіакомпанії Wizz Air під час рейсу з Тель-Авіва до Варшави. Після інциденту вони пояснили ситуацію та публічно попросили вибачення на офіційній сторінці.
Як зазначило видання Nexta, чоловік не міг сидіти на своєму місці через протез кінцівки. За інформацією видання, під час рейсу він простояв у кутку літака півтори години. Згодом впав і пошкодив руки. Екіпаж літака заявив, що чоловік поводився неадекватно, і тому його висадили з літака.
Згодом МЗС України попросило українця, якого примусово висадили з літака, вийти на зв'язок.