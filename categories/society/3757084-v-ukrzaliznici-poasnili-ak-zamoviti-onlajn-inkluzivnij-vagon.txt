В "Укрзалізниці" пояснили, як скористатися новим сервісом онлайн-замовлення інклюзивного вагона.

Про це Українському радіо розповіла менеджерка соціального напрямку АТ «Укрзалізниця» Єлизавета Кравець, передає Укрінформ.
"Раніше така процедура передбачала мінімум дві поїздки до залізничної каси – замовити квиток, викупити його, і ще один раз – поїхати. Тепер є можливість робити це набагато швидше і комфортніше. Як саме? Ви заходите на сайт "Укрзалізниці", знаходите в списку "Замовлення послуг". Там натискаєте вкладку "Замовлення спеціального вагона для людей з інвалідністю". Далі вам треба заповнити анкету. Ви вказуєте особисті дані, електронну пошту для зв'язку та номер телефону. А також інформацію про подорож. Обов'язково треба підвантажити скан-копію або фото посвідчення. Це дуже важливо. Далі відправляєте свою заявку і тепер ваш запит потрапляє на обробку до операторів "Укрзалізниці". Й впродовж 24 годин очікуйте відповідь на електронну пошту. І в принципі все готово. Наголошую, що заявку слід подавати не пізніше, ніж за три доби до запланованої подорожі. А отримати та сплатити квитки можна в залізничній касі після підтвердження оператором замовлення. Ви можете це зробити буквально у день відправлення, але не пізніше ніж за одну годину", – зазначила Кравець.
Кравець додала, що Укрзалізниця має 50 інклюзивних вагонів, із них 37 збудували за останній рік. У кожному з цих вагонів є підйомник електричний, або пандус, щоб була можливість піднятися до вагона, навіть якщо платформа колії низька. Також є облаштовані просторі вбиральні. Крім того, є таблички з номерами купе, додатково нанесені шрифтом Брайля.
"В купе для людей на кріслі колісному розташований спальний диван, який може змінювати кут нахилу. Він може фіксувати тіло. Також є пульт для регулювання освітлення. Є кнопка для виклику провідника та пристрій гучномовного зв'язку. Також у цьому купе є спеціальне спальне місце для супровідника. Воно, в принципі, не відрізняється від звичайного місця в звичайному купе", - пояснила менеджерка.
Достатньо одного замовлення, аби інклюзивний вагон причепили до основного складу.
Як повідомляв Укрінформ, АТ «Укрзалізниця» запускає новий сервіс онлайн-замовлення спеціальних вагонів для осіб з інвалідністю. Сервіс призначено для осіб з інвалідністю І групи або дітей з інвалідністю, пасажирів на кріслах колісних та осіб, які їх супроводжують.
Фото з сайту thepage.ua