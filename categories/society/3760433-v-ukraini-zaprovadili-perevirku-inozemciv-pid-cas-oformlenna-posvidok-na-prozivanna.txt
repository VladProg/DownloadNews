Кабінет міністрів запровадив перевірку іноземців за місцем проживання під час оформлення їм посвідок на постійне або тимчасове проживання в Україні.

Про це у Телеграмі повідомив постійний представник Кабміну у Верховній Раді Тарас Мельничук, передає Укрінформ.
За словами Мельничука, уряд вніс зміни до низки постанов у звʼязку з прийняттям Закону «Про внесення змін до деяких законодавчих актів України щодо вдосконалення законодавства у сфері міграції».
«Викладено в новій редакції Порядок продовження строку перебування та тимчасового проживання або скорочення строку тимчасового перебування іноземців та осіб без громадянства на території України. Запроваджено при оформлені посвідок на постійне або тимчасове проживання в Україні перевірку заявників за місцем проживання, враховано можливу належність заявників одночасно до кількох громадянств, із метою посилення контролю за громадянами РФ, які намагаються мати кілька громадянств», - зазначив він.
За його словами, уряд також урегулював документальне оформлення статусу особи без громадянства особам, які тривалий час постійно проживають на території України на основі посвідок на постійне проживання, проте не мають документів, що підтверджують такий статус.
При цьому дозволено подавати іноземцям та особам без громадянства документи для обміну посвідки на тимчасове проживання на території України у строк не пізніше останнього дня строку її дії (на сьогодні - не пізніше ніж за 15 робочих днів).
Як повідомлялося, у липні Президент Володимир Зеленський підписав ухвалені парламентом зміни до Закону «Про імміграцію» щодо вдосконалення умов і порядку імміграції в Україну іноземців та осіб без громадянства (проєкт №6516).