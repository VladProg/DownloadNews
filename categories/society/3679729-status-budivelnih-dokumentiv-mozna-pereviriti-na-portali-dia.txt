На порталі «Дія» відкрито електронний кабінет «Моє будівництво»; в ньому відображаються всі документи будівельної сфери, незалежно від способу подання, в яких користувач вказаний як замовник будівництва.

Про це повідомляє Міністерство розвитку громад, територій та інфраструктури у Фейсбуці, передає Укрінформ.
«З допомогою нового інструменту можна подивитися коротку інформацію про кожен документ та статус його розгляду органами будівельного контролю. В кабінеті доступні документи, переважно створені після липня 2020 року, коли розпочала роботу Єдина державна електронна система у сфері будівництва (ЄДЕССБ). Відтоді було подано 172 тисяч заяв на отримання будівельних послуг», - йдеться в повідомленні.
У міністерстві нагадали, що раніше особа, яка подавала документи в паперовому вигляді і не хотіла окремо реєструватись в ЄДЕССБ, змушена була просити ЦНАП чи орган будівельного контролю перевірити статус документа. Зараз це можна зробити, скориставшись електронним цифровим підписом — КЕП чи Дія. Підпис.
«Цифровізація будівельної сфери є частиною масштабної реформи містобудування, яка впроваджується Міністерством відновлення. Вона полягає в адаптації будівельної сфери до європейських стандартів, діджиталізації послуг та документів у будівельній сфері, а також автоматизації процес прийняття рішень», - нагадали в міністерстві.
Як повідомлялось, Міністерство розвитку громад, територій та інфраструктури спільно з Міністерством цифрової трансформації запустили запис на тестування послуги, яка дозволить отримати дозвіл на будівництво за новою процедурою. Незабаром інструмент запрацює повноцінно.