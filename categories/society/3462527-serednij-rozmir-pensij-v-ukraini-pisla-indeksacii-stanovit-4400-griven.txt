Після індексації на 14% в березні середній розмір пенсій в Україні становить 4400 гривень.

Про це в ефірі телемарафону повідомила міністр соціальної політики України Марина Лазебна, передає Укрінформ.
«Після індексації середня пенсія в Україні стала 4400 грн, а для військових, яким ми в березні вперше проіндексували пенсійні виплати — 8500 гривень», — сказала Лазебна.
За її словами, плановий перерахунок працюючим пенсіонерам відбудеться автоматично вже в травні-червні.
Також вона повідомила, що з початку війни гроші по лікарняних отримали майже пів мільйона українців.
«З початку війни гроші за лікарняні отримали майже півмільйона наших громадян на загальну суму майже 2 млрд гривень. Але варто пам’ятати, що Фонд соціального страхування наповнюють роботодавці, які продовжують працювати і платити внески за своїх працівників. Тому, зрозуміло, заборгованості по лікарняних можуть мати місце», — попередила міністр.
Як повідомлялося, станом на 19 квітня, на пенсійні виплати за квітень вже спрямовано 39 млрд гривень. У ПФУ зазначають, що на рахунки пенсіонерів уповноваженими банками зараховано 100% профінансованих сум. За повідомленням АТ “Укрпошта”, 68,82 % профінансованої суми за квітень уже доставлено.