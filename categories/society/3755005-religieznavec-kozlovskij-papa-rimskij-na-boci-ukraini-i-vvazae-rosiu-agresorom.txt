Папа Римський Франциск вважає Росію агресором і заявляє, що він – на боці України.

Як передає Укрінформ, про це йдеться у приватному листі, який Папа надіслав відомому українському релігієзнавцю, а той з дозволу Святійшого Отця дав перечитати окремим українським вченим, зокрема Ігорю Козловському.
"Папа, наскільки я знаю, перебуває у внутрішньому розпачі і вважає, що він – на боці України. У приватному листі, який Папа написав моєму колезі..., він говорить про те, що він на всіх майданчиках офіційно заявляє про підтримку України, чітко зазначає, що Росія – агресор і що Україна потерпає", – сказав Козловський в ексклюзивному коментарі агентству.
На думку релігієзнавця, Папа – важливий, бо він важіль впливу на Росію, який ще зберігається. І завдяки Папі, у тому числі, Україна звільняє полонених і дітей. Папу варто постійно виправляти, але все ж відносин з ним не розривати.
Повний текст коментаря про висловлювання Папи і про те, як далі пом’якшити ситуацію, читайте 31 серпня у публікації на сайті Укрінформу.
Сьогодні агентство оприлюднило хронологію подій зі скандалом навколо заяви Понтифіка.
Як повідомлялося, Папа Римський Франциск у виступі перед російською католицькою молоддю 25 серпня закликав її "не забувати про спадок… тієї імперії, великої, освіченої", назвавши імена Петра І і Катерини ІІ.
У цьому зв'язку речник МЗС України Олег Ніколенко наголосив, що саме імперіалістичною пропагандою Кремль "виправдовує вбивства тисяч українців та українок і знищення сотень українських міст і сіл".
Пізніше у Ватикані запевнили, що Папа Римський Франциск у своїй заяві про "велику Росію" не мав на думці звеличення імперіалізму.