Рішення щодо форми навчання дитини будуть ухвалювати батьки, освітня система готова до процесу навчання в змішаному режимі.

Про це в ефірі телемарафону єдиних новин сказав міністр освіти та науки Сергій Шкарлет, передає Укрінформ.
"Рішення щодо участі кожної дитини в освітньому процесі буде прийматися перш за все батьками. На сьогодні держава, громади, засновники готують заклади освіти до початку навчального року, організація може змінюватися. Ми готові до того, що процес навчання буде в змішаному режимі. Адже це буде певним чином чергувати очне навчання з онлайн навчанням і дасть можливість кожному викладачу формувати певну черговість у засвоєнні матеріалу", - сказав Шкарлет.
Він зауважив, що ще під час пандемії COVID-19 були переглянуті підходи до освітнього процесу онлайн. Наразі є напрацьовані методики, на платформі Всеукраїнська школа онлайн передбачена побудова індивідуальної освітньої траєкторії кожного учня.
Шкарлет додав, що в перші тижні навчального процесу вчителі проводять своєрідну діагностику засвоєння учнями матеріалу попереднього класу і на основі цього вносять зміни до календарно-тематичного плану навчання.
Як повідомляв Укрінформ, 20 липня під час селекторної наради з очільниками регіонів Прем’єр-міністр Денис Шмигаль заявив, що навчальний рік має розпочатися з 1 вересня в очному режимі там, де це можливо, а захисні споруди цивільного захисту закладів освіти мають бути приведені в готовність до використання за призначенням.