Верховна Рада ухвалила закон щодо надання додаткових гарантій захисту журналістам, які працюють в районах бойових дій.

Про це повідомляється на сайті ВР, передає Укрінформ.
За відповідний законодавчий акт № 7367 проголосував 271 народний депутат.
Як йдеться у пояснювальній записці до документу, законом доповнюється ст. 15 Закону України «Про державну підтримку засобів масової інформації та соціальний захист журналістів» положенням, відповідно до якого засоби масової інформації зобов’язані забезпечувати журналістів та інших працівників, які відряджені працювати в райони ведення воєнних (бойових) дій та/або на тимчасово окуповану територію України, засобами, призначеними для захисту від уражень вогнепальної зброї, осколкових уражень, а також медичними аптечками.
Крім того, журналісти та інші працівники, які відряджені працювати в райони ведення воєнних (бойових) дій та/або на тимчасово окуповану територію України, підлягають обов'язковому страхуванню коштом роботодавця у разі заподіяння шкоди їх життю і здоров'ю у зв'язку з виконанням професійних обов'язків.
Як повідомлялося, Верховна Рада 31 травня ухвалила за основу законопроєкт №7367 про обов’язкове забезпечення представників ЗМІ, відряджених до зони бойових дій, бронежилетами, шоломами та аптечками.