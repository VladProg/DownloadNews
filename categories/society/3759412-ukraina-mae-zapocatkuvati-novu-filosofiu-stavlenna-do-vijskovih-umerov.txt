В Україні необхідно започаткувати нову філософію ставлення до військових.

Про це заявив міністр оборони Рустем Умєров на щорічній зустрічі Ялтинської європейської стратегії (YES) «Майбутнє вирішується в Україні», передає Укрінформ.
«Найбільшим пріоритетом для нас є наші військові, їх життя, безпека й гідність. Ми маємо започаткувати нову філософію ставлення до військових і зробити все можливе і навіть неможливе, аби наші військові були забезпечені всім необхідним – зброєю, оснащенням, формою, їжею, засобами захисту, медичним обслуговуванням, освітою, підготовкою і всім іншим», – сказав Умєров.
Він також анонсував масштабну цифровізацію процесів у МОУ.
За його словами, наразі Сили оборони України налічують 1 мільйон військовослужбовців, з яких близько 800 тисяч служать безпосередньо в лавах Збройних сил України.
«Наша армія - одна з найбільших, найсильніших і найбільш мотивованих у світі. Оскільки знаємо за що ми боремося і б’ємося – за наших людей, наші домівки, нашу свободу. Українське військо жертвує своїм життям за цінності свободи», – наголосив міністр оборони.
Як повідомляв Укрінформ, міністр оборони Рустем Умєров анонсував створення посади військового омбудсмена.