російська федерація всіляко намагається стерти національну ідентичність викрадених в Україні дітей, тотально забороняючи їм усе українське.

Про це заявила радниця – уповноважена Президента з прав дитини та дитячої реабілітації Дар’я Герасимчук в ефірі телемарафону, повідомляє кореспондент Укрінформу.
"Окрім того, що росіяни здійснюють незаконне всиновлення і передачу під опіку й піклування, вони намагаються усіляко стерти ідентичну приналежність дитини до української нації, створюють так звані заходи русифікації: змушують дитину вчити російську мову, російську історію, культуру. Існує тотальна заборона на все українське. Дітей карають за те, що вони відмовляються співати російський гімн, карають неможливістю вийти з приміщення. Роблять усе для того, щоб нібито зробити з них "добропорядних росіян", - сказала дитячий омбудсмен.
Герасимчук підкреслила, що Україна документує всі факти злочинів рф проти українських дітей, факти їх усиновлення, передачі в інші сімейні форми виховання російськими громадянами.
"Є дуже багато різноманітних відео, де представники російської влади, хизуючись, розповідають, що "ось, Марійка й Іванко, ви йдете до цих людей, вони будуть вашими новими татом і мамою". Тобто, вони не приховують, що це українські діти. Ці відео є, ці свідчення є, ми їх максимально документуємо, фіксуємо, щоб вони стали доказовою базою, щоб ми змогли ідентифікувати цих дітей і повернути їх додому", - зазначила уповноважена Президента.
Вона також нагадала, що є детальна інформація про понад 16 тисяч викрадених росією українських дітей, а загалом ідеться про кілька сотень тисяч.
"Чи віримо ми в те, що нам вдасться повернути цих дітей? Так, вдасться", - переконана Герасимчук.
Як повідомлялося, Дар'я Герасимчук назвала п'ять сценаріїв викрадення росіянами українських дітей. Зокрема, за її словами, їх переміщують на територію рф після вбивства батьків, після розлучення з батьками під час так званої фільтрації, вивозять з інтернатних закладів. Також були випадки, коли дітей забирали з родин на захоплених територіях нібито на оздоровлення у дитячих таборах тощо.