У Верховному Суді (ВС) у п’ятницю, 26 травня, відбудеться пленум, у порядку денному якого обрання нового голови суду.

Як передає Укрінформ, про це у Телеграмі повідомляє пресслужба ВС.
“26 травня 2023 року о 10:00 у приміщенні Верховного Суду за адресою: вул. Пилипа Орлика, 8 розпочнеться засідання пленуму Верховного Суду. Проєкт порядку денного пленуму Верховного Суду передбачає розгляд питань щодо обрання голови Верховного Суду та заступника голови ВС. Засідання пленуму Верховного Суду транслюватиметься на офіційному ютуб-каналі ВС”, - йдеться у повідомленні.
Наразі поки що один суддя ВС висунув свою кандидатуру на посаду голови. Це Альберт Єзеров - суддя Касаційного адміністративного суду Верховного Суду. У суді він працює з 2019 року.
У пресслужбі ВС також повідомили Укрінформу, що у середу, 24 травня, у Касаційних судах у складі ВС відбудуться збори суддів, під час яких свої кандидатури висунуть інші судді.
Як повідомляв Укрінформ, 15 травня, НАБУ і САП заявили про викриття схеми одержання неправомірної вигоди керівництвом та суддями Верховного Суду. Правоохоронці затримали голову ВС Князєва та вилучили 2,7 млн доларів.
16 травня під час пленуму Верховного Суду 140 суддів підтримали висловлення недовіри Князєву. Судді також ухвалили постанову пленуму ВС про припинення повноважень Князєва.
17 травня Вищий антикорупційний суд відмовився задовольнити скаргу захисту Князєва на його затримання.
18 травня Вища рада правосуддя задовольнила подання Спеціалізованої антикорупційної прокуратури про надання дозволу на утримання Князєва під вартою.