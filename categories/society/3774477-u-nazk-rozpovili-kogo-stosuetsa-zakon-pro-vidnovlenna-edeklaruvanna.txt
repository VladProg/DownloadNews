Закон про відновлення декларування, який набрав чинності 12 жовтня, істотно зменшив (приблизно на 50 тис.) кількість декларантів у державних та комунальних підприємствах, закладах, установах, організаціях – юридичних особах публічного права (ЮОПП).

Про це повідомляє Укрінформ із посиланням на сайт Національного агентства з питань запобігання корупції.
«Відтак до декларантів з-поміж посадових осіб ЮОПП належать: голови та члени наглядової ради, ради директорів, виконавчого органу, комісії з припинення (комісії з реорганізації, ліквідаційної комісії); ліквідатор; керівник, заступник керівника; головний бухгалтер; корпоративний секретар; особа, яка здійснює повноваження одноосібного виконавчого органу та її заступники; члени іншого органу управління (крім консультативного)», – пояснили у НАЗК.
Тобто, підкреслили в агентстві, декларантами у ЮОПП залишилися лише топпосадовці. Всі інші керівники нижчого за ієрархією рівня (структурних підрозділів) та інші працівники ЮОПП, які мають повноваження здійснювати організаційно-розпорядчі чи адміністративно-господарські функції, зокрема керівники підрозділів закупівель, більше не повинні подавати декларації будь-якого виду (у т. ч. декларації при звільненні та щорічні декларації за 2021, 2022, 2023 роки).
Якщо ж працівник ЮОПП є декларантом за іншою посадою/статусом, визначеним у ст. 3 Закону (наприклад, є депутатом місцевої ради), то він зобов’язаний подати всі передбачені законом декларації.
Як повідомлялося, декларації, що під час дії воєнного стану добровільно подали особи, які з 12 жовтня 2023 року більше не є суб’єктами декларування, зберігаються у Реєстрі декларацій упродовж п’яти років. Проте остання подана такою особою декларація зберігатиметься безстроково. Видалення таких декларації до спливу 5-річного терміну не передбачено чинним законодавством.
10 жовтня Президент Володимир Зеленський підписав закон про відновлення е-декларування під час воєнного стану, повторно ухвалений Верховною Радою із його пропозиціями.