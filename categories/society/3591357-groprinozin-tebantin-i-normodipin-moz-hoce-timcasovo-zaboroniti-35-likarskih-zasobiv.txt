Комісія МОЗ визначила 35 лікарських засобів, що підлягають тимчасовій забороні на застосування в Україні через участь у їх виготовленні субʼєкта, розташованого в рф.

Про це повідомляє Міністерство охорони здоров'я, передає Укрінформ.
Комісія МОЗ України з припинення дії реєстраційного посвідчення сформувала перелік із 35 лікарських засобів, які підлягають тимчасовій забороні застосування через те, що виробляються за участі суб’єкта господарювання, розташованого на території рф. Зокрема, це 35 медпрепаратів, заявником яких є компанія ВАТ «Гедеон Ріхтер», Угорщина.
«Ми маємо тиснути на ворога за всіма фронтами. Неприпустимо спонсорувати тероризм та продовжувати купляти ліки, фінансуючи тим самим країну-агресора, яка витрачає ці кошти на ракети й дрони-камікадзе, що летать на нашу землю. При цьому український ринок медикаментів має достатньо аналогів лікарських засобів, ліцензії на які ми відкликаємо. Тож пацієнти матимуть доступ до необхідного лікування», - зазначив перший заступник міністра охорони здоровʼя Олександр Комаріда.
Посадовець також додав, що критерії, відповідно до яких ухвалюються рішення про відкликання ліцензій, є максимально прозорими та рівними. Крім того, щоб забезпечити об’єктивність, МОЗ готове обговорити їх з усіма зацікавленими сторонами.
Серед тимчасово заборонених лікарських засобів такі препарати як Нормодипін, Калумід, Стугерон, Тебантин, Гропринозин, Диротон, всього 35 найменувань. Також МОЗ оприлюднив перелік аналогів, які пацієнти можуть застосовувати замість цих лікарських засобів.
Повний перелік того, що збираються заборонити, та їхніх аналогів, дивіться за посиланням.
Як повідомляв Укрінформ, із початку війни вдалося відновити 85 медзакладів, ще понад 200 відбудовані частково.