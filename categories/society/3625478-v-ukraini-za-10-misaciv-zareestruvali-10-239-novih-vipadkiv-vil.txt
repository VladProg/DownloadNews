В Україні за 10 місяців цього року зареєстровано 10 тисяч 239 нових випадків ВІЛ-інфекції, у Міністерстві охорони здоров`я закликають пройти безкоштовний тест.

Як передає Укрінформ, про це МОЗ повідомляє у Телеграмі.
“Станом на 1 листопада на диспансерному обліку перебуває 155 722 людей, які живуть з ВІЛ. За 10 місяців року в Україні офіційно зареєстровано 10 239 нових випадків ВІЛ-інфекції”, - ідеться в повідомленні.
У МОЗ нагадали, що пройти безоплатне тестування на ВІЛ можна у свого сімейного лікаря, у найближчому Центрі СНІДу чи в кабінеті “Довіра”. Також тестування на ВІЛ можна здійснити у будь-якому закладі охорони здоров’я, що надає медичну допомогу в межах 13 пакетів програми медичних гарантій, у тому числі амбулаторну та стаціонарну медичну допомогу.
Окрім того, безоплатне тестування на ВІЛ можна пройти в неурядових організаціях та замовивши оральний тест на ВІЛ за посиланнями.
Як повідомлялося, вірус імунодефіциту людини - хвороба, кінцевою стадією якої є синдром набутого імунного дефіциту (СНІД), при якому імунна система втрачає можливість захищати від інфекцій. Без лікування смерть від СНІДу настає у 100% випадків. У середньому людина з ВІЛ-інфекцією, яка не отримує специфічне лікування, помирає через 9-11 років після зараження. Антиретровірусна терапія дозволяє значно збільшити тривалість життя.