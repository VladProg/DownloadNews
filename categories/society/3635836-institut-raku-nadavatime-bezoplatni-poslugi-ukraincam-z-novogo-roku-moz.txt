Кабінет Міністрів ухвалив постанову, за якою Інститут раку укладатиме договори з Національною службою здоров’я за Програмою медичних гарантій, унаслідок чого надаватиме українцям безоплатні медичні послуги.

Про це повідомляє пресслужба Міністерства охорони здоров'я, передає Укрінформ.
"У результаті реформування, запровадження законодавчих змін, які враховують вимоги часу, Інститут раку отримає більшу фінансову спроможність, а громадяни — можливість користуватися безоплатними послугами, надання яких гарантує держава, навіть під час повномасштабної війни", — сказав очільник МОЗ Віктор Ляшко.
Зазначається, що задля забезпечення пацієнтів уже з 1 січня 2023 р. якісними та доступними послугами, Кабмін вніс зміни до постанови КМУ № 391 від 28 березня 2018 р. і дозволив Національному інституту раку укладати договори з НСЗУ ще до закінчення реорганізації установи.
МОЗ нагадує, що наразі в Інституті раку відбувається реорганізація, зокрема, заклад набуває статусу державного некомерційного підприємства. Здійснення всіх юридичних та адміністративних процедур потребує часу, що унеможливлювало укладення договорів із НСЗУ з початку нового 2023 року.
У відомстві підкреслюють, що "підтримавши пропозицію МОЗ і надавши Інституту можливість з нового року укладати контракт із НСЗУ, уряд відкрив нові перспективи розвитку для медичного закладу".
Як повідомлялося, законтрактованим НСЗУ медичним закладам держава гарантує повну оплату наданих послуг, згідно зі встановленими тарифами. Натомість пацієнти мають право безоплатно отримати необхідні медичні послуг та лікарські засоби, передбачені Програмою медичних гарантій.