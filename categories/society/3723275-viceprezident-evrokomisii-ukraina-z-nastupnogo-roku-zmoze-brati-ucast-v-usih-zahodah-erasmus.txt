Із наступного року Україна зможе брати участь в усіх заходах програми Євросоюзу Erasmus+.

Про це віцепрезидент Європейської комісії Маргарітіс Схінас сказав під час підписання домовленості про співробітництво з Міністерством освіти та науки України сьогодні в Києві, повідомляє кореспондент Укрінформу.
"Україна зможе брати участь в усіх заходах Erasmus+, починаючи з наступного року. Це передбачає 5 млн євро підтримки для створення цифрового середовища у сфері вищої освіти в Україні. Для студентів, які братимуть участь у такому цифровому навчанні, така участь буде дешевшою", - сказав Схінас.

Також, додав він, для України Erasmus+ буде поширено на заходи, які стосуються молоді та спорту.
Як зазначив міністр освіти і науки Оксен Лісовий, підписаний документ фактично визначає дорожню карту взаємодії України з ЄС у питаннях освіти.

"Ця домовленість передбачає цілий ряд складових, які стосуються і гострих питань сьогоднішнього дня, таких як безпека наших дітей, навчання наших дітей за кордоном, умов для повернення їх в Україну, підтримку реформ, євроінтеграційних процесів і синхронізації законодавства та освітніх програм. Це те, що передбачає політика України Європейському Союзі в найближчі роки", - сказав він.
Лісовий додав, що також під час спілкування з віцепрезидентом Єврокомісії було домовлено про систематичні зустрічі в Україні.
Схінас також нагадав, що Єврокомісія торік році схвалила виділення Україні 100 млн євро на відбудову та відновлення закладів освіти, що постраждали через російську агресію.

На церемонії зазначалося, що підписана домовленість передбачає здійснення спільних заходів Європейською комісією та Міністерством освіти і науки України, зокрема, сприяння подальшій співпраці між закладами загальної середньої освіти та надання підтримки вимушено переміщеним учням шляхом використання онлайн-платформ у сфері шкільної освіти.
Також домовленість передбачає підвищення обізнаності про можливості, які пропонує програма ЄС Erasmus+, розширення доступу України до майже всіх заходів в межах Erasmus+, друк підручників для 5 класу. За його словами, вони вже надруковані і готові до доставки в Україну.
Окрім цього, домовленість передбачає залучення українських організацій до участі в Програмі ЄС Erasmus+; сприяння визнанню академічних кваліфікацій; активізацію участі Міністерства освіти і науки України в Робочих групах та заходах у межах Європейського освітнього простору; участь Міністерства освіти і науки України в роботі європейської інформаційної мережі «Eurydice network»; підвищення спроможності українських спортивних та молодіжних організацій.
Мета програми ЄС Еразмус+ - підтримка освітнього, професійного та особистого розвитку громадян ЄС і поза його межами, у сфері освіти, молоді та спорту, задля внеску до стійкого зростання, якості робочих місць і соціального згуртування, для розвитку інновацій та посилення європейської ідентичності і активного громадянства.
Як повідомляв Укрінформ, школи ЄС нині відвідують 450 тисяч українських дітей.