Правоохоронці повідомили про підозру директору мовлення російського телеканалу RT за публічні заклики до геноциду українського народу і повалення конституційного ладу України.

Як передає Укрінформ, про це Офіс генерального прокурора повідомляє у Телеграмі.
За процесуального керівництва прокурорів Офісу генерального прокурора російському пропагандисту та журналісту повідомили про підозру у публічних закликах до геноциду та насильницької зміни чи повалення конституційного ладу або до захоплення державної влади (ч. 2 ст. 442, ч. 3 ст. 109 Кримінального кодексу України).
За даними слідства, директор мовлення телеканалу RT, будучи публічною особою і маючи вплив на аудиторію російських телеканалів, упродовж січня-квітня 2022 року здійснював публічні заклики до геноциду українського народу та насильницької зміни та повалення конституційного ладу.
"Російський пропагандист на YouTube-каналі та у власному Телеграм-каналі закликав фізично знищити частину українського народу, налаштовував російську аудиторію проти українців і переконував у доцільності вирішення суперечностей між росією та Україною із застосуванням насилля", - ідеться у повідомленні.
Також він закликав до повалення чинного в Україні конституційного ладу та ліквідації її державності.
Як повідомлялось, 28 березня Рада ЄС ухвалила додати 26 осіб та одну установу до санкційного переліку за підрив або загрозу територіальній цілісності, суверенітету й незалежності України. Серед них- директор мовлення російською мовою на телеканалі RT Антон Красовський.