Президент Володимир Зеленський привітав воїнів української розвідки з їх професійним днем, зазначивши, що Україна пишається кожною їхньою операцією.

Як передає Укрінформ, про це глава держави сказав на урочистостях з нагоди Дня воєнної розвідки України, повідомляється у Телеграмі.
"Україна гордиться кожним воїном ГУР, усіма героям нашої розвідки! Пишаємося кожною вашою операцією, вашим героїзмом і вашим талантом завдавати саме таких ударів ворогу, які його реально послаблюють", - заявив Президент.

Зеленський зауважив, що зараз немає можливості говорити відкрито про більшу частину бойової та розвідувальної роботи представників ГУР, але він як глава держави дякує їм за кожен елемент цієї роботи.

Відео: ОП

Глава держави також висловив вдячність розвідникам за їх хоробрість у боях на передовій і за їх операції , які вони проводять проти ворога всюди, де це потрібно.
"Дякую за вашу допомогу іншим воїнам Сил оборони та безпеки, за допомогу у постачанні зброї для України. Дякую за ваші блискучі операції в різних частинах світу, які спрямовані виключно заради інтересів українців і України. Дякую за усі ваші кроки від Афганістану до Африки, на інших континентах. Наша воєнна розвідка всюди здатна захистити інтереси своїх громадян", - сказав Президент.

Особливу вдячність він висловив за роботу ГУР щодо звільнення українських воїнів з полону. "Україна сприймає це все з особливою шаною. Ми розуміємо, як це непросто, яких сил це вартує, зосередженості і самопожертви", - додав глава держави.
Він підкреслив, що Україна вірить у своїх розвідників і бажає здобувати саме такі перемоги і такі результати, які забезпечать державі перемогу і дозволить їй бути серед важливих героїв світової історії.
Присутні вшанували хвилиною мовчання усіх полеглих за Україну воїнів ГУР.
Президент також вручив високі державні нагороди українським розвідникам.
Як повідомлялося, 7 вересня в Україні відзначається День воєнної розвідки.
Фото: ОП