Прем’єр-міністр України Денис Шмигаль доручив профільним відомствам пришвидшити поетапне впровадження в цьому році Єдиної інформаційної системи соціальної сфери.

Як передає Укрінформ із посиланням на Телеграм глави уряду, таке завдання він поставив на нараді з представниками Мінсоцполітики, Мінцифри, Мінреінтеграції, Мінветеранів та іншими відомствами.
«Тож дав завдання міністерствам пришвидшити необхідні процедури, щоб почати поетапне впровадження ЄІССС уже цього року», - написав Шмигаль.
За його словами, проєкт системи вже зарекомендував себе у пілотних областях. Процес оформлення соціальної допомоги, субсидії, виплат, пенсійного посвідчення або статусу ВПО має займати мінімум часу, а нарахування коштів — бути справедливим для всіх категорій громадян.
«Це стало особливо актуальним зараз, під час війни», - підкреслив Прем’єр.
Шмигаль зазначив, що отримання соціальних послуг в Україні має стати зразком швидкого, якісного й доступного сервісу.
«Мінімум бюрократії та максимальна користь для людей — таку мету ставить уряд», - додав він.
Як повідомляв Укрінформ, восени 2021 року в Україні почали впровадження Єдиної інформаційної системи соціальної сфери (ЄІССС), спрямованої на усунення корупційних ризиків.
Фото: КМУ