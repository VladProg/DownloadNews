Апеляційна палата Вищого антикорупційного суду залишила без змін вирок колишньому посадовцю Міністерства оборони Дмитру Комасі, визнаному винуватим у пропозиції наданння 24 млн грн хабаря.

Як передає Укрінформ, про це Спеціалізована антикорупційна прокуратура повідомляє у Фейсбуці.
9 листопада Апеляційна палата ВАКС залишила без задоволення апеляційні скарги сторони захисту на вирок ВАКС, яким колишнього заступника начальника управління Міністерства оборони України Комаху визнали винуватим у пропозиції надання 24 млн грн неправомірної вигоди за позитивний аудит облаштування "Фортеці" - об’єкту спеціального призначення "Єдиний центр безпеки Центрального управління безпеки військової служби Збройних сил України".
Суд погодився з позицією прокурора САП та залишив без змін покарання особі - 4 роки і 6 місяців позбавлення волі.
На виконання вироку Комаху взяли під варту у залі суду.
Також Апеляційна палата ВАКС ухвалила рішення про виплату винагороди викривачу, яка становитиме 1,6 млн грн.
Ухвала суду апеляційної інстанції набирає законної сили з моменту проголошення та може бути оскаржена в касаційному порядку до Верховного Суду протягом трьох місяців.
Як повідомляв Укрінформ, ВАКС обрав колишньому народному депутату і бізнесмену Максиму Микитасю запобіжний захід у вигляді цілодобового домашнього арешту у справі про недобудовані військові склади Міноборони.