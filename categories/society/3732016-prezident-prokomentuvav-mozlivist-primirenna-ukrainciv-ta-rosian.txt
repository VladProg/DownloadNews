Вбивці мають сісти за ґрати, агресор має визнати, що він агресор і вийти, а не чекати, коли його витисне зброя та армія.

Про це Президент Володимир Зеленський сказав під час звернення до студентів Аргентини, відповідаючи на запитання коли може відбутись відновлення відносин з РФ.
«Якщо прийшли до вас в дім вбили когось з рідних. Ґвалтували когось із ваших знайомих, спалили вашу землю, замінували землі, щоб ми не могли вирощувати хліб, атакували всю зиму нас ракетами. Нам на голову прилетіло близько 4 тисяч ракет, і це на цивільне населення. Я не рахую ті снаряди та ракети, які летіли на військових. Вони вбили людей, вбиті діти й після цього можна відновити відносини з цими людьми і є ліки цьому?», - запитав журналіста Зеленський.
Президент зауважив, що історія показує, що справедливість повинна бути – вбивці мають сісти за ґрати. Агресор повинен визнати, що він агресор і "вийти, не чекати коли його витисне зброя та армія".
Зеленський припустив, що колись будуть, мабуть, нові люди на території РФ і вони мають визнати, що це трагедія, яку вони принесли на нашу країну і в цілому на землю.
«Має пройти довгий час. Інших ліків у мене немає», - сказав Зеленський.
Як раніше повідомляло агентство, в Україні наразі порушено понад 84 тис. кримінальних проваджень щодо воєнних злочинів російських загарбників, є 1838 повідомлень про підозру.