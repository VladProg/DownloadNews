Волонтер, доброволець, парамедик, командир підрозділу "Янголи Тайри" Юлія Паєвська ("Тайра") отримала премію Станіслава Вінценза "За гуманістичне служіння та внесок у розвиток регіонів" в межах щорічного міжнародного форуму "Via Carpatia" у Львові.

Про це повідомляє кореспондент Укрінформу.
«Цю премію ми назвали «За гуманістичне служіння», і зазвичай її отримували інтелектуали, люди, які відстоюють цінності демократії тоді, коли можна жити в мирі. Але ми живемо в той час, коли гуманістичне служіння передусім стало актом прямої дії. Бо зараз гуманістично – це служити в ЗСУ, допомагати людям, як військовим, так і цивільним, берегти наші цінності і Україну. І наша лауреатка – це влучення на 100%», - зазначив ініціатор форуму "Via Carpatia" народний депутат Микола Княжицький.
Лауреатка ж зізналася, що відзначення премією Вінценза для неї цілковита несподіванка та велика честь. Паєвська зазначила, що в одному з посібників зі східної медицини прочитала, що «на світі немає нічого, що не могло би стати стати ліками», і тоді ж зрозуміла, що на світі немає нічого, що не може стати зброєю.
«Для мене зараз у першу чергу зброя – це культура. Ми можемо подивитися, що роблять окупанти, коли заходять у село чи місто: вони винищують усі пам’ятки культури, музеї, книги, а що найгірше - вбивають наших представників культури... Нещодавно в Ізюмі знайшли тіло Володимира Вакуленка, вбитого окупантами. Це дитячий письменник... Я не думаю, що я достойна цієї великої премії. Але я це приймаю як велику честь і присвячую її Володимиру Вакуленку і всім діячам культури, які були замордовані і вбиті московськими окупантами», - сказала Паєвська.
Своєю чергою директор форуму «Via Carpatia» Ярина Ясиневич зазначила, що зараз світ велику увагу приділяє Україні та намагається про неї дізнатися. «У нас з’явився шанс пояснити свою окремішність і позбутися колоніального тягаря. Знаходити натхнення і сили для цього, серед усього мороку – це важлива місія культури. І це стало темою цьогорічного форуму – «Культура. Випробування війною», - наголосила вона.






Тайра отримала премію Вінценза / Фото: Людмила Гринюк, Укрінформ






















Нагородження премією Вінценза відбулося у Львівському національному літературно-меморіальному музеї Івана Франка (Дім Франка). Вдруге від часу започаткування у 2018 році Міжнародний форум Центральної та Східної Європи «Via Carpatia» відбувається у Львові, а не у Криворівні на Прикарпатті.
Юлія Паєвська («Тайра») - український військовослужбовець, парамедик, волонтерка; командир підрозділу «Янголи Тайри» та евакуаційного відділення 61-го війського мобільного госпіталю (2018—2020); дизайнер, президент федерації айкідо «Мутокукай-Україна». З 2014 року як парамедик брала участь у Революції гідності та війні на сході України. 16 березня 2022 року під час облоги Маріуполя потрапила у російський полон, була визволена 17 червня.
Фото Наталії Ясиневич