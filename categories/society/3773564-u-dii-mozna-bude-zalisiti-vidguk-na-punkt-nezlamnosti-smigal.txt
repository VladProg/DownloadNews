Прем’єр-міністр України Денис Шмигаль заявив, що в Україні вже розгорнута мережа з 13 000 "пунктів незламності".

Як передає Укрінформ, про це він повідомив у Телеграмі.

Відео: Офіційний телеграм-канал Прем‘єр-міністра України
"Готовність енергетики та комунальної інфраструктури наближається до 100%", - зауважив Шмигаль.
Він повідомив, що деякі громади вже почали включати тепло, а в інших населених пунктах воно з’явиться найближчим часом відповідно до погодних умов.
"Готуємося до всіх викликів та до всіх можливих сценаріїв. Вже розгорнута мережа з 13-ти тисяч "пунктів незламності", де люди матимуть світло, тепло, інтернет та зв’язок на критичні та екстрені випадки. На доручення Президента сьогодні приймаємо постанову про відображення цих локацій в застосунку та на порталі "Дія"", - повідомив Прем’єр-міністр.
Він пояснив, що українці будуть бачити, де розташований найближчий до них пункт, зможуть оцінити наявні там умови та залишити відгук.
Таким чином, за словами Шмигаля, місцева влада оперативно реагуватиме на скарги й усуватиме всі недоліки.
Як повідомляв Укрінформ, 21 вересня Шмигаль доручив профільним міністерствам цифровізувати дані про "пункти незламності" у застосунку "Дія".