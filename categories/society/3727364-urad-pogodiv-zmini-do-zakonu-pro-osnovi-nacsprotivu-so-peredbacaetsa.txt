Уряд погодив запропоновані Мінветеранів зміни до законодавства щодо залучення ветеранів до підготовки громадян до національного спротиву.

Про це повідомляє Урядовий портал, передає Укрінформ.
Як зазначається, на засіданні Кабміну 24 червня схвалено проєкт змін до Закону “Про основи національного спротиву”, якими передбачається можливість залучення ветеранів війни до організації та здійснення завдань підготовки громадян України до національного спротиву з урахуванням набутого ветеранами війни бойового досвіду.
Проєкт також передбачає розширення складу суб’єктів, відповідальних за здійснення початкової загальновійськової підготовки громадян, шляхом додавання Мінветеранів.
“Необхідність внести зміни до закону про основи національного спротиву продиктована умовами сьогодення. Тому ми пропонуємо імплементувати в систему освіти практичний досвід захисту України, якого набули наші ветерани й ветеранки. Сподіваємося, що у найближчий час даний проєкт закону буде розглянутий і ухвалений парламентом”, — зазначив перший заступник міністра у справах ветеранів Олександр Порхун.
Як повідомлялося, 1 січня 2022 року в Україні набув чинності Закон «Про основи національного спротиву».
Він визначає завдання територіальної оборони, руху опору і підготовки громадян України до національного спротиву, а також встановлює порядок організації, підготовки та ведення територіальної оборони і руху опору.