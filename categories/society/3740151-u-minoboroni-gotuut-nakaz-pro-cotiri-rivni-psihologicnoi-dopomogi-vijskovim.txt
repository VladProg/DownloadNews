У Міністерстві оборони України готується наказ, яким офіційно будуть затверджені чотири рівні надання психологічної допомоги військовослужбовцям Сил оборони.



Як передає кореспондент Укрінформу, про це під час круглого столу на тему «Психологічне відновлення військовослужбовців: як працює система та як вдосконалюється» повідомила офіцер відділу психологічного супроводу управління психологічного забезпечення Головного управління морально-психологічного забезпечення ЗСУ Альона Сидоренко.
“Наразі в Збройних силах існує чотири рівні надання психологічної допомоги. І зараз у нас готується наказ, який буде офіційно зареєстрований, де будуть затверджені ці 4 рівні, які визначили на сьогодні в умовах повномасштабної війни”, - поінформувала Сидоренко.
За її словами, перший рівень — це рівень під назвою “самодопомога і взаємодопомога”, коли військові знаходяться безпосередньо на передовій. Підготовку захисників до надання першої психологічної допомоги проводять психологи військових частин ще до того, як вони потраплять на поле бою. Адже фахівці зазвичай знаходяться на другій лінії і виїжджають у підрозділи лише коли немає небезпеки для життя.
Тож на другому рівні психологічної допомоги вже працюють фахові психологи, які розгортають пункти психологічної допомоги поблизу медичних пунктів. Упродовж трьох діб у таких пунктах знаходяться військовослужбовці, які не справляються з реакціями, що можуть відбуватися під час травматичних подій. Якщо ж покращення стану не відбувається, тоді через медиків, які знаходяться поряд у пункті психологічної допомоги, цих військових рекомендують направити на консультацію до госпіталю. Саме там психіатри можуть визначити статус і стан військовослужбовця.
Якщо у військовослужбовця немає психіатричного статусу, він повертається до свої військової частини і тут вже починається тертій рівень психологічної допомоги, зазначила Сидоренко.
“Це зазвичай установи та заклади, які знаходяться поблизу бойових дій. Це може бути за 200-300 км, це можуть бути такі санаторії, які або за спонсорською допомогою підтримуються, або від державних обладміністрацій, які надають для військовослужбовців клінічні послуги”, - розповіла Сидоренко, додавши, що зазвичай військові перебувають у таких закладах упродовж тижня.
Вона також зауважила, що допомога військовим на четвертому рівні здійснюється тоді, коли їх виводять з районів виконання бойових завдань.
“Четвертий рівень - це коли підрозділи виводяться з районів виконання завдань. Там відбуваються заходи декомпресії, які проводяться протягом 3-7 діб відразу після бойових дій. Працюють групи психологів, які формуються при управліннях, а також ми залучаємо громадські організації”, - повідомила вона.
Після заходів декомпресії зазвичай виявляється група людей, які потребують більш тривалої реабілітації, і які спрямовуються до спеціалізованих реабілітаційних центрів, підсумувала Сидоренко.
Як повідомлялося, за даними МОЗ, після війни психологічна підтримка може знадобитися близько 15 мільйонам українців.