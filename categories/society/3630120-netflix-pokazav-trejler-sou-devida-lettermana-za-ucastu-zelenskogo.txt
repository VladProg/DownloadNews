Стримінговий сервіс Netflix показав трейлер епізоду шоу Девіда Леттермана «Мій наступний гість не потребує представлення» із Президентом України Володимиром Зеленським.

Трейлер опубліковано на Ютуб-каналі платформи, повідомляє Укрінформ.
У ролику показано, як Леттерман прибув до Києва потягом, спускається на станцію столичного метрополітену, а також перші секунди інтерв'ю із Зеленським.
Інтерв’ю було знято у жовтні. Прем'єра спеціального епізоду шоу, номінованого на премію "Еммі", відбудеться в понеділок, 12 грудня, повідомляється на сайті Netflix.

Як повідомлялося, у жовтні американський телеведучий Девід Леттерман відвідав Київ, підтримав українців та побажав їм перемоги у війні з росією. Він прогулявся столицею, відвідав гумористичний клуб та поспілкувався з українцями.
Девід Леттерман - один із найвідоміших телеведучих у світі, володар безлічі нагород. Він був ведучим The Late Show with David Letterman і Late Night with David Letterman упродовж 33 років, з 1982 по 2015 рр., що є рекордом у США.
Леттерман входить до списку 50 найвидатніших телезірок усіх часів. Був номінований на понад 50 премій "Еммі", вісім разів ставав лауреатом. Телеведучий також є лауреатом Почесної премії Центру Кеннеді, премії Марка Твена за американський гумор та володарем двох престижних премій "Пібоді".
Прем'єра шоу "Мій наступний гість не потребує представлення" з Девідом Леттерманом відбулася 12 січня 2018 року, першим гостем став 44-й президент США Барак Обама.
Фото: Netflix