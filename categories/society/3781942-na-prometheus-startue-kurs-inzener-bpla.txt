На онлайн-платформі Prometheus стартує курс "Інженер БПЛА".

Про це в програмі "Укрінформ: Вечірній стрім" повідомив співзасновник платформи онлайн-навчання Prometheus Іван Примаченко.
"У нас за кілька тижнів стартує курс "Інженер БПЛА". Ми бачимо, що БПЛА в цій війні стають фактично як снаряди, їх потрібно дуже багато, потрібні різні БПЛА. Потрібно їх масово розробляти і виробляти в Україні. Виробництво масово масштабується. І цей курс для тих, хто буде це конструювати, виробляти. І такі програми можуть допомогти дати поштовх для цього", - сказав Примаченко.

Він додав, що у січні на онлайн-платформі будуть запускатися курси по штучному інтелекту, відмінні від тих, що були по ChatGPT, а для розробки більш фундаментальних продуктів.
Водночас як наголосив співзасновник Prometheus, можна створювати скільки завгодно курсів з формування певних навичок, але вони не замінять фундаментальні речі, як наприклад, базові знання з фізики та математики.
Як повідомляв Укрінформ, співзасновник платформи онлайн-навчання Prometheus Іван Примаченко у програмі "Укрінформ: Вечірній стрім" заявив, що повномасштабне вторгнення РФ в Україну різко збільшило попит на онлайн-освіту.