Минулого року до Європейського Союзу прибуло близько 16 млн українців, з яких 11 млн потім повернулися до України, ще 1 млн осіб поїхали далі в інші країни, а близько 4 млн біженців залишилися на території ЄС.

Як передає кореспондент Укрінформу, про це заявила єврокомісар із питань внутрішніх справ Ілва Йоганссон під час пресконференції у Брюсселі, присвяченій першому року імплементації Директиви про тимчасовий захист для України.
"16 млн українців приїхали на територію Євросоюзу протягом минулого року. 11 мільйонів з них повернулися назад. Чотири мільйони залишаються. Ще 1 мільйон поїхав далі за межі України, наприклад, до Канади, США та Великої Британії", - повідомила вона.

Фото: EP
За словами Йоганссон, повернення українців додому не пов’язано з тим, що їм нібито не раді на території ЄС, а передусім спричинене їхнім прагненням бути частиною опору російській агресії та продовжувати працювати в Україні.
"Я говорила з тими, хто повернувся, і тому немає підстав говорити, що їм тут не раді. Вони відчувають, що їм тут раді. Але багато, можливо, залишивши тут дітей разом з родичами, самі повернулися, щоб боротися, працювати чи бути частиною опору російській агресії", - сказала вона.
За словами єврокомісара, щотижня фіксується близько 200 тис. перетинів кордону українцями в сторону ЄС та з нього.
Як повідомлялося, від початку повномасштабного російського вторгнення в Україну ЄС надає політичну, економічну, фінансову, військову та гуманітарну допомогу Україні. Вперше в історії ЄС активував так звану Директиву тимчасового захисту, яка надала біженцям з України право на проживання та на соціальний захист на території країн ЄС. Наразі вона діє до березня 2024 року.