Уряд Канади та Фонд «Кленова Надія» передали Україні 30 систем життєзабезпечення MOVES SLC для допомоги у лікуванні тяжкопоранених українців.

Про це виконавча директорка, cпівзасновниця Фонду «Кленова Надія» Світлана Комінко повідомила під час пресконференції в Укрінформі.
«З того часу, як росія вторглася у 2022 році, наша організація надала гуманітарну допомогу на суму 243 мільйони гривень. І я дуже щаслива сьогодні, що ми прибули до України, щоб передати щедру пожертву – 30 систем штучної вентиляції легенів Tornhill Medical, для негайного використання в Україні Міністерством оборони», – поінформувала Комінко.

За її словами, медичне обладнання було передане урядом Канади. Вона також додала, що Tornhill Medical проведе навчання для військових лікарів, хірургів, анестезіологів, як працювати з системами життєзабезпечення.
Військовий консультант Thornhill Medical Фредерік Гербер зазначив, що торік, у межах передачі урядом Канади перших апаратів, тренування з їх використання пройшли 100 військових лікарів, фахівців системи військової медицини, а цього року навчання пройдуть ще 50 осіб.
«Ця унікальна система набагато легша і менша порівняно з усіма, які використовуються і виробляються іншими виробниками. Машина інтегрує в собі монітор життєзабезпечення, а також генератор кисню. У поєднанні вони працюють разом для того, щоб покращити показники і попередити будь-які ускладнення, які можуть відбуватись», – розповів він.

На думку Гербера, пристрій значно полегшить роботу українських військових медиків.
«Так, звісно, це не танк, це не "джавелін", але це – унікальна система, яка рятуватиме життя як військових, так і цивільних. Наша мета – рятувати життя. І саме для цього 30 установок життєзабезпечення українських людей сьогодні вже знаходяться в Україні і будуть миттєво використовуватися в мобільній евакуації», – наголосив військовий консультант.
Своєю чергою, консультантка з комунікацій Thornhill Medical Кеслін Паудервей запевнила, що компанія й надалі продовжуватиме підтримувати місію порятунку життів українців.
«Ми дуже добре розуміємо, наскільки важливо рятувати життя, особливо людей, у яких поранення, травми, несумісні з життям. Хочемо запевнити, що ми будемо підтримувати надалі Україну і хочемо робити більше для України», – сказала вона.
Головний анестезіолог Збройних Сил України Олександр Бугай поінформував, що з минулого року обладнання від Thornhill Medical використовується при транспортуванні по території медичних закладів пацієнтів, які перебувають на штучній вентиляції, у кареті швидкої допомоги, на повітряних суднах.

«У нас виникла нагальна потреба, що потрібно було оснащувати наші санітарні потяги, і два апарати, які ви нам подарували при нашій першій зустрічі, там працюють постійно, щодня, рятуючи життя важкопораненим людям, військовим чи цивільним», – додав головний анестезіолог ЗСУ.
Він також підкреслив, що відповідний апарат унікальний тим, що його не потрібно підключати до елементів живлення, що дозволяє працювати автономно в польових умовах, та подякував представникам Tornhill Medical за надану Україні допомогу.
Інноваційні продукти Thornhill Medical розроблені для використання по всьому світу гуманітарними та військово-медичними командами для надання екстреної медичної допомоги.
Дослідження Thornhill, спрямовані на ефективне використання кисню, перетворюють підхід до догляду за пацієнтами в критичних умовах, а також спонукають до розвитку нових технологій, що створюють важливі рішення для порятунку життя.
Інновації Thornhill Medical представлені майже в 20 країнах, включаючи Україну.