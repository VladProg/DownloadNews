Після ухвалення Європейським парламентом Європейського акту свободи медіа Україні також потрібно буде його імплементувати.

Про це в коментарі Укрінформу повідомив народний депутат, голова Комітету Верховної Ради України з питань гуманітарної та інформаційної політики Микита Потураєв.
«Наразі ми разом з Комітетом цифрової трансформації, Міністерством цифрової трансформації, Міністерством культури та інформаційної політики вже почали процес вивчення, і навіть є вже певні перші драфтові документи щодо імплементації дуже важливих європейських нормативних актів», - поінформував він.
Парламентарій пояснив, що йдеться про акт про цифрові ринки та акт про цифрові сервіси, які є дуже важливими в рамках євроінтеграції України.
Потураєв також не виключив, що цьогоріч Європарламент ще проголосує за акт про свободу медіа (Media Freedom Act), що є ще одним важливим законодавчим актом.
Політик додав, що даний акт необхідно буде імплементувати у вітчизняне законодавство, адже він спрямований на посилення спроможності медіа, в тому числі нових медіа.
«Але водночас, посилюючи спроможності, створюючи нові можливості, даний акт також підвищує, зокрема для нових медіа, рівень відповідальності за ту інформацію, за той контент, який вони доносять до споживачів цього контенту», - додав голова парламентського комітету.
Як повідомляв Укрінформ, Європарламент ухвалив резолюцію на підтримку Європейського акту свободи медіа, який має визначити права видавців, журналістів, обмежити політичні та адміністративні утиски щодо них, забезпечити демократичне право європейців на отримання якісної, різноманітної та достовірної інформації.