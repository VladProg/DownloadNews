Український медіарегулятор зареєстрував ще 11 онлайн-медіа, серед яких дві інформаційні агенції та сторінка на Фейсбуці.

Про результати засідання Національної ради з питань телебачення і радіомовлення інформує пресслужба відомства, передає Укрінформ.
«До вже зареєстрованих онлайн-медіа Національна рада додала ще 11. Цього разу серед реєстрантів – інформаційно-аналітичний вебсайт громадської організації «Інститут масової інформації», - йдеться в повідомленні.
Також на реєстрацію подалися два інформаційні агентства, інформаційний сайт, інформаційні онлайн-медіа, новинний сайт, інтернет-видання. Водночас Одеське ТОВ «Тезис Одещини» зафіксувало такі види: Телеграм-канал, Ютуб-канал, вебсайт і сторінку в соціальній мережі Facebook.
Зазначається, що до переліку зареєстрованих суб’єктів у галузі медіа Нацрада внесла 71 друковане видання, зокрема 32 газети, 29 журналів, сім збірників, три бюлетені. Територія розповсюдження зареєстрованих журналів, збірників, бюлетенів – Україна (29 видань — 75%), а також Україна та зарубіжжя (10 видань — 25%). Мови публікації – українська, а також англійська, німецька, французька, румунська.
Як зауважують у Нацраді, газети українськомовні. Серед зареєстрованих - 6 всеукраїнських, 14 обласних, 9 районних, 3 міські. У трьох із них вказана друга мова публікації – польська, болгарська, англійська.
Також під час засідання було зареєстровано 19 наукових видань. Зокрема, п'ять всеукраїнських наукових збірників від Національної музичної академії України імені П. І. Чайковського, п'ять наукових журналів від Сумського державного університету й по три наукові видання від Інституту української мови НАН України, Державного торговельно-економічного університету й Національного університету «Чернігівська політехніка».
Як повідомляв Укрінформ, станом на 25 серпня український медіарегулятор зареєстрував 35 онлайн-медіа.