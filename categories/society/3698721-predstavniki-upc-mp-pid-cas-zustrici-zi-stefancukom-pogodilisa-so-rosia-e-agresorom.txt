Представники Всеукраїнської ради церков та релігійний організацій, у тому числі Української православної церкви (московського патріархату), під час зустрічі з Головою Верховної Ради Русланом Стефанчуком погодилися з тим, що російська федерація є країною-агресором.

Про це спікер заявив в інтерв’ю Укрінформу.
Стефанчук повідомив, що нещодавно мав зустріч із представниками ВРЦРО, наприкінці якої запропонував їм погодитися з низкою фундаментальних тез: “По-перше, російська федерація – це агресор і веде проти України війну. По-друге, росія не має права впливати на уми та серця українців. По-третє, жодна релігійна організація, незалежно від конфесій, не має бути пов’язана з російською церквою чи будь-якими іншими російськими релігійними організаціями. По-четверте, юридична відповідальність рівна для кожного громадянина, тому вона має наставати, незалежно від того, чи особа в рясі, із кадилом та прикривається Біблією”.
За словами Голови ВР, з цим погодилися всі присутні.
Стефанчук уточнив, що у зустрічі брали участь і двоє представників УПЦ (МП). “Вони висловили всі свої аргументи. Я дав їм можливість виступати без будь-яких обмежень у регламенті. Ми все вислухали, а потім висловили свої контраргументи. Вони підтримали все, що я говорив”, – зауважив спікер.
Він додав, що наступного дня отримав лист із рішенням Всеукраїнської ради церков та релігійних організацій про погодження всіх цих тверджень. Також, за його словами, у листі йдеться про те, що найбільш придатним для подальшого розгляду в парламенті є урядовий законопроєкт “Про внесення змін до деяких законів України щодо діяльності в Україні релігійних організацій” (№8371), який передбачає заборону діяльності релігійних організацій, афілійованих із російською церквою.
Стефанчук зауважив, що цей законопроєкт може з’явитися на розгляді в залі парламенту в першому читанні вже найближчим часом, а до другого читання народні депутати очікуватимуть пропозиції церков та релігійних організацій.
Як повідомляв Укрінформ, Кабінет Міністрів у січні 2023 року зареєстрував у Верховній Раді законопроєкт №8371 щодо діяльності в Україні релігійних організацій, згідно з яким може бути припинена діяльність УПЦ (МП).