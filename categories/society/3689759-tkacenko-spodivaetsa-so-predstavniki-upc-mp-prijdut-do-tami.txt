Міністр культури та інформаційної політики Олександр Ткаченко сподівається, що представники Української православної церкви (московського патріархату) "прийдуть до тями" та пустять комісію, яка мала проводити інвентаризацію майна Києво-Печерської лаври.

Про це Ткаченко сказав в ефірі Радіо Свобода, передає Укрінформ.
"Вони (представники УПЦ МП - ред.) сподівалися на якесь рішення суду. Суд вирішив відмовити їм у тому, щоб у якості застави відмінити чи призупинити наше рішення. Тому ми абсолютно легально діємо. Я сподіваюсь, що представники УПЦ МП прийдуть до тями", - сказав міністр.

Він зазначив, що в разі повторного перешкоджання роботі комісії влада діятиме згідно із законом, тобто звертатиметься до суду.
Як повідомлялося раніше, суд відмовив у забезпеченні позову Української православної церкви (московського патріархату) до Національного заповідника «Києво-Печерська лавра» про визнання недійсним правочину щодо відмови у продовженні безоплатного користування культовими будівлями та іншим майном, що є державною власністю.
Національний заповідник "Києво-Печерська лавра" оголосив про розрив договору про оренду з Українською православною церквою московського патріархату з 29 березня.
30 березня комісія Міністерства культури та інформаційної політики мала розпочати інвентаризацію майна Києво-Печерської лаври. Однак прибічники УПЦ (МП) завадили діяльності комісії.

Правоохоронці відкрили кримінальну справу за фактом перешкоджання журналістській діяльності на території Києво-Печерської лаври. Заявники повідомили, що під час зйомки сюжету один зі священнослужителів пошкодив обладнання оператора.