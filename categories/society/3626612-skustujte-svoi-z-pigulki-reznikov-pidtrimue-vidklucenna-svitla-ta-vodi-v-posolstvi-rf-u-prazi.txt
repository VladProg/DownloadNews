Міністр оборони України Олексій Резніков вітає ініціативу щодо збору підписів у Чехії за відключення від електро- і водопостачання російського посольства у Празі.

Про це він написав у Твіттері, передає Укрінформ.
“Настав час терористичній державі скуштувати її ж пігулку, відчути на собі те, що вони роблять із цивільним населенням України. Чудова ініціатива — вимкнути електрику та водопостачання посольства росії в Празі», — зазначив Резніков.
За його словами, петиція, ініційована чеською ініціативною групою «Зброя для України», вже набрала понад 10 тисяч голосів.
“Ця ініціатива може бути гарним прикладом для наших країн-партнерів у Європі та світі”, - зауважив міністр.
Як повідомляв Укрінформ, 1 грудня Чехія закликала росію припинити війну проти України і повністю вивести свої війська з території держави.
Фото: МОУ