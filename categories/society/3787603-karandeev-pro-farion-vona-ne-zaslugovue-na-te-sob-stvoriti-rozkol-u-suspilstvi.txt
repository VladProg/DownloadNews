Т.в.о. міністра культури та інформполітики Ростислав Карандєєв, коментуючи висловлювання Ірини Фаріон, наголосив, що наразі всі українці - і україномовні, і ті, хто ще спілкується в побуті російською, - однозначно об'єднуються в опорі ворогу. І це не створює розкол у суспільстві.

Таку думку т.в.о міністра культури та інформаційної політики України Ростислав Карандєєв висловив в інтерв'ю Укрінформу.
“Вона не заслуговує на те, щоб бути людиною, яка може створити розкол у суспільстві. Лише зважаючи на епатажність цього її виклику (недавній закид воїнам-азовцям, які розмовляють російською - ред.), на нього взагалі звернули увагу”, - сказав Карандєєв.
Т.в.о міністра культури та інформаційної політики зазначив, що насправді ніхто не насмілювався навіть порушувати це питання під час війни. Він підкреслив, що наразі україномовні українці й ті, хто ще спілкується в побуті російською мовою, всі однозначно об'єднуються в опорі ворогу.
“Хтось може вільно спілкуватись українською, хтось ще переходить. Але українська мова вже опанувала майже повністю публічний простір, люди переходять на українську і в побутовому спілкуванні, і в бізнесі”, - наголосив Карандєєв.
Він додав, що МКІП розроблена і незабаром буде прийнята урядом державна цільова програма розвитку та поширення української мови.
“Вона діятиме з наступного року. Відповідно до цієї програми ми будемо реалізовувати заходи, пов'язані з популяризацією, вивченням української мови”, - зазначив Карандєєв.
Як повідомляв Укрінформ, мовознавиця, докторка філологічних наук, викладачка Львівської політехніки, екснародний депутат України Ірина Фаріон звинуватила військових, зокрема бійців "Азову" у тому, що вони спілкуються російською мовою. Її висловлювання викликали обурення в суспільстві.
Заступник голови Комітету Верховної Ради з питань нацбезпеки, оборони та розвідки Єгор Чернєв заявив, що висловлювання Фаріон становлять загрозу національній безпеці, і закликав СБУ перевірити їх.
Пізніше Фаріон розмістила у своєму Телеграм-каналі скриншот листа зі словами підтримки від студента з Криму Максима Глєбова. При цьому вона не приховала імені хлопця та місто, де він навчається.
Згодом на проросійському ресурсі "Крымский СМЕРШ" з’явилося відео, на якому Глєбов просить вибачення за лист, який написав Фаріон, та стверджує, що відмовився від своїх поглядів.
Представниця Президента України в АРК Таміла Ташева заявила про необхідність притягнення до відповідальності Фаріон за викладення на загал листа від проукраїнського студента в тимчасово окупованому Криму.
Уповноважений Верховної Ради з прав людини Дмитро Лубінець звернувся до СБУ у зв’язку з фактом розголошення конфіденційної інформації Фаріон.
Сама Фаріон назвала "провокацією" ситуацію зі студентом у Криму, лист якого вона оприлюднила.
15 листопада колишню народну депутатку Ірину Фаріон звільнили з посади професорки Національного університету "Львівська політехніка".