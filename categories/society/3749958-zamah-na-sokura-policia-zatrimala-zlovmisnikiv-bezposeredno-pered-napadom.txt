Оперативники Національної поліції запобігли нападу на заступника голови Державної податкової служби Євгена Сокура, затримавши зловмисників безпосередньо перед замахом.

Про це повідомляє пресслужба НПУ, передає Укрінформ.
«Оперативники Департаменту карного розшуку Нацполіції разом зі слідчими та спецпризначенцями ГУНП м. Києва затримали двох чоловіків, які готували напад на високопосадовця податкової служби. Поліцейські змогли запобігти нападу саме в той момент, коли підозрювані з підготовленими битами вже направлялись у бік чоловіка, коли той виходив з під’їзду свого будинку», - йдеться у повідомленні.


Зазначається, що перед цим правоохоронці отримали інформацію про підготовку до нападу. Зловмисників затримали вчора о 8-й ранку "безпосередньо під час замаху на скоєння злочину, таким чином фактично врятувавши посадовця", зауважили в НПУ.

Нами виявились раніше судимі 27-ми та 31-річний громадяни, зараз вони затримані.
Окрім бит при собі нападники мали фото 30-річної потенційної жертви та його автомобіля, що свідчить про замовний характер злочину, наголосили у поліції.

Слідчі з’ясовують особу замовника нападу.
Досудове розслідування порушене за ч. 1 ст. 14; ч. 2 ст. 121 Кримінального кодексу України – готування до злочину, нанесення тяжких тілесних ушкоджень групою осіб або вчинене на замовлення. Санкція статті передбачає покарання у вигляді позбавлення волі до 10 років.
Як повідомлялося, раніше голова Комітету Верховної Ради з питань фінансів, податкової та митної політики Данило Гетманцев поінформував, що вчора був скоєний замах на вбивство заступника голови Державної податкової служби Євгена Сокура.
Фото: Данило Гетманцев, Телеграм