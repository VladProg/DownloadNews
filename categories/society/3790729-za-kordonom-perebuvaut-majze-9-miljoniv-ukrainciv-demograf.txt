На сьогодні майже 9 мільйонів українців перебувають за межами країни, з них близько 3 мільйонів трудових мігрантів.

Такі дані навела директор Інституту демографії та соціальних досліджень імені Михайла Птухи Елла Лібанова під час сьомого Українського жіночого конгресу, передає кореспондент Укрінформу.
«За найбільш вірогідними оцінками Євростату, сьогодні ... у країнах ЄС перебувають 4,2 мільйона українських воєнних мігрантів», - поінформувала Лібанова.

Фото: Український Жіночий Конгрес
Експерт також зазначила, що у Росії, за даними Верховного комісара ООН з питань біженців, перебувають 1,2 мільйона українців.
Крім того, зауважила Лібанова, близько мільйона наших співгромадян перебувають в інших країнах - у Великій Британії, США, Канаді та ін.
«До цього додаймо ще приблизно 2,5-3 мільйони трудових мігрантів, виїзд з України яких не має прямого стосунку до початку війни», - зазначила директор Інституту демографії та соціальних досліджень.
За її словами, міграція, передусім зовнішня, перетворилася на головний драйвер демографічної динаміки в цілому.
Водночас Лібанова висловила сподівання, що частина тих, хто через війну був змушений виїхати за кордон, обов’язково повернуться додому. Для цього, на її думку, потрібна низка чинників: безпека, робочі місця з гідною оплатою праці та житло.
Демограф також зауважила, що після перемоги України у війні, коли відкриються кордони, може виникнути ситуація, що певний відсоток чоловіків поїде до своїх сімей за кордон.
«Моя мрія - щоб повернулися 50% (тих, хто виїхав за кордон - ред.). Якщо повернеться 60%, я буду найщасливішою людиною в Україні», - заявила Лібанова.
Як повідомлялося, 7-й Український жіночий конгрес «Жіноче лідерство. Час відновлення. Час відбудови» проходить у Києві 22-23 листопада.