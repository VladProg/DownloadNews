У Міжнародний день нечуючих, що відзначається в останню неділю вересня, світ привертає увагу до проблем, із якими стикаються ці люди.

Як передає Укрінформ, про це дружина Президента Олена Зеленська написала у Телеграмі.
Як зазначила перша леді, "Водій не чує" – таке сповіщення можна отримати в застосунку при виклику таксі. "Вибачте, я вас не чую" можна прочитати на бейджі працівниці супермаркету, що всміхнеться й запакує тістечко.
"Коли ми стикаємося з нечуючими людьми в сервісних компаніях, то часто сприймаємо це як перешкоду для себе. На жаль, сприймаємо, бо зазвичай вони чудові фахівці. Тому сьогодні, у Міжнародний день нечуючих, що відзначається в останню неділю вересня, світ привертає увагу до проблем, із якими стикаються ці люди", - наголосила Зеленська.
За її словами, "водій, що не чує, – це Артем із Uklon. Усе життя він обожнює автомобілі, а питання з пасажирами легко вирішує в переписці. Касир – це Вікторія з "Фори". Вона не чує, але може читати слова по губах, завжди чуйна й уважна, що часто відзначають гості".
У McDonald’s Україна більшість працівників з інвалідністю мають порушення слуху. Для їхньої комфортної взаємодії з колегами та клієнтами є спеціальний сервіс: через застосунок у планшеті чи смартфоні можна спілкуватися за допомогою перекладача жестової мови, повідомила дружина Президента.
Ці компанії, підкреслила перша леді, є учасницями спільноти "Бізнес без бар’єрів", і їх кейси вкотре підтверджують: окремі риси, наприклад такі, як порушення слуху, не визначають, яким фахівцем є людина. Зеленська висловила сподівання, що вони надихнуть бізнеси на те, щоб працевлаштовувати без бар’єрів.
Як повідомлялося, Міжнародний день нечуючих був заснований у 1951 році. За статистикою, порушення слуху є в кожної дев’ятої людини.
Фото: ОП