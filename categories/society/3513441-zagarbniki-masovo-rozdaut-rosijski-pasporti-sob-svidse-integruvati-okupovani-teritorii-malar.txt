росія намагається пришвидшити інтеграцію тимчасово окупованих територій, роздаючи російські паспорти та тиснучи на людей, зокрема на працівників освіти, які вимушено опинилися на тимчасово окупованих територіях.

Про це під час брифінгу у Медіацентрі Україна - Укрінформ сказала заступниця міністра оборони Ганна Маляр.
"рф, в порушення норм міжнародного права, продовжує розгортати пункти видачі російських паспортів на тимчасово окупованих територіях, тисне на людей, які опинилися на тимчасовоокупованих територіях. Найбільшого тиску зазнають люди, які працюють на захоплених підприємствах. росія примушує українців, які вимушено залишилися на тимчасово окупованих територіях, до співпраці з ними, зокрема це стосується працівників освітньої сфери", - сказала Маляр.
Вона додала, що більшість громадян України чинять спротив цим діям, втім загарбники придушують ці протести.
Також, за словами Маляр, росія намагається організувати пасажирські перевезення на тимчасово окуповану територію Криму з захоплених території Херсонської області. Також окупанти продовжують незаконно вивозити українські культурні цінності. Триває і вивезення продукції з захопленних підприємств та зерна.
Окрім того, наголосила вона, росія веде інформаційні кампанії не тільки на тимчасово окупованих територіях, але і у багатьох країнах світу з метою перешкодити отриманню Україною міжнародної військової допомоги.
"росія намагається підірвати репутацію України як надійного партнера, намагається знайти будь-які аргументи для того, щоб переконати західний світ у неможливості або непотрібності надавати Україні військову допомогу", - сказала Маляр.
Як повідомляв Укрінформ, заступниця міністра оборони Ганна Маляр застерегла, що інформація про деталі військових операцій, озвучена "поінформованими" особами в соціальних мережах, шкодить діям Збройних сил України.