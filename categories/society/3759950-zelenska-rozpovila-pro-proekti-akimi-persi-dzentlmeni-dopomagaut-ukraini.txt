Дружина Президента Олена Зеленська поділилася історіями про проєкти допомоги України перших джентльменів Словенії та Словаччини й важливість досвіду чоловіка прем’єр-міністерки Данії.

Про це вона розповіла у Телеграмі, передає Укрінформ.
«Цьогорічний Саміт перших леді та джентльменів не лише про ментальне здоров’я. Нарешті він досягає справжньої гендерної рівності! Мала честь окремо звернутися до перших джентльменів, які цьогоріч приєдналися до нашого заходу. Це партнер президентки Словаччини Юрай Різман, перший джентльмен Словенії доктор Алеш Мусар і чоловік прем'єр-міністерки Данії Бо Тенберг. Відзначила: вони завдяки своїй активній позиції остаточно руйнують застарілі стереотипи про роль подружжів лідерів держав», - зазначила Зеленська.
За її словами Зеленської, пан Різман постійно підтримує Україну, зокрема, із командою НГО Post Bellum він розпочав збір і закупівлю необхідних товарів для українських військових. Перша леді України зауважила, що в партнера президентки Словаччини потужний досвід роботи у громадській сфері, тому надзвичайно цінною була його участь у дискусії під час третьої панелі Саміту, присвяченої молоді.
Дружина українського лідера також проінформувала, що з ініціативи доктора Мусара Словенська філантропія започаткувала проєкт в Одеській області, у межах якого протягом наступного року близько ста вчителів опанують навички надання психологічної підтримки.
Крім того, перша леді відзначила, що пан Тенберг, чоловік прем’єр-міністерки Данії, успішний оператор і кінорежисер, його досвід був важливим у дискусії «Мистецтво та ментальне здоровʼя».
«Вдячна кожному за участь і сподіваюся, що наступний Саміт досягне ще більшого гендерного паритету. Адже всі ми, перші леді та джентльмени, об’єднуючись, збільшуємо потенціал мʼякої сили, яку маємо використовувати задля добробуту людей», - підкреслила Зеленська.
Як повідомлялося, у Києві в середу, 6 вересня 2023 року, відбувся третій Саміт перших леді та джентльменів. Цьогоріч захід мав назву "Ментальне здоров'я: стійкість і вразливість майбутнього", участь у ньому взяли 28 перших леді та джентльменів у змішаному форматі.