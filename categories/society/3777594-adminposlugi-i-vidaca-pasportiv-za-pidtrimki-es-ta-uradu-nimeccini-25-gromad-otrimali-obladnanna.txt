Представники Міністерства цифрової трансформації, Євроcоюзу, Програми розвитку ООН в Україні, обласних військових адміністрацій та центрів надання адміністративних послуг обговорили стан перспективи інноваційного розвитку державного сервісу.

Як повідомили Укрінформу в Німецькому товаристві міжнародного співробітництва (Deutsche Gesellschaft für Internationale Zusammenarbeit (GIZ) GmbH), зустріч відбулася у мехаж заходу «Digital Forum: Дієвий ЦНАП 4.0. точка доступу до державного сервісу».
«На одній із панельних дискусій були представлені результати важливої ініціативи в межах програми «EU4ResilientRegions – Спеціальної програми підтримки України», що співфінансується Європейським Союзом та урядом Німеччини. П'ять комплектів обладнання (паспортні станції) та 26 мобільних кейсів для проведення виїзного обслуговування українців були доставлені до 25 громад з Миколаївської, Одеської, Дніпропетровської, Чернігівської та Сумської областей. Це допоможе зробити адміністративні послуги максимально наближеними та доступними для людей», - зазначають у німецькому агентстві.
Повідомляється, що працівники ЦНАПів у цих громадах пройшли необхідне навчання й одержали менторську підтримку від експертів для інтеграції паспортних послуг.
До кінця жовтня ще 14 громад Херсонської, Запорізької, Сумської, Харківської, Чернігівської, Миколаївської та Одеської областей отримають паспортні станції для надання послуг та видачі паспортів. Ця ініціатива не передбачає менторства та реалізується з метою відновлення ефективної роботи ЦНАП, обладнання яких було пошкоджено внаслідок російської агресії.
Паспортні станції сприяють безперешкодній реєстрації або зняттю з обліку місць проживаннячи перебування та дозволяють вносити необхідні зміни до ID-карток. Обладнання не тільки збирає біометричні дані для виготовлення закордонних паспортів, а й полегшує друк паспортних довідок для внутрішнього користування. Така підтримка дозволяє ЦНАП надавати ефективні та надійні паспортні послуги не лише зареєстрованим жителям кожної громади, а й населенню, яке через бойові дії було змушене залишити домівки.
Як повідомлялося, до кінця року в Чернігівській області відкриються ще 17 ЦНАПів, довівши загальну кількість центрів надання адміністративних послуг до 57.
Фото: eeas.europa.eu