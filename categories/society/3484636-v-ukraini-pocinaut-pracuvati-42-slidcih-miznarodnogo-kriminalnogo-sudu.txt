В Україну уже приїхали 42 слідчих Міжнародного кримінального суду (МКС).

Про це в ефірі українських телеканалів заявила генеральний прокурор Ірина Венедіктова, передає кореспондент Укрінформу.
«Вони вже приїхали, і вони розпочинають свою роботу на території України», - наголосила Венедіктова.
Окремо вона зазначила, що прокурор МКС Карім Хан – це абсолютно незалежний прокурор разом зі своєю командою. «Ми їм маємо сприяти, якщо ми хочемо міжнародного правосуддя, але його особиста стратегія – це його особиста стратегія. Як він це буде робити – залежить тільки від нього», - поінформувала генпрокурор.
Окремо вона уточнила, що слідчі МКС, зокрема, збиратимуть в Україні докази.
«Треба розуміти, що вони працюють за принципом компліментарності. Це означає, що все, що не можемо робити ми, будуть робити вони. Вони не мають і не будуть розслідувати ті злочини, які може і має розслідувати національне правосуддя. Вони будуть йти за великою рибою», - уточнила Венедіктова.
Вона заявила, що ці слідчі МКС можуть, зокрема, вибудовувати свій ланцюжок доказів від звичайного солдата до певних командирів.
«Ми можемо розуміти, що правосуддя їхнє може бути достатньо довге, але з іншого боку, то було за попереднього прокурора. Тому ми можемо все ж таки розраховувати на те, що наразі буде інша динаміка міжнародного правосуддя, бо війна в Україні – це насправді виклик для всіх», - поінформувала генпрокурор.
Очільниця ОГП зазначила, що всі уже побачили, що міжнародне право не працює. За її словами, міжнародне гуманітарне право не змогло захистити наших громадян і наразі це нікого не зупиняє, і війна продовжує тривати в Україні.
«Тому наразі я вважаю, що міжнародне правосуддя буде працювати по-іншому. Коли вони (слідчі МКС – ред.) зберуть достатньо доказів причетності до воєнних злочинів, прокурор безпосередньо вже із зібраними матеріалами звертається до палати суддів. І вже там уже вони мають розглядати, як воно буде рухатися далі», - поінформувала вона.
Як повідомляв Укрінформ, міністр юстиції України Денис Малюська заявив, що Закон про співробітництво з МКС дозволить українським правоохоронцям передавати до суду докази про вчинені росіянами воєнні злочини в Україні.