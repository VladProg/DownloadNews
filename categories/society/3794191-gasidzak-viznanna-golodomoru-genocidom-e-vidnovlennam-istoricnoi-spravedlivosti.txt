В.о. генерального директора Національного Музею Голодомору-геноциду Леся Гасиджак розцінює визнання різними країнами світу Голодомору геноцидом українського народу як своєрідну сатисфакцію, відновлення історичної справедливості та прояв засудження Росії.

Таку думку вона висловила під час чергової програми "Укрінформ: Вечірній стрім" на Ютуб-каналі Ukrinform TV.
«Визнання Голодомору геноцидом – це така історична сатисфакція, підтримка України, відновлення історичної справедливості. Це своєрідний факт засудження Росії через таку підтримку», - сказала Гасиджак.
За її словами, за цим стоїть надзвичайно складна робота багатьох людей та органів. Адже там, де українські дипломати активно діють, росіяни докладають удесятеро більше зусиль, аби протидіяти такому визнанню. Попри все Україна нормальним темпом рухається у напрямку визнання кожною країною Голодомору актом геноциду нашого народу. Працює ефективно Міністерство закордонних справ, а Національний Музей Голодомору-геноциду зі свого боку долучається там, де має таку можливість.

«Ми робимо виставкові інформаційні проєкти мовами різних країн, про які ми домовляємося з об'єднаннями українців в тій чи іншій державі, з громадськими організаціями тієї чи іншої країни. Представляємо виставкові проєкти. Фоном до них читаємо часто лекції або дискусії проводяться, в ідеалі були б і покази фільмів», - додала Гасиджак.
Водночас, за її словами, Росія намагається переконати світ у тому, що Голодомору «не було», що тоді був голод по всьому СРСР. Ще один варіант – фейк про Голодомор начебто вигадав Віктор Ющенко для того, аби побудувати ідентичність України, якої до цього нібито не було, як і «не було» своєї історії та мови. «Що Росія ні до чого. Але вони не виправдовуються, вони просто кажуть, що цього не було», - додала керівниця музею.
Загалом, на думку в.о генерального директора Національного Музею Голодомору-геноциду, громадяни різних країн та й самі українці дедалі більше дізнаються про цю страшну трагедію, адже тепер достатньо інформації можна знайти завдяки мережі Інтернет. Крім того, в Україні не бракує якісного історичного наукового контенту, сприяє робота музеїв, уведення вивчення теми Голодомору у шкільну освіту.
Цьогоріч в Україні 90-і роковини Голодомору 1932-1933 років. Згідно з опитуванням соціологічної групи “Рейтинг” у листопаді цього року, 92% українців вважають Голодомор геноцидом українського народу. У 2010 році таких було 62%. Крім того, вже 28 країн світу визнали Голодомор актом геноциду українського народу. З них 17 - після початку повномасштабної російсько-української війни. 35 американських штатів визнали Голодомор геноцидом або приєдналися до вшанувань пам’яті жертв. Водночас у США на національному рівні Голодомор досі не визнаний геноцидом.
У 2021 році тодішня директорка Національного музею Голодомору Олеся Стасюк та колишній високопосадовець СБУ Микола Герасименко оприлюднили дослідження, де йдеться про 10,5 млн українців-жертв Голодомору. Низка науковців виступили проти цієї цифри. За їхніми словами, для зазначеної кількості жертв немає «достатніх ґрунтовних і фактологічних досліджень». Музей Голодомору вказує 3,9 мільйона як найбільш вірогідну кількість жертв.
Як повідомлялося, "Укрінформ: вечірній стрім" виходить на Ютуб-каналі Ukrinform TV. Це програма, де провідні експерти країни обговорюють актуальні події України та світу.