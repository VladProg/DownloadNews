Вищий антикорупційний суд закрив справу про злочинну схему розмитнення імпортованих в Україну товарів, що діяла у 2016-2017 рр. та завдала державі збитків на більш як 60 млн гривень.

Про це Спеціалізована антикорупційна прокуратура повідомила у Фейсбуці, передає Укрінформ.
«12 жовтня 2023 року під час підготовчого розгляду, яке тривало понад рік, колегія суддів ВАКС ухвалила рішення про закриття справи щодо корупції на митниці стосовно шістьох осіб, корупційні діяння яких у 2016-2017 роках під час розмитнення товарів, імпортованих в Україну, завдали державі збитків на суму понад 60 млн грн», – ідеться у повідомленні.
Справа закрита на підставі п. 10 ч. 1 ст. 284 Кримінального процесуального кодексу – закінчення строку досудового розслідування після оголошення особі підозри.
«Вказане стало можливим внаслідок внесених до КПК України змін у жовтні 2017 року. Прокурор САП не погоджується з таким рішення суду та оскаржить його в суді апеляційної інстанції», – зазначили в прокуратурі.
Як повідомляється, справа була скерована до суду в серпні 2022 року. Підозрюваними в ній проходили, зокрема, виконувач обов'язків керівника однієї з регіональних митниць Державної фіскальної служби, колишній директор департаменту адміністрування митних платежів ДФС і троє підприємців.
Раніше колегія суддів ВАКС затвердила угоду про визнання винуватості, укладену між прокурором і колишнім першим заступником начальника київської податкової служби у справі про спробу підкупу керівників антикорупційних органів.