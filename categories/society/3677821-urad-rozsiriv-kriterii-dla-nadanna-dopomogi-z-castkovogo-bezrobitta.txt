Кабінет Міністрів розширив перелік критеріїв, за якими надається допомога з часткового безробіття.

Як передає Укрінформ, про це повідомляє пресслужба Мінекономіки.
«Уряд затвердив зміни до Порядку надання допомоги по частковому безробіттю, погодивши його із Законом України «Про зайнятість населення». В новому Порядку розширено перелік критеріїв, за якими надається допомога по частковому безробіттю, зокрема щодо відсутності у роботодавця або фізичної особи підприємця, яка є застрахованою особою, заборгованості перед державним (місцевим) бюджетом понад 6 місяців», - йдеться в повідомленні.
Таке рішення було прийнято на засіданні Кабінету Міністрів України 3 березня 2023 року. Передбачено, що в цьому році допомогою з часткового безробіття зможуть скористатись 21 тис. українців. На це передбачено 226 млн грн.
«Впевнені, що таке рішення матиме позитивний вплив на ринкове середовище, забезпечення захисту прав і інтересів суб'єктів господарювання, ринок праці та рівень зайнятості населення. Оскільки надання допомоги по частковому безробіттю працівникам та фізичним особам підприємцям сприятиме збереженню зайнятості населення та запобіганню зростанню безробіття», - сказала перший віцепрем’єр-міністр – міністр економіки України Юлія Свириденко.
Зазначається, що перерахування коштів на поточний рахунок фізичній особі - підприємцю, яка є застрахованою особою, або роботодавцю для виплати працівникам допомоги з часткового безробіття, здійснюється регіональним центром зайнятості.
Змінами передбачено, що допомога з часткового безробіття не надається в разі, коли стосовно роботодавця або фізичної особи-підприємця відкрито ліквідаційну процедуру, або він визнає свою неспроможність своєчасно виконувати зобов'язання перед кредиторами через незадовільний стан фінансово-господарської діяльності.
Як повідомляв Укрінформ, за рік повномасштабного вторгнення росії Україна втратила понад 3 млн робочих місць.