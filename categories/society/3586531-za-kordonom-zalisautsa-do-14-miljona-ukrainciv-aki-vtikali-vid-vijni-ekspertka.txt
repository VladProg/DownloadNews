З початку бойових дій з Україні виїхало майже 9 мільйонів людей, а тих, хто втікав від війни і залишається за кордоном, нараховується від 1,3 до 1,4 мільйона.

Про це заявила директорка Інституту демографії та соціальних досліджень НАН України Елла Лібанова під час брифінгу «Демографічна ситуація в Україні: оцінки, прогнози, ризики» в УКМЦ, передає Укрінформ.
«В Україні, на жаль, і перед війною міграція посилювала процес природного скорочення. Зараз від’ємне сальдо міграції значно збільшилось. Не треба говорити, що з України виїхало 10-15 мільйонів. Насправді, з початком бойових дій виїхало майже 9 мільйонів, але це не тільки українці, і не тільки громадяни, які виїхали від війни, бо є малий прикордонний рух, багато й повертаються. З врахуванням тих, хто повертається, від’ємне сальдо офіційно наразі становить 1 мільйон 300 тисяч осіб», - сказала Лібанова.
На думку експертки, тих українців, хто втікав від війни і залишається за кордоном у період від 24 лютого і по сьогодні, нараховується від 1,3 до 1,4 мільйона.
«Скажімо, в перші два тижні після початку повномасштабної війни до України повернулися 180 тисяч чоловіків, які приїхали боронити Україну і захищати свої родини», - нагадала експертка.
Лібанова підкреслила, що вони повернулися після Указу Президента. Тобто розуміли, що вони не зможуть виїхати знову з України, і вони справжні патріоти.
Як повідомляв Укрінформ, на думку експертки зараз населення України складає 34-35 мільйонів людей.