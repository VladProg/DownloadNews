Переважна більшість українців довіряють інформації спільного телемарафону «Єдині новини», про що свідчать дані опитування Gradus Research Company, проведеного на замовлення Національної суспільної телерадіокомпанії України.

Як передає Укрінформ, про це повідомляє Національна рада з питань телебачення і радіомовлення.
«Загалом про телемарафон знають 88% опитаних. Третина українців – 34% – дивляться марафон щодня, 28% – інколи, 22% – не дивляться. Більш активний перегляд спостерігається серед тих, хто залишився вдома», - йдеться у повідомленні.

Зазначається, що найчастіше телемарафон переглядають на телеканалах «1+1» (46%) – його обирають мешканці міст із населенням 50к+. Значний відсоток мають і телеканали «ICTV» (27%), «Україна 24» (24%) та «Україна» (21%).

76% опитаних довіряють «Єдиним новинам», 11% взагалі або скоріше не довіряють. Менший рівень довіри у тих, хто виїхав за кордон.

Загалом із загальнонаціонального телебачення отримують інформацію 43% респондентів. Найчастіше новини споживають із соціальних мереж – 74% та інтернет-сайтів – 63%. Третина українців дізнаються про події від друзів, колег, родичів, знайомих, сусідів. Частка місцевого/регіонального телебачення серед усіх джерел новин – 16%, а 11% слухають радіо.

Опитування було проведено 23 – 25 квітня цього року. Воно вивчало вплив повномасштабної війни на українське суспільство. Ідеться про емоції, які відчувають українці, їхні втрати і працевлаштованість, джерела отримання інформації, перегляд новин суспільного мовника.
З результатами дослідження можна ознайомитися тут.
Як повідомляв Укрінформ, згідно з соцопитуванням соцопитування Ipsos, 82% респондентів із 27 країн вважають, що війна в Україні представляє великий або значний ризик для світу в цілому, а 61% - що це є ризиком для їхньої країни.
Фото: Вікіпедія