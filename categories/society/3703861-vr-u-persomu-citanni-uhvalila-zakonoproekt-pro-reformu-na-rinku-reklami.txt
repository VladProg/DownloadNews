Верховна Рада ухвалила в першому читанні законопроєкт, який імплементує в національне законодавство України окремі положення acquis Європейського Союзу у сфері аудіовізуальної реклами.

Про це міністр культури та інформаційної політики Олександр Ткаченко повідомив у Телеграмі, передає Укрінформ.
"Сьогодні Верховна Рада конституційною більшістю у 320 голосів ухвалила у першому читанні один із ключових євроінтеграційних законопроєктів №9206, який імплементує в українське законодавство про рекламу acquis ЄС", — зазначив міністр.
Як пояснив Ткаченко, документ є доповненням до вже ухваленого закону "Про медіа", після ухвалення в цілому він закриє всі вимоги з боку Європейського Союзу щодо аудіовізуальних послуг в Україні.
Законопроєктом передбачене, зокрема, введення терміну й регулювання "продакт-плейсмент", встановлення критеріїв, за якими реклама вважається такою, що потрапляє під юрисдикцію України, заборона будь-якої реклами резидентів країни-агресора і розширення заборони вміщувати в рекламі дискримінаційні твердження та/або зображення.
До ключових положень належить також дозвіл на показ зброї у соціальній рекламі, спрощення правил переривання рекламою трансляції фільмів (за винятком серіалів і документальних фільмів), програм новин і програм для дітей (не частіше, ніж один раз на кожні 30 хвилин) та збільшення квоти реклами в лінійних аудіальних й аудіовізуальних медіа до 20%, що розраховується для часових проміжків з 6:00 до 18:00 та з 18:00 до 24:00.
Серед іншого, передбачене саморегулювання й співрегулювання у сфері реклами шляхом прийняття кодексів (правил) створення та розповсюдження реклами, зокрема щодо реклами алкогольних напоїв, з метою зменшення її впливу на дітей.
"Дякую народним депутатам за єдність та рішучу підтримку важливих законів на шляху до європейського майбутнього України", — додав глава МКІП.
Як повідомлялося, ухвалення закону про рекламу є однією із семи кандидатських рекомендацій Європейської комісії, які Україна має виконати для вступу до ЄС.