В Україні 25 травня 2023 року набув чинності Закон України №4353 "Про поштовий зв'язок".

Як передає Укрінформ, про це повідомив генеральний директор АТ "Укрпошта" Ігор Смілянський у Телеграмі.
"Сьогодні, 25 травня, вступає в силу новий Закон про поштовий зв’язок", - йдеться в повідомленні.
Смілянський зазначив, що відповідно до закону, Укрпошта з 1 липня 2023 року припинить надавати послугу з відправлення "бандерольок", які потрібно було обклеювати марками.
"Дуже радимо нашим клієнтам максимально використати наші чудові марки для оплати цих пересилань до 1 липня, а після цього просто надсилати посилки, які можна зручно оформити онлайн в особистому кабінеті або в мобільному застосунку. Та одразу й оплатити. А марки, безперечно, можна і треба збирати для історії, відправки листів та листівок по Україні та всьому світу", - додав Смілянський.
За його словами, після того, як уряд ухвалить постанову про нові поштові правила, відповідно до закону, Укрпошта відмовиться від печаток, сургучу та іншого.
Смілянський розповів, що відтепер не потрібно йти у відділення для того, щоб замовити марки, конверти тощо. "Все це можна замовити онлайн, сплатити карткою або по безготівковому рахунку, особливо, якщо Ви бізнес або юридична особа + забрати їх у найближчому відділенні після отримання смс. Менше папірців – менше черг у відділеннях. Можете пару днів попрактикуватись, а з 1 червня ця послуга буде працювати вже у звичайному режимі", - наголосив очільник Укрпошти.
Крім цього, з 1 червня Укрпошта знижує тарифи на відправлення до США відповідно до угоди, підписаної з поштою США. Відправники матимуть можливість заощаджувати 8%, і все це з повним трекінгом.
Як повідомлялося, Верховна Рада України проголосувала за законопроєкт №4353 у другому читанні 3 листопада 2022 року. Рішення підтримали 263 депутати.