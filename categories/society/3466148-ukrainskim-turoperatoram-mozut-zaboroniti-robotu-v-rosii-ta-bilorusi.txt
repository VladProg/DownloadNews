В Україні складають список туроператорів, які співпрацюють з країнами-агресорами або мають там кінцевих бенефіціарів. До таких компаній планують застосовувати санкції у вигляді заборони роботи у росії та білорусі.

Про це в інтерв’ю агентству «Інтерфакс-Україна» заявила голова Державного агентства розвитку туризму (ДАРТ) Мар'яна Олеськів, передає Укрінформ.
«Наразі ДАРТ разом із компетентними органами складає список туроператорів, які співпрацюють із росіянами або мають кінцевих бенефіціарів у країні-агресорі. Готуємо низку пропозицій щодо санкцій, які застосовуватимуться до таких гравців туристичного ринку", - сказала Олеськів.
За її словами, слід законодавчо врегулювати заборону українським туроператорам провадити діяльність у росії та білорусі.
"Щодо білорусі, яка начебто з нами не воює, але з її території обстрілюють наші міста та села, - доки там не відбудеться зміна влади, про жодну співпрацю мови не може бути", - зазначила голова Держтуризму.
Як повідомлялося, президент рф путін 24 лютого оголосив війну Україні і розпочав масштабне вторгнення. Російські війська обстрілюють та знищують об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню та балістичних ракет.
Фото: unsplash.com