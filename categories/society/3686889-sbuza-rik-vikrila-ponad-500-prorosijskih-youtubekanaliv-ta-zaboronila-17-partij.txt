Після початку повномасштабного вторгнення рф Служба безпеки України припинила функціонування майже півсотні ботоферм та понад 500 проросійських каналів в ютубі та заборонила 17 проросійських партій.

Про це сказав у коментарі кореспонденту Укрінформу, підсумовуючи роботу Служби напередодні професійного свята речник СБУ Артем Дехтяренко.
"По суті, в Україні заблоковано “п’яту колону”: зокрема, СБУ ініціювала заборону 17 проросійських політичних партій та зняття з реєстрації десятків громадських організацій, діяльність яких мала антиукраїнський характер. Спецслужба не допустила й поширення деструктивного впливу ворожих спецслужб через релігійні структури. Відповідні безпекові заходи були проведені в так званій УПЦ МП", - сказав він.
Речник наголосив, що важливим аспектом діяльності Служби є боротьба з інформаційними загрозами: постійно виявляються і блокуються інформаційні майданчики, які ворог використовує для дестабілізації ситуації в Україні.
За його словами, через інтернет-платформи і групи в соціальних мережах вони пропагують сепаратизм та закликають до захоплення влади, намагаються сіяти розбрат та провокувати паніку. З початку повномасштабного російського вторгнення припинено функціонування майже півсотні ботоферм та понад 500 каналів в ютубі з аудиторією, що перевищує цифру в 15 млн користувачів, сказав Дехтяренко.
Як повідомляв Укрінформ, після початку повномасштабного вторгнення співробітники Служби викрили більш як 600 російських агентів, які мали дестабілізувати ситуацію зсередини.
Фото: IVAN STETSENKO