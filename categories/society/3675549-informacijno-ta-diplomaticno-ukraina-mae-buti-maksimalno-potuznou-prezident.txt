Президент Володимир Зеленський з нагоди річниці телевізійного марафону “Єдині новини” зустрівся з його представниками та наголосив на необхідності зробити так, щоб інформаційно й дипломатично Україна була максимально потужною, а її позиція - абсолютно зрозуміла в усіх частинах світу.

Як передає Укрінформ, про це він сказав у вечірньому відеозверненні.
“Сьогодні ж зустрівся з представниками нашого українського телебачення, українського телевізійного марафону «Єдині новини». З журналістами, редакторами, продюсерами. Дуже змістовна онлайн-зустріч. Привід для зустрічі – річниця марафону, вдячність усім, хто працює в ньому. Але зміст був значно ширшим. Ми говорили про посилення інформаційної роботи нашої держави і суспільства. Особливо це стосується тих частин світу, де наша дипломатія довгими десятиліттями з різних причин не була представлена”, - зазначив Зеленський.
За його словами, “зараз ми маємо зробити так, щоб інформаційно й дипломатично ми були максимально потужними, щоб позиція України була абсолютно зрозумілою в усіх частинах світу”.
“Це важливо в нашій роботі із забезпечення деокупації території, наших активних дій, які ми плануємо. Чим більше знають про Україну, чим більше розуміють Україну, тим більше підтримують Україну. І тим ближчою стає наша перемога”, - підкреслив глава держави.
Він подякував усім, хто працює в марафоні та створює “цей інформаційний фундамент нашого національного єднання”.
“Дякую за постійний пошук нових методів роботи для тих, хто зараз на тимчасово окупованих територіях України, за пошук нових шляхів доступу до наших людей і в Донецьку, і в Луганську, і на півдні держави, і в Криму. Дуже важливо, що росії не вдалося закрити інформаційно наших людей і нашу землю на тій частині України, де поки що є триколор терористів. Ми маємо зробити – і зробимо все, щоб доступ наших людей до правдивої інформації ставав більшим”, - сказав Зеленський.
Як повідомляв Укрінформ, від 24 лютого 2022 року розпочав мовлення національний телемарафон єдиних новин #UAразом. До створення новин долучаються Збройні сили України, РНБО, Офіс Президента та інші урядові структури, від яких залежить перебіг подій.
Телемарафон об'єднує майже 2000 журналістів, медійників і технічного персоналу.
Фото: Офіс Президента