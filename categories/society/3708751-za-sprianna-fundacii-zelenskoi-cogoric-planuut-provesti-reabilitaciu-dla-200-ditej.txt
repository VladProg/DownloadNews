У Карпатах розпочала роботу третя зміна табору Gen.Camp, який раніше проходив у Італії і спрямований на реабілітацію дітей.

Про це повідомила дружина Президента Олена Зеленська у Телеграмі, передає Укрінформ.
«Gen.Camp – ініціатива громадської організації Gen.Ukrainian, що реалізується за підтримки моєї Фундації. Нині триває вже третя зміна табору, що розташувався в Карпатах, а дві перші працювали торік в Іспанії», - зазначила вона.
Перша леді розповіла, що психологи відновлюють психіку маленьких українців за власними унікальними методиками, які, за її словами, стануть частиною масштабного напрацювання, важливого для всієї країни.
Зеленська підкреслила, що поки триває війна, діти щодня стикаються із жахом, якого просто не мало б існувати в цивілізованому світі.

«Цьогоріч для 200 дітей якісна реабілітація стане реальністю за сприяння Фундації. Дитяча психіка гнучка та здатна до відновлення майже на 100%, якщо їй допомогти, кажуть фахівці табору. Тож наше завдання – докласти максимум зусиль, щоб у цих дітей з’явилася нова реальність – світліша, щасливіша, якою вона й має бути для кожної дитини у світі», - поінформувала дружина Президента.
Водночас вона поділилася історією однієї з учасниць табору Gen.Camp в Карпатах - 13-річної Ані, яка разом із батьками в липні 2022 року потрапила під обстріл у містечку Сергіївка на Одещині та на власні очі бачила, як вони загинули, а батьки намагалися її вберегти, сховавши між двома стінами, і дівчинка вціліла.
Зеленська наголосила, що нині Аня фактично «оживає» після пережитого, завдяки зусиллям фахівців із ментального відновлення вона згадала, як любила танцювати до війни.
Як повідомлялося, під патронатом першої леді Олени Зеленської перша 21-денна зміна в оздоровчо-освітньому таборі Gen.Camp в Іспанії розпочала роботу 25 серпня 2022 року.