Українці, що втратили документи та відомості про періоди страхового стажу, трудової діяльності, заробітну плату, можуть розраховувати на мінімальний розмір допомоги з безробіття — 1800 гривень.

Про це повідомили в Державному центрі зайнятості (ДЦЗ) у відповідь на запит Укрінформу.
«Пунктом 7 Порядку надання допомоги по безробіттю, затвердженого постановою Кабінету Міністрів України від 21.06.2022 року № 735 (набрала чинності 02.07.2022 року), встановлено, що під час воєнного стану внутрішньо переміщеним особам або тим, хто перебуває на території територіальних громад, які розташовані в районі проведення воєнних (бойових) дій або які перебувають в тимчасовій окупації, оточенні (блокуванні), в разі відсутності документів та відомостей про періоди страхового стажу, трудової діяльності, заробітну плату (дохід, грошове забезпечення), допомога по безробіттю призначається тривалістю 180 календарних днів протягом двох років з дня її призначення в мінімальному розмірі для застрахованих осіб — 1800 гривень», — йдеться в повідомленні.
Також в ДЦЗ зазначили, що нарахування допомоги безробітним, які перебувають на тимчасово захоплених територіях, відбувається у звичному порядку.
Як повідомлялося, 21 червня уряд ухвалив рішення про те, що офіційно зареєстровані безробітні, які упродовж 30 днів не працевлаштувалися, будуть залучатися до суспільно корисних робіт - розбір завалів, будівництво захисних споруд, благоустрій, ремонтні чи сільськогосподарські роботи – та отримуватимуть зарплату у розмірі мінімальної.