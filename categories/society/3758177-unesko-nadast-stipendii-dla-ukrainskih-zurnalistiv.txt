Організація Об'єднаних Націй з питань освіти, науки і культури (ЮНЕСКО) надає стипендії для українських журналістів. Організація надасть 200 медійникам по $600 для продовження професійної діяльності.

Про це Укрінформу повідомили у пресслужбі організації.
Як зазначається, заявки на отримання стипендії можуть подавати професійні журналісти, редактори, творчі працівники медіа інших спеціальностей, які:

живуть і працюють в Україні після 24 лютого 2022 року;
заробляють на життя тільки або переважно журналістською роботою;
дотримуються професійних стандартів і Кодексу етики українського журналіста;
опинилися у скруті через війну в Україні або не мають ресурсів для втілення професійних планів, результатом яких буде суспільно важливий медійний контент;
нададуть згоду на обробку своїх персональних даних.

Аби подати заявку, потрібно заповнити форму. Дедлайн – 17 вересня 2023 року, 23:59.
Заявки розглядатиме незалежна комісія експертів у хронологічному порядку подання. Результати відбору прийдуть на електронну пошту.
Організатори також звертають увагу, що реєстрація не гарантує відбір до участі в програмі.
Програма ЮНЕСКО Emergency Grants for Ukrainian Journalists покликана підтримати українських журналістів, які опинилися у скруті, втратили джерела доходу або ресурси для втілення суспільно важливих професійних планів. Програма втілюється завдяки підтримці народу Японії.