У Запоріжжі повідомили керівнику ТЦК про підозру в підробці офіційних документів.

Про це у Телеграмі поінформувала пресслужба Департаменту стратегічних розслідувань Нацполіції України, передає Укрінформ.
«Оперативники управління стратегічних розслідувань у Запорізькій області спільно зі слідчими обласної поліції під процесуальним керівництвом Запорізької спеціалізованої прокуратури у сфері оборони Східного регіону викрили начальника одного з територіальних центрів комплектування та соціальної підтримки міста на підробці документів», - йдеться у повідомленні.

Під час досудового розслідування правоохоронці встановили, що керівник військкомату під час розгляду справ про адмінправопорушення, передбачені ст. 210 (Порушення призовниками, військовозобов’язаними, резервістами правил військового обліку) КУпАП, підробляв документи.
Зазначається, що фігурант, зокрема, за відсутності протоколів про адмінправопорушення складав та видавав адмінпостанови з неправдивими відомостями. В установі заявили, що він це робив із метою завищення службових показників та отримання премії.
За інформацією НПУ, усього керівник ТЦК встиг підробити 18 офіційних документів.
Правоохоронці зібрали достатньо доказів причетності фігуранта до злочинної діяльності і повідомили чоловіку про підозру у вчиненні злочину, передбаченого ч. 1 ст. 366 (Службове підроблення) Кримінального кодексу України.
Санкція цієї статті ККУ передбачає штраф від 2 до 4 тисяч неоподатковуваних мінімумів доходів громадян або обмеження волі на строк до трьох років, із позбавленням права обіймати певні посади чи займатися певною діяльністю на строк до трьох років.
Триває досудове розслідування.
Як повідомлялося, Служба безпеки України затримала у Києві, Одесі та Харківській області чотирьох військових чиновників, які, за інформацією слідства, допомагали ухилянтам уникнути призову та виїжджати за кордон.