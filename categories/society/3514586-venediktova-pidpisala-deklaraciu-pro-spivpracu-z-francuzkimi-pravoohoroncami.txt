Генеральний прокурор Ірина Венедіктова підписала декларацію про співробітництво між Офісом генерального прокурора та компетентними органами Франції.

Як повідомляв Укрінформ, про це Офіс генпрокурора повідомляє в Телеграмі.
Венедіктова підписала декларацію про наміри співробітництва між ОГП та Управлінням кримінальних справ і помилувань Міністерства юстиції, Генеральною прокуратурою при Апеляційному суді Парижа та Національною прокуратурою з боротьби з тероризмом Французької Республіки.
В ОГП зазначили, що це документ про співпрацю щодо найбільш серйозних злочинів, який передбачає надання взаємної правової допомоги щодо діянь, пов’язаних з міжнародним збройним конфліктом внаслідок збройної агресії з боку російської федерації проти України – злочинів проти людяності, воєнних злочинів та геноциду.
"Вкотре подякувала французькій стороні за щиру підтримку і практичну допомогу та плідну взаємодію, яка безупинно розвивається. Колеги із Франції першими прийшли нам на допомогу "на землі" - три ротації місії експертів жандармерії дуже допомогли у розслідуванні воєнних злочинів рф. Ця держава однією з перших звернулася до Міжнародного кримінального суду, що дозволило прокурору Каріму Хану негайно розпочати розслідування ситуації в Україні", - наголосила Венедіктова.
В антитерористичній прокуратурі Франції є спеціальний підрозділ щодо воєнних злочинів. У ньому призначені окремі слідчі, які зараз займаються злочинами на території України.
"У Французькій Республіці вже розпочато 7 справ щодо воєнних злочинів в Україні, зокрема розслідування загибелі журналістів. І в цьому питанні ми обговорили можливість об’єднати зусилля із колегами заради досягнення швидкого результату", - зазначила генпрокурор.
Також вона наголосила, що французька прокуратура та МВС збирають свідчення потерпілих та очевидців, які виїхали до Франції, і вони готові передавати їх Україні за посередництва Євроюсту.
"А ще наші партнери зазначили, що активно працюють над арештами російських коштів", - констатувала Венедіктова.
Як повідомляв Укрінформ, 23 червня Венедіктова поінформувала, що в Україні щодня фіксують 200-300 нових злочинів військовослужбовців рф.