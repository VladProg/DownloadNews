За перші п’ять діб діяльності до руху «Зігрій» доєднались 500 дівчат і жінок, аби в’язати шапки та шкарпетки українським військовим.

Про це у Фейсбуці повідомила організація Made in Ukraine, передає Укрінформ.
«500 дівчат та жінок з України, Німеччини, Фінляндії, Іспанії та Польщі за перші 5 діб захотіли доєднатися до руху #Зігрій, аби в’язати шапки та шкарпетки нашим військовим», - йдеться в повідомленні.
Рух «Зігрій» створений відомими організаціями «Добробат» та Made in Ukraine. Мета - забезпечити якомога більше захисників України в холодних окопах теплими речами і теплом турботи.

«Я знаю, що багато жінок і чоловіків в Україні та за її межами вміють в’язати. Тому давайте наблизимо перемогу ще й таким чином - нав’яжемо теплих речей тим, хто нас захищає», - закликала засновниця Made in Ukraine Юлія Савостіна.
Зазначається, що перша сотня шапок і стільки ж пар шкарпеток вже наприкінці тижня поїдуть до війських. Дівчата плетуть після роботи, в бомбосховищах, і навіть при свічках. Водночас майстриням потрібна пряжа. Made in Ukraine закликає всіх, хто може допомогти, відправити пряжу фонду або перерахувати на неї кошти.