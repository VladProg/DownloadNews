Печерський районний суд Києва під час підготовчого судового засідання у справі митрополита УПЦ Павла продовжив на 60 діб строк дії обов'язків.

Про це повідомила у коментарі Укрінформу прессекретар прокуратури Київської області Олена Ковальова.
“Печерський райсуд Києва під час підготовчого судового засідання продовжив на 60 діб строк дії обов'язків екснаміснику Києво-Печерської лаври.
Зокрема, він зобов’язаний не відлучатися з місця проживання без дозволу суду, з'являтися за викликом до суду, не спілкуватися з потерпілими і свідками, носити електронний засіб контролю”, - сказала вона.
Водночас адвокат екснамісника Києво-Печерської лаври Андрій Доманський у коментарі Укрінформу нагадав, що у його підзахисного діє запобіжний захід у вигляді застави розміром 33 млн грн.
“Сьогодні розглядалося клопотання про продовження дії обов’язків, які покладаються під час обрання запобіжного заходу у вигляді застави”, - зауважив він.
Як повідомляв Укрінформ, Служба безпеки України оголосила колишньому настоятелю Києво-Печерської лаври підозру у виправдовуванні і запереченні збройної агресії Російської Федерації проти України (ст. 161 Кримінального кодексу), а також порушенні рівноправності громадян залежно від їхньої расової, національної і регіональної належності (ст. 436-2 ККУ).
1 квітня Шевченківський районний суд Києва обрав митрополиту Павлу запобіжний захід у вигляді цілодобового домашнього арешту. У травні домашній арешт продовжили ще на 30 діб.
14 липня суд обрав митрополиту запобіжний захід у вигляді тримання під вартою з можливістю внесення застави в розмірі понад 33 млн грн.
У жовтні СБУ повідомила про завершення та передачу до Печерського райсуду обвинувального акту щодо колишнього настоятеля Києво-Печерської лаври Павла.