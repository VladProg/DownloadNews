Україна вже використовує 15 машин для механізованого розмінування, однак потреба в них щонайменше втричі більша.

Про це розповів речник Державної служби з надзвичайних ситуацій Олександр Хорунжий в ефірі телемарафону "Єдині новини", повідомляє Укрінформ.
"На початку війни у нас не було жодної машини механізованого розмінування, зараз їх працює 15 в Україні", – сказав він, додавши, що на першому етапі потрібно мінімум 45 таких машин.

Відео: телемарафон «Єдині новини»
Хорунжий підкреслив, що вони убезпечують особовий склад і в рази збільшують площу розмінування за певний проміжок часу.
Також, за його словами, саперам необхідні роботизовані системи. Речник ДСНС зауважив, що вже зараз потрібно 178 одиниць такої техніки. Так, він відзначив, що рятувальники потребують квадрокоптерів з аеророзвідки, бронетехніки для вивезення вибухонебезпечних предметів до місць ліквідації та броньованих машин для перевезення особового складу, надводних та підводних дронів для розмінування тощо.
Хорунжий уточнив, що загальна цифра у 174 тис. кв. км забрудненої української території не означає, що там на кожному квадратному метрі є або міна, або якийсь інший вибухонебезпечний предмет. Він пояснив, що саме на цій площі потенційно можуть бути забруднені території, і ступінь забруднення різний у різних регіонах, зокрема не можна порівнювати, наприклад, Сумщину з Херсонщиною або Запоріжжям.
Також речник ДСНС наголосив, що наразі ніхто не може назвати, скільки конкретно знадобиться часу для повного розмінування території України, адже ніхто не знає точної ситуації на тимчасово окупованій частині, та що там буде після звільнення від російських загарбників.
Водночас Хорунжий застеріг людей в регіонах, де відбувалися бойові дії, від відвідування лісів, нагадавши, що діють відповідні заборони ОВА, порадив пересуватися твердими поверхнями, а у разі виявлення вибухонебезпечного предмета – телефонувати 101.
Як повідомлялося, Прем'єр-міністр Денис Шмигаль заявив, що потенційно замінованими в Україні на сьогодні залишаються 174 тис. кв. км, на очищення замінованих територій потрібно буде витратити понад 37 млрд дол.
Фото: mvs.gov.ua