Прокурори зафіксували в Україні вже 71 147 воєнних злочинів, скоєних російською федерацією.

Про це керівник Департаменту протидії злочинам в умовах збройного конфлікту Офісу генерального прокурора Юрій Бєлоусов повідомив під час пресконференції "Міжнародний військовий трибунал: що змінилося за рік?" в Укрінформі.
"Станом на сьогоднішній ранок, якщо ми говоримо за останній рік, то маємо 71 147 воєнних злочинів", - сказав Бєлоусов.

Він поінформував, що прокуратура оголосила про підозру 293 росіянам. "Це особи, яких ми ідентифікували та встановили причетність до вчинення конкретного воєнного злочину. Це широкий діапазон, починаючи від обстрілів цивільних об'єктів, завершуючи сексуальним насиллям, убивством наших громадян, катуванням та іншими видами воєнних злочинів", - уточнив він.

Бєлоусов зазначив, що справи 105 осіб направлені до суду, а 29 вироків щодо воєнних злочинів уже винесено національними судами.
Також він розповів, що в Україні 210 прокурорів займається розслідуванням воєнних злочинів, здійснених російською федерацією.
"Ми намагаємося працювати в межах наявних ресурсів (йдеться про кількість працівників). Ми проводимо реорганізацію. Раніше не було спеціалізованих підрозділів у областях. Зараз у дев‘яти областях, які межують із лінією зіткнення, маємо сумарно 120 прокурорів, які займаються розслідуванням воєнними злочинами. Також 90 прокурорів працюють у нашому департаменті. Тобто 210 прокурорів, які займаються тільки розслідуванням воєнних злочинів", – сказав він.
Бєлоусов зауважив, що до цього процесу доводиться залучати представників інших підрозділів прокуратури, адже кількість воєнних злочинів дуже велика – понад 70 тисяч.
Керівник Департаменту протидії злочинам в умовах збройного конфлікту ОГП розповів, як відбувається підвищення ефективності роботи прокурорів. По-перше, з‘явилася відповідна спеціалізація. По-друге, розроблено стандарти розслідування для обласних прокурорів. По-третє, залучаються міжнародні партнери. У цьому контексті Бєлоусов підкреслив, що партнери нічого не розслідують самостійно, а тільки допомагають, оскільки Україна – суверенна країна. Він висловив сподівання, що цієї допомоги буде більше.
Зокрема, керівник Департаменту протидії злочинам в умовах збройного конфлікту ОГП зазначив, що Україна постійно наполягає на інвестуванні в українську розслідувальну систему та експертні установи.
Водночас Бєлоусов додав, що під час розслідувань воєнних злочинів залучається технічна допомога. "Найбільша кількість воєнних злочинів – це руйнування цивільних об‘єктів різного роду. Наприклад, щоб провести огляд зруйнованої лікарні і зафіксувати належним чином, щоб потім використати це в суді, треба значний час. Ми зараз застосовуємо сучасні методики: використання дронів, використання 3D-сканерів, які роблять 3D-моделі зруйнованих будівель. Це дозволяє нам економити час і збільшувати нашу ефективність", – пояснив він.
Як повідомлялося, за даними Офісу генерального прокурора, за рік повномасштабної війни росія цілеспрямованими атаками зруйнувала або пошкодила понад 81 тисячу цивільних об’єктів: понад 62 тисячі житлових будинків, понад 2,3 тисячі навчальних та виховних закладів, понад 450 медичних закладів.