Нацпрограма з популяризації англійської мови передбачає впровадження її у дошкілля, державний сектор, а також стимулювання дорослих вивчати англійську для кар'єрного зростання і розширення можливостей для працевлаштування.

Про це під час презентації програми сказав міністр з питань цифрової трансформації Михайло Федоров, передає Укрінформ.
"Future Perfect - це назва нашого проєкту, який ми сьогодні запускаємо. Для всіх українців ми готуємо у форматі єПідтримки програми, щоб вони активніше вивчали мови, у дошкіллі англійська стане обов'язковою, це докорінна трансформація освіти, оскільки потрібно підготувати педагогів, змінити тарифну сітку, процес навчання, це приведе до інших трансформацій. Якщо говорити про державний сектор, то англійська стане обов'язковою", - сказав Федоров.

У межах Future Perfect для вчителів передбачається безоплатне навчання, стажування, навчальні тури та доступ до нових методик.
За словами Федорова, за даними дослідження, проведеного при підготовці програми, 93% батьків підтримують ідею вивчення дітьми англійської мови, 56% українців хочуть підвищити свій рівень володіння англійською.

Як зазначив міністр, вивчення англійської мови є необхідним елементом співпраці з міжнародними партнерами, зокрема в економічній сфері.
"Нам потрібно залучати інвестиції, продавати свої ідеї, закохувати в Україну. Це важливі елементи процесу зростання. Тому нам потрібно активно вивчати англійську мову. Якщо ми хочемо, щоб зростала економіка, якщо ми хочемо капіталізуватися, нам потрібно говорити однією мовою з тими компаніями, інвесторами, які допоможуть нам це реалізувати", - сказав Федоров.

Як приклад цього Федоров навів IT-галузь, яка є лідером в експорті і приносить в економіку великі гроші від міжнародних компаній та корпорацій, що було б неможливо без знання англійської мови.
Як зазначив Федоров, Future Perfect запускається на підтримку законопроєкту "Про особливості застосування англійської мови в Україні", який був ініційований Президентом Володимиром Зеленським.
"По-перше, визначається, що державні сайти повинні бути, окрім української, ще й англійської мовою, до таких фундаментальних речей, що англійська має бути ще й у дошкільній освіті, повинні змінюватися стандарти в середній освіті, старшій профільній школі, щоб діти більш активно вивчали англійську мову. Що ми будемо робити з точки зору інструментів, грошових у тому числі, для стимулювання вивчення англійської мови, як будемо покращувати рівень навичок у педагогів, щоб вони краще викладали англійську мову. Тому ми запускаємо цю програму", - сказав Федоров.
Як повідомлялося, наприкінці червня 2023 року Президент подав до Верховної Ради законопроєкт про застосування англійської мови в Україні. Проєкт Закону України «Про особливості застосування англійської мови в Україні» розроблено з метою врегулювання на законодавчому рівні питання функціонування англійської мови як мови міжнародного спілкування в Україні.
Фото: КМУ, Михайло Федоров (ФБ)