Російські війська в ході повномасштабного вторгнення вбили в Україні 498 дітей, ще 1077 дітям завдали поранень.

Як передає Укрінформ, про це Офіс генерального прокурора повідомив у Телеграмі.
"Більше ніж 1575 дітей постраждали в Україні внаслідок повномасштабної збройної агресії рф. Станом на ранок 27 липня 2023 року за офіційною інформацією ювенальних прокурорів 498 дітей загинули та понад 1077 отримали поранення різного ступеня тяжкості", – ідеться у повідомленні.

Інфографіка: Телеграм ОГП

Наголошується, що вказані цифри не є остаточними, адже триває робота з їх встановлення у місцях ведення бойових дій, на тимчасово захоплених і визволених територіях.
Найбільше дітей, за даними ОГП, постраждали в Донецькій області – 481, Харківській – 298, Київській – 129, Херсонській – 116, Запорізькій – 97, Миколаївській – 89, Дніпропетровській – 83, Чернігівській – 71, Луганській – 67.
Як повідомляв Укрінформ, 25 липня в лікарні померла дівчинка 2011-го року народження, поранена внаслідок обстрілу російськими військами міста Костянтинівка Донецької області.