Представники Координаційного штабу з питань поводження з військовополоненими виступили у Відні у рамках конференції ОБСЄ з доповіддю про порушення росією норм міжнародного гуманітарного права.

Як передає Укрінформ, про це штаб повідомляє в Телеграмі.
“Представники Координаційного штабу Богдан Охріменко і Вікторія Цимбалюк взяли участь у круглому столі, присвяченому ініціативам щодо документування російських воєнних злочинів і порушень прав людини в Україні”, - йдеться в повідомленні.
Дана дискусія була додатковим заходом на конференції Організації з безпеки та співробітництва в Європі (ОБСЄ).
Координаційний штаб представив доповідь “Жорстоке позбавлення волі та катування депортованих до росії українців”.
"Головна ідея - зупинити страждання та тортури, використовувати всі можливі методи впливу та інституції для припинення порушення прав людини та міжнародного права, документування злочинів та покарання усіх причетних до них", - зазначила Цимбалюк.
На панельній зустрічі вона доповіла про кількість порушень міжнародного гуманітарного права з боку рф, а також про заходи і нові підходи України у збиранні інформації та захисті прав жертв.
Ці нові підходи включають, зокрема адаптацію потерпілих, безпеку для потерпілих, забезпечення інклюзивності, а також контроль над збереженням конфіденційної інформації.
У дискусії також узяли участь представник громадського обʼєднання "Військові медики України", звільнені з полону цивільні та військові українці.
Організаторами заходу стали Центр громадянських свобод, Харківська правозахисна група, Danish Institute against Torture, European Prison Litigation Network (EPLN), Ukraine without Torture (UwT), and Protection of Prisoners of Ukraine (PPU).

Як повідомляв Укрінформ, українська правозахисниця, голова Центру громадянських свобод і лауреатка Нобелівської премії миру Олександра Матвійчук у ході відеовключення на відкритті Додаткової наради ОБСЄ з питань людського виміру (SHDM) у Відні заявила, що росія використовує воєнні злочини як метод ведення війни проти України, намагаючись зламати волю українців до опору та окупувати країну.