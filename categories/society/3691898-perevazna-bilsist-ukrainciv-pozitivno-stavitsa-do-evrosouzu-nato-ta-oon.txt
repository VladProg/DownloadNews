Переважна частина українців, з-поміж міжнародних організацій та об’єднань, висловлює позитивне ставлення до Європейського Союзу – 89%, НАТО – 79% та ООН – 70%.

Про це під час презентації соціологічного опитування повідомив директор соціологічної служби Центру Разумкова Андрій Биченко, передає Укрінформ.
«З-поміж міжнародних організацій та об’єднань більшість респондентів висловлюють позитивне ставлення до Європейського Союзу – 89%, НАТО – 79%, ООН – 70%, Міжнародного валютного фонду – 64,5%, Міжнародного комітету Червоного Хреста – 63%, ОБСЄ – 58%», - сказав Биченко.

Крім того, за результатами опитування, відносна більшість громадян позитивно ставиться до МАГАТЕ – 48%. Переважає негативне ставлення до СНД – 65% ставляться до неї негативно.
У дослідженні взяло участь 2020 респондентів віком від 18 років. Теоретична похибка вибірки не перевищує 2,3%. Водночас додаткові систематичні відхилення вибірки можуть бути зумовлені наслідками російської агресії, зокрема, вимушеною евакуацією мільйонів громадян.
Опитування проведене в лютому-березні 2023 року соціологічною службою Центру Разумкова в усіх регіонах України, за винятком тимчасово окупованих територій Донецької, Запорізької, Луганської, Харківської, Херсонської областей, Криму та територій, на яких відбуваються бойові дії.
Як повідомляв Укрінформ, понад 60% громадян вважають, що події в Україні розвиваються у правильному напрямі.