Близько 28 тисяч жителів України внесено до Єдиного реєстру осіб, зниклих безвісти за особливих обставин.

Про це повідомляє МВС, передає Укрінформ.
Заступник міністра внутрішніх справ Леонід Тимченко на зустріч з представниками Міжнародної комісії з питань зниклих безвісти (МКЗБ) нагадав, що з квітня 2023 року МВС запровадило Єдиний реєстр зниклих безвісти за особливих обставин.
«Станом на сьогодні у нас близько 28 тисяч зниклих безвісти за особливих обставин громадян, яких необхідно розшукувати. Є потреба у відборі зразків ДНК, аби порівнювати цю інформацію з тими запитами, які надходять до експертних установ від сімей осіб, зниклих безвісти», — зазначив Тимченко.

За його словами, є проблема з ідентифікацією тіл, які залишаються на тимчасово окупованих територіях, у зоні бойових дій, а також у тимчасових похованнях.
«Пошукові групи не можуть зайти, забрати тіла та обміняти ті, що є у нас. На жаль, не може бути з агресором і терористом повноцінної співпраці з обміну», — додав Тимченко.
Своєю чергою генеральний директор МКЗБ Кетрін Бомбергер зауважила, що основне питання сьогодні — гармонізація роботи всіх органів державної влади та установ, які займаються питанням зниклих безвісти осіб.
Під час зустрічі також обговорили поповнення ДНК-бази. Представники МКЗБ наголосили, що за міжнародним досвідом на 30 тисяч зниклих безвісти має бути сформована база із 90 тисяч зразків ДНК. Тобто щонайменше три родичі зниклого безвісти мають надати свій генетичний зразок для дослідження.
Окрім того, порушувалося питання щодо успішності пілотного проєкту МВС спільно із МКЗБ із відбору зразків ДНК в українців за кордоном, який стартував у лютому цього року. Наразі компанія з відбору зразків функціонує в Польщі та Нідерландах, на меті — робота з українцями в Німеччині.
Як повідомлялося, станом на жовтень у Єдиному реєстрі осіб, зниклих безвісти за особливих обставин, є дані приблизно про 15 тис. військових.
Фото: Getty Images