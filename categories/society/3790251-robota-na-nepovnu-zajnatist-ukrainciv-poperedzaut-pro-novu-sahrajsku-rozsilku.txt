Останнім часом все частіше шахраї розсилають у месенджерах WhatsApp і Telegram повідомлення із запитанням: «Вас цікавить робота на неповну зайнятість».

Як передає Укрінформ, про це МВС повідомляє у Фейсбуці.
«Наприклад, тільки за минулі вихідні через цю шахрайську схему втратили 700 тис. грн мешканці Тернопільської області та 500 тис. грн – жителі Волинської області», - йдеться в повідомленні.
У міністерстві розповіли, як діють зловмисники.
Так, шахраї пишуть у месенджери та пропонують заробіток за нескладні завдання (ставити лайки товарам, відео).
Спочатку невеликі суми дійсно виплачують, але згодом, додають до робочої групи, де ставлять завдання викуповувати товари або бронювати готелі.
Зазначається, що після оплати бронювання або товару, шахраї зникають.
У МВС зауважили, що пропозиції заробітку містять помилки, помітне використання Google-перекладача, також у «робочих групах» немає можливості поспілкуватися з живою людиною.
Аби уберегтися від шахраїв, правоохоронці радять не довіряти обіцянкам захмарних прибутків, а також перевіряти «роботодавців» через пошукові запити в Інтернеті.
Також у МВС закликають не перераховувати гроші на невідомі рахунки та звертатися до поліції.
Як повідомляв Укрінформ, у Дніпрі викрили шахрайський кол-центр, який ошукував українців у Польщі.