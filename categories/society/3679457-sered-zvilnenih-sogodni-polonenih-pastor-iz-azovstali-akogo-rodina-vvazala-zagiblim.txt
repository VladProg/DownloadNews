Серед звільнених сьогодні з російського полону є пастор з Азовсталі Анатолій Волошин, його родина вважала загиблим.

Як передає Укрінформ, про це у Фейсбуці повідомив пастор, капелан Геннадій Мохненко та опублікував фотографію свого друга серед інших звільнених полонених українців.
«Сиджу ридаю... Давлюсь сльозами подяки Богові.. Обмін полонених.. Крайній праворуч - один із пасторів нашої церкви, мій друг Анатолій Волошин! 30 років ми разом служили Богові та людям. Останні місяці його вважали загиблим», - написав Мохненко.
Він розповів, що у заблокованому Маріуполі Волошин зі зброєю в руках захищав місто.
«Там же (Волошин – ред.) був тяжко поранений. Потім Азовсталь. Дуже довгий полон. Після вибуху рашистами колонії (колонії в Оленівці – ред.) із бійцями «Азова» (полк «Азов» – ред.), дітям Анатолія повідомили про загибель батька. Сини опублікували некролог. Я тоді ридав усю ніч, але промовчав, плекаючи надію. Надія виявилася не марною», - заявив Мохненко.
Як повідомлялося, за інформацією керівника Офісу Президента Андрія Єрмака, 7 березня відбувся черговий обмін полоненими: вдалося повернути додому 126 захисників та 4 захисниць. Це воїни ЗСУ, нацгвардійці, прикордонники, ДССТ. За словами керівника ОП, серед звільнених з полону рф людей - 87 захисників Маріуполя, 71 з яких - із Азовсталі.
Фото: Геннадий Мохненко, Фейсбук