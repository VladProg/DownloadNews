Комітет Верховної Ради з питань гуманітарної та інформаційної політики підтримав законопроєкт №9536, який передбачає демонтувати комуністичні символи і написи з об'єктів публічного простору упродовж року з дня, відколи закон набуде чинності.

Про це повідомив народний депутат Володимир В'ятрович на своїй сторінці у Фейсбуці, передає Укрінформ.
"Парламентський комітет з гуманітарної та інформаційної політики щойно одноголосно підтримав мій законопроєкт №9536, який дозволить очистити місця пам’яті Другої світової війни від комуністичної пропаганди і символіки", - написав він.
За словами В'ятровича, проєкт передбачає, що комуністичні символи і написи будуть демонтовані з меморіалів, пам’ятників, пам’ятних дощок протягом року з дня набуття законом чинності.
Водночас "російська пропагандистська назва "велика вітчизняна війна" має бути замінена на "Другу світову", а рік початку війни – з 1941 на 1939. Також передбачається, що написи на меморіалах та інших місцях пам’яті Другої світової будуть виконані українською мовою і за потреби дублюватимуться іншими мовами.
"Якщо об’єкт внесений до Державного реєстру нерухомих пам’яток, після ухвалення його можна буде або вилучити з реєстру, або дати згоду на переміщення чи демонтувати окремі елементи, які є комуністичними символами", - підкреслив депутат.
В'ятрович зауважив, що всі зміни стосуються саме публічного простору, зокрема, вулиць, площ, парків, і не поширюватимуться на поховання на кладовищах.
За його словами, законопроєкт підтримали без зауважень міністерства юстиції, оборони, інфраструктури та внутрішніх справ. Водночас депутат зазначив, що МКІП надало конструктивні поправки, які можуть бути враховані при доопрацюванні до другого читання.
В'ятрович висловив сподівання, що парламент не зволікатиме з розглядом цього законопроєкту і "місця пам’яті Другої світової більше не будуть нагадувати заповідник комунізму".
Як повідомляв Укрінформ, Президент України Володимир Зеленський підписав закон про засудження і заборону пропаганди російської імперської політики в Україні й деколонізацію топонімії, який називають важливим кроком у справі дерусифікації та деколонізації.