Радіодиктант національної єдності цього року відбудеться 9 листопада та розпочнеться об 11:00 за київським часом, читатиме текст народна артистка Ада Роговцева.

Як передає Укрінформ, дату оголосив в ефірі Українського радіо член правління Суспільного мовлення, відповідальний за платформи радіо та телебачення, Дмитро Хоркін, повідомляє Державний комітет телебачення радіомовлення.
Традиційно у День української писемності та мови до найбільшого україномовного флешмобу приєднаються мільйони українців по всьому світу. Автором тексту цьогорічного радіодиктанту є українська письменниця та режисерка, член Українського ПЕН Ірина Цілик.
До методичної роботи над радіодиктантом вже традиційно долучиться мовознавець, доктор філологічних наук Лариса Масенко.
“Цьогорічний радіодиктант — це перш за все українська акція єднання, де б ми не були. Завдяки можливостям Українського радіо до радіодиктанту кожен може долучитися, незалежно від того, у якій точці земної кулі перебуває у цей непростий для нас усіх час. Сьогодні це особливо важливо, адже ми бачимо, що війна в Україні йде не лише за збереження наших територій, війна йде за збереження нашої ідентичності. Це флешмоб поваги до нашої культури, це можливість долучитися до спільної дії, яка об'єднує всіх нас”, - зазначив Хоркін.
Радіодиктант звучатиме по всій території країни на хвилях Українського радіо та Радіо Культура. Флешмоб знову вийде за межі радіоформату: він наживо транслюватиметься на телеканалах і діджитал-платформах Суспільного мовлення.
Написання радіодиктанту-2022 адаптовано до умов воєнного часу. Також у різних країнах світу будуть облаштовані студії для написання диктанту для вимушених переселенців та українців, які живуть за кордоном.
Координатором проєкту “Радіодиктант національної єдності” стала виконавчий продюсер Українського радіо Юлія Шелудько.
Як повідомлялося, радіодиктант національної єдності започаткований у 2000 році командою Українського радіо. Відтоді він щорічно проводиться у День української писемності та мови, який щорічно відзначається 9 листопада. Традиційно найактивнішими учасниками флешмобу є школярі, студенти та викладачі, але щороку диктант розширює межі. У ньому беруть участь люди різного віку і найрізноманітніших професій, долучаючись до радіодиктанту на знак поваги до української мови.