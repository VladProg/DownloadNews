Окупанти пошкодили чи зруйнували в Україні 927 закладів охорони здоров’я, вже повністю відновлено 52, 200 медзакладів відновлені частково.

Про це в ефірі телемарафону сказав заступник міністра охорони здоров’я Богдан Боруховський, передає Укрінформ.
"Загальна кількість (пошкоджених або зруйнованих медзакладів - ред.) - 927, з них 52 повністю відновлено, 200 об’єктів частково відновлено. Частково це означає, що медзаклади вже працюють, оскільки в них відновлені всі життєво необхідні функнції", - сказав Боруховський.
Він додав, що повністю зруйновано 127 медичних закладів.
Заступник міністра зазначив, що найбільше медична інфраструктура постраждала у п'яти областях: Київській, Чернігівській, Донецькій, Миколаївській та Харківській. Були і прямі влучання внаслідок артилерійських обстрілів, водночас були пошкодження вікон, дверей у медзакладах через вибухові хвилі чи уламки. Є випадки пошкодження каркасів будівель медкзакладів унаслідок вибухів на їх території.
Наразі, за його словами, триває підготовка медзакладів до осінньо-зимового періоду.
"Мають бути відновлені вікна, двері, покрівля, система теплопостачання, енергоживлення. Ми забезпечуємо лікарні генераторами автономного енергопостачання. Таким чином відбувається процес відновлення і підготовки лікарень", - сказав Боруховський.
Кошти на відновлення надходять як із державного та місцевого бюджетів, так і від благодійних організацій, додав заступник міністра.
Водночас деякі медзаклади є фінансово спроможними, тому частину пошкоджень відновлюють за рахунок власних ресурсів.
Як повідомляв Укрінформ, МОЗ у співпраці з Міністерством розвитку громад та територій України завершує підготовку нормативної бази для відбудови медичної інфраструктури України.