У регіонах, де тривають бойові дії, рецептурні ліки можна буде купити без рецепта, окрім наркотичних препаратів.

Про це повідомляється на сайті Міністерства охорони здоров'я, передає Укрінформ
"У регіонах, де ведуться бойові дії, рецептурні препарати за потреби можна буде придбати без е-рецепта і навіть рецепта взагалі, окрім наркотичних (рецептурних) препаратів. Військові адміністрації, підрозділи ЗСУ, а також волонтерські й благодійні організації можуть закуповувати рецептурні ліки для потреб воєнного часу оптово безпосередньо у дистриб’юторів, і для цього рецепт не потрібен", - йдеться у повідомленні.
В МОЗ зазначають, що така практика триватиме до перемоги України у війні з росією.
Як пояснили у міністерстві, е-рецепт на рецептурний препарат може виписати будь-який лікар, який відповідає за лікування пацієнта - як державного, комунального, так і приватного закладу чи лікар-ФОП.
У разі тривалого лікування хронічних захворювань, за потреби продовжити лікування чи профілактику, повторний електронний рецепт на потрібні ліки можна буде отримати, звернувшись до лікаря дистанційно. А, приміром, за паліативного хворого ліки за е-рецептом може отримати будь-хто з родичів за наявності відповідного документа.
В МОЗ також наголошують, що перелік рецептурних препаратів не розширюється, просто вводиться додатковий інструмент на вже існуючі рецептурні препарати - електронний рецепт.
Це дасть змогу контролювати відпуск рецептурних ліків у аптеках і мінімізувати негативні прояви самолікування серед українців, відстежувати дотримання режиму прийому ліків та убезпечити пацієнта.
Однак з огляду на повномасштабну війну в країні одночасно з е-рецептом діятиме і паперовий. Перехідний період триватиме з урахуванням поточної ситуації в Україні.
Як повідомлялося, у серпні 2022 року МОЗ запровадило електронний рецепт для антибактеріальних препаратів, з 1 листопада 2022 року – на наркотичні (психотропні) препарати. Рецептурними є близько 60% зареєстрованих в Україні лікарських засобів: антибіотики; протисудомні засоби; гормональні препарати (у тому числі й протизаплідні); препарати для лікування артеріального тиску, серцевих хвороб; деякі антигельмінтні препарати; деякі антигістамінні засоби; кроворозріджуючі препарати; антидепресанти, нейролептики та релаксанти; стероїдні лікарські засоби; деякі ліки проти болю, кашлю, заспокійливі.
Станом на тепер, за даними МОЗ, виписано 691 936 електронних рецептів на антибактеріальні засоби і 20 118 – на засоби наркотичні (психотропні).