Видавництво “Ранок” надало учням 1-5 класів, які навчаються за програмою Нової української школи, безкоштовний доступ до електронних підручників у межах проєкту “Навчання без меж”.

Як передає Укрінформ, про це повідомляє Міністерство освіти та науки України.
“Два мільйони українських учнів 1-5 класів, які навчаються за програмою НУШ в умовах війни, отримають доступ до сучасних електронних підручників. Ці навчальні книги видавництво “Ранок” розміщує безкоштовно на освітньому ресурсі”, - ідеться в повідомленні.
Освітній проєкт “Навчання без меж” спрямований допомогти вчителям та школярам в умовах війни. Проєкт вирішує проблеми забезпечення підручниками та організації дистанційного навчання учнів 1-5 класів.
Так, у вересні починає працювати освітній ресурс d-learning.com.ua, де видавництво “Ранок” розміщує 60 електронних підручників, створених на основі тих, що отримали гриф МОН.
У міністерстві пояснили, що електронний підручник - це сучасний інтерактивний засіб, що дає можливість навчатися з будь-якого куточку світу. Він не потребує постійного інтернету, адаптований до будь-якого ґаджета. Діти зможуть опановувати теоретичний матеріал, виконувати цікаві завдання, самостійно перевіряти правильність виконання, переглядати навчальні фільми й анімації, грати в ігри, мандрувати світом 3D-зображення, розв’язувати кросворди, складати пазли.
Електронні підручники стануть помічниками для вчителів. Працювати з ними буде зручно і цікаво, адже вони містять понад 7 тисяч інтерактивних завдань, десятки відеороликів і навчальних мультфільмів, 680 розроблених уроків, сотні яскравих вебсторінок.
Проєкт здійснюється за спільної ініціативи видавництва “Ранок”, хорватського видавництва навчальної та дитячої літератури Profil Klett (надання освітньої платформи), міжнародної сервісної організації Rotary International, британської телерадіомовної корпорації ВВС (надання навчального відеоконтенту), українського дитячого телеканалу ПЛЮСПЛЮС (надання навчальних мультфільмів), а також за підтримки Міністерства освіти і науки України та Інституту модернізації змісту освіти.
Як повідомляв Укрінформ, 1 вересня в Україні розпочався навчальний рік. Навчання відбувається в онлайн- та офлайн-форматах залежно від рішень обласних військових адміністрацій з урахуванням безпекової ситуації.