Видатки на виконання рішення уряду щодо підвищення окладів працівникам державних органів, які працюють на територіях, де тривають активні чи можливі бойові дії, здійснюватимуться у межах існуючих фондів держбюджету, дофінансування поки що не планується.

Про це сказав міністр Кабінету Міністрів Олег Немчінов в ефірі телемарафону «Єдині новини», передає кореспондент Укрінформу.
«Категорії чітко визначені, керівник державної служби в органі буде визначати безпосереднє місце роботи працівника, збільшення буде торкатися достатньо чутливої категорії тих людей, які працюють передусім у військових адміністраціях і передусім на деокупованих територіях, коефіцієнт визначений або 1,5, або 2. Ці видатки будуть здійснюватися наразі в межах існуючих фондів державного бюджету, тобто не передбачається поки що дофінансування, тому що на першому місці видатки оборони, але все одно люди, які працюють на деокупованих територіях у прифронтових зонах, вони повинні отримати хоча б таку невеличку сатисфакцію від держави у вигляді таких невеличких доплат», - зазначив він.
Немчінов розповів, що в суспільстві побутує стереотип про високі заробітні плати державних службовців, однак це не відповідає дійсності.
«Так, є деяка категорія, яка має достатньо високі по наших середніх мірках заробітні плати, але переважна більшість державних службовців, особливо державні службовці категорії Б, В, у місцевих адміністраціях, територіальних підрозділах органів виконавчої влади, вони мають незначну оплату праці і подекуди через низькі посадові оклади ми повинні докомпенсовувати мінімальний рівень оплати праці шляхом так званих премій, тому що це не премія, а фактично перемінна частина постійної зарплати», - пояснив міністр.
Він нагадав, що урядове рішення стосується державних службовців та інших працівників державних установ, а категорія територій визначатиметься згідно з постановою Кабміну № 1364 від 6 грудня 2022 року «Деякі питання формування переліку територій, на яких ведуться (велися) бойові дії або тимчасово окупованих російською федерацією».
Як повідомлялося, Кабінет Міністрів ухвалив постанову про підвищення окладів працівникам державних органів, які працюють на територіях, де тривають активні чи можливі бойові дії. Передбачається збільшення посадового окладу у два чи в півтора раза працівникам, які працюють в умовах ризику для життя і здоров’я.
Для працівників державних органів на територіях активних бойових дій посадові оклади визначаються з урахуванням коефіцієнта 2, а на територіях можливих бойових дій – з урахуванням коефіцієнта 1,5.