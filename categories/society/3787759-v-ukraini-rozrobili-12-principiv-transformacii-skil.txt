В Україні планують трансформувати старі радянські заклади середньої освіти за новими принципами.

Про це у Телеграмі повідомляє пресслужба Міністерства цифрової трансформації України, передає Укрінформ.
«Руйнуємо тоталітарні стандарти побудови шкіл — старі, сірі, гнітючі приміщення, що знищували індивідуальність, залишаться в минулому. Визначили 12 принципів трансформації навчальних закладів», - йдеться в повідомленні.
Першими архітектурну трансформацію пройдуть п’ять шкіл у Київській та Харківській областях, Кривому Розі та Запоріжжі.
За інформацією Мінцифри, нові принципи – це не просто декоративний ремонт, а повне переосмислення шкільного простору. Тому заклади будуть перетворені на сучасні простори, побудовані з урахуванням принципів безпеки, безбар’єрності, різноманіття, багатофункціональності тощо.
Зокрема, в укриттях можна буде не лише пересидіти тривогу, а й комфортно продовжити навчання. У школі можна буде проводити час і після уроків, і не лише її учням: багатофункціональний простір всередині будівлі слугуватиме місцем для зборів громади, культурних заходів, може використовуватися під галерею кінотеатр, ба навіть як місце для танців.
На території школи будуть створені затишні куточки як для тихого, так і для активного відпочинку, облаштовані місця для літніх людей і їх занять на свіжому повітрі, а також місця для споглядання.
Перші 5 шкіл, які пройдуть трансформацію, відкриють уже восени 2024 року. Далі планується масштабувати проєкт, щоб кожна дитина здобувала знання в школах, які мотивують, а не пригнічують.
Як повідомлялося, Міністерство цифрової трансформації спільно із Міністерством освіти та науки працюють над стратегією цифрової трансформації системи освіти.