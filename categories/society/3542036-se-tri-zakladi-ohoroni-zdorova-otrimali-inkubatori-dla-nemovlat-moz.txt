Три заклади охорони здоров'я за сприяння дружини Президента Олени Зеленської отримали інкубатори для новонароджених.

Як передає Укрінформ, про це Міністерство охорони здоров'я України повідомляє у Фейсбуці.
“У Дніпропетровську та Миколаївську обласні дитячі клінічні лікарні, а також Запорізький обласний перинатальний центр за сприяння першої леді України Олени Зеленської надійшли інкубатори для новонароджених”, - ідеться в повідомленні.

У МОЗ пояснили, що останні пів року лікарі фіксують часто складний перебіг пологів, здебільшого через викликані війною стреси. Також лікарі фіксують народження більшої кількості недоношених малюків і дітей з патологіями.

Головний лікар Миколаївської обласної дитячої клінічної лікарні Олександр Пліткін повідомив, що у них стабільно перебувають 6-10 немовлят у важкому стані, з низькою вагою - від 700 г. За його словами, інкубатор призначений саме для безпечного транспортування немовляти всередині медзакладу. Наприклад, малюку треба зробити рентген, обстеження чи операції.

Зеленська у Телеграмі повідомила, що для лікарень прифронтових областей закуплено та передано 10 інкубаторів для новонароджених. Нещодавно пристрої отримали Запорізький обласний перинатальний центр, Дніпропетровська та Миколаївська обласні дитячі клінічні лікарні. Ще раніше — Харкіська та Сумські області.
“За даними ВООЗ, недоношеними в Україні народжувалися 9% діток. Але після повномасштабного російського вторгнення таких стало майже вдвічі більше – результат щоденного, щохвилинного стресу, у якому змушені жити мами”, - зазначила Зеленська.
Як повідомляв Укрінформ, 8 липня Міністерство юстиції поінформувало, що від початку війни в Україні народилося 102 тисячі 575 немовлят.
Фото: Фейсбук МОЗ