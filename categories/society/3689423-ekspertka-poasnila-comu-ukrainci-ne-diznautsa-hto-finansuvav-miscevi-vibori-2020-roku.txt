Через закритість інформації щодо фінансової звітності партій українське суспільство не зможе дізнатися, хто фінансував заборонені партії на місцевих виборах 2020 року.

Про це заявила головний редактор "Руху ЧЕСНО" Ірина Федорів під час круглого столу в Укрінформі.
Вона зазначила, що у зв'язку з тим, що юридичні особи заборонені, а фінансова звітність не відновлена, то заборонені партії не подадуть звітність у Національне агентство з питань запобігання корупції.
«Через те, що ми допустили закритість у питанні фінансової звітності партій, країна більше ніколи не дізнається, хто фінансував проросійські партії на виборах 2020 року. Звітність була зупинена через пандемію. Тож ми не дізнаємось, хто давав гроші на те, щоб запустити державних зрадників і колаборантів у систему. Оскільки юрособи заборонені, а фінансова звітність не відновлена, то заборонені партії не подадуть звітність у НАЗК», - сказала Федорів.
На думку експерта, через це ті, хто фінансував вибори і проросійські партії у 2020 році, можуть знову стати частиною політичної системи, а суспільство не знатиме про це.
Водночас Федорів наголосила на важливості того, щоб парламентські партії, які отримують державне фінансування, звітували щодо нього.
Як повідомлялося, у березні-квітні 2020 року, прагнучи допомогти бізнесу пережити карантин, парламент прийняв низку змін до законодавства, які на короткий період – один-два місяці – звільняли від сплати частини податків, і відтермінував подання частини звітності. Крім того, вони дозволили всім партіям не подавати фінзвітності аж до завершення карантину.
Ситуація ускладнилася після запровадження воєнного стану та у зв'язку з іншими змінами до законодавства, які дозволяють не подавати звітності та впроваджують "мораторій" на перевірку звітів, які подаються партіями з власної ініціативи.