Комісію з приймання-передачі держмайна Києво-Печерської лаври не допустили до огляду будівлі лікарні з церквою Святого Агапіта. Про це кореспондентові Укрінформу повідомили у Міністерстві культури та інформаційної політики.

Представники МКІП поінформували, що під час повторної спроби членів Комісії оглянути технічний стан лікарні із церквою Святого Агапіта (корпусу № 111) будівля виявилася зачиненою, а ключі, передані представниками монастиря, не підійшли до замка будівлі. Водночас за спроби членів комісії підійти до церкви, близько 20 невідомих осіб у чернечих рясах блокували прохід до корпусу.

Як повідомляв Укрінформ, Комісія Міністерства культури та інформаційної політики України з приймання-передачі державного майна знову не змогла потрапити до Києво-Печерської лаври.
Національний заповідник "Києво-Печерська лавра" оголосив про розрив договору про оренду з УПЦ (МП) з 29 березня.

Предстоятель Православної церкви України митрополит Епіфаній визначив архімандрита Авраамія (Лотиша) виконувачем обов’язків намісника Свято-Успенської Києво-Печерської лаври у складі ПЦУ.
Водночас намісник Києво-Печерської лаври митрополит Павло (УПЦ (МП) заявив, що ченці цієї церкви не збираються виселятися з Лаври.
30 березня прибічники Української православної церкви (московського патріархату) перешкоджали діяльності комісії Міністерства культури та інформаційної політики, яка мала проводити інвентаризацію майна Києво-Печерської лаври.