Прокуратура перевіряє факти можливого незаконного збагачення, ухилення від військової служби та перевищення службових повноважень колишнім одеським воєнкомом.

Про це у Телеграмі поінформувала пресслужба Офісу генпрокурора, передає Укрінформ.
«Спеціалізована прокуратура у сфері оборони Південного регіону здійснює процесуальне керівництво у кримінальному провадженні за фактами можливого незаконного збагачення, ухилення від військової служби та перевищення службових повноважень колишнім керівником Одеського обласного територіального центру комплектування та соціальної підтримки (ст. 368-5, ч. 4 ст. 409, ч. 5 ст. 426-1 ККУ)», - зазначається у повідомленні.
Зокрема, у ході слідства перевіряється опублікована у ЗМІ інформація щодо майна членів родини посадовця за кордоном.
«За цими даними, в період дії воєнного стану вони придбали автомобілі преміум класу та нерухоме майно у Королівстві Іспанія на загальну суму понад 196 млн грн, хоча офіційний спільний дохід родини не покриває цих витрат», - поінформували у ОГП.
Тож для підтвердження цієї інформації здійснюється комплекс слідчих та процесуальних дій, а також направлено до компетентних органів Іспанії, Молдови, Румунії, Туреччини запити про міжнародну правову допомогу.
Також у рамках кримінального провадження перевіряються окремі факти можливого ухилення керівником Одеського обласного територіального центру комплектування та соціальної підтримки від проходження військової служби – його перебування за кордоном начебто на лікуванні.
«Правоохоронці досліджують питання наявності законних підстав виїзду військової службової особи, яка відповідає за мобілізацію в регіоні, за межі країни під час дії воєнного стану», - заявили у прокуратурі.
За даними ОГП, наразі у кримінальному провадженні було допитано понад 30 свідків, проведено 11 обшуків, 17 оглядів та тимчасових доступів, направлено понад 100 запитів до органів держвлади, підприємств, установ та організацій, проведено 3 податкових перевірки господарської діяльності членів родини посадовця.
Зазначається, що колишнього одеського воєнкома наразі звільнено із займаної посади.
Досудове розслідування у справі було доручено ГСУ ДБР. Його стан перебуває на контролі Офісу генпрокурора.
Як повідомлялося, Президент Володимир Зеленський доручив звільнити начальника Одеського обласного територіального центру комплектування Євгена Борисова та перевірити усіх інших військкомів в Україні.
28 червня керівниця пресцентру ОК «Південь» Наталія Гуменюк заявила, що одеського воєнкома Борисова звільнили.
За даними ЗМІ, родина начальника одеського військкомату під час повномасштабної війни придбала на іспанському узбережжі нерухомості та автівок на мільйони доларів. Про це свідчать витяги з іспанського реєстру, хоча сам Борисов заявляє, що не в курсі, чи є у його сім'ї майно в Іспанії.
Прем'єр-міністр Денис Шмигаль заявив, що буде утворено державну комісію на чолі із першим заступником міністра оборони, з правоохоронним блоком, із представником НАЗК, яка перевірить діяльність та майновий стан усіх військкомів та їхніх заступників.