Державна служба України з надзвичайних ситуацій отримала 14 спеціалізованих машин для піротехнічних підрозділів від Програми розвитку ООН та уряду Японії.

Як передає Укрінформ, про це повідомляє пресслужба ДСНС.
“Програма розвитку ООН у партнерстві з урядом Японії передала 14 спеціалізованих автомобілів класу Toyota Hilux Double Cabin, засоби бронезахисту та рації для потреб піротехнічних підрозділів ДСНС”, - йдеться у повідомленні.

Техніка надана в рамках реалізації проєкту ПРООН “Екстрене знешкодження вибухонебезпечних предметів та розчищення завалів” та фінансується урядом Японії.
"Звільнена територія України щільно замінована. Ворог мінував все на своєму шляху. Тому для піротехніків попереду багато роботи”, - заявив голова ДСНС Сергій Крук.

За його словами, бронезахист, техніка й обладнання швидко виходять з ладу і завжди потребують оновлення.
Голова ДСНС подякував за підтримку Програмі розвитку ООН в Україні та уряду Японії за неодноразову підтримку.
“Нещодавно ми отримали 14 спеціалізованих автомобілів, які будуть направлені до піротехніків, котрі щодня виїжджають знешкоджувати боєприпаси та очищувати українську землю від ворожих мін та боєприпасів", – зазначив Крук.

Також раніше в рамках проєкту піротехнічним підрозділам ДСНС було передано 8 аналогічних авто та спеціальне захисне обладнання для робіт з розмінування територій.
Як повідомляв Укрінформ, Нова пошта і благодійний фонд “Науково-технічний розвиток України” передали ДСНС 10 підводних дронів BlueROV2 та 23 автомобільні радіостанції.
Фото: ДСНС