Уповноважений ВР із прав людини Дмитро Лубінець вважає, що громадян не можна карати лише за наявність у них російського паспорту – покарання необхідно застосовувати за конкретні дії.

Про це в інтерв'ю каналу «ISLND TV» заявив уповноважений ВР із прав людини Дмитро Лубінець, відповідаючи на запитання щодо осіб, які добровільно взяли російські паспорти, передає кореспондент Укрінформу.
«Цілком припускаю, що така кількість точно є. Але ми як держава точно не можемо за це карати (наявність російського паспорту – ред.). Моя позиція - ми маємо карати громадян за конкретні дії. Не за факт отримання російського паспорту, а за дії. Наприклад, за участь у органах управління на тимчасово окупованій території України, складання списків дітей на вивіз, складання списків проукраїнського населення тощо», - підкреслив Лубінець.
Лубінець зазначив, що наразі не має даних щодо того, скількох громадян РФ примусово паспортизувала. На його думку, що якщо не всі, то практично всі ті особи, які зараз перебувають на тимчасово окупованій території України, вони мають російські паспорти.
Уповноважений із прав людини розповів, що є інформація щодо випадків, коли навіть тих українців, які перебували при смерті, без російського паспорта не забирали у лікарні.
Відповідаючи на питання щодо вчителів, які перепрошивають за російськими наративами українських дітей, Лубінець висловив переконання, що будь-яке перевиховання, втручання у дитячу психіку, у тому числі і цих вчителів, має бути правильно кваліфіковане, трактоване і засуджене.
«Ми маємо запропонувати алгоритм. Наприклад, ми повернули території, дали якийсь час - громадянин України прийшов, звернувся до відповідних органів, сказав: «от російський паспорт, я його отримав під примусом, я відмовився, я громадянин України». Через якийсь час, коли цей термін вичерпався - це вже будуть визначатися народні депутати – один рік, можливо, півроку, один місяць – але якщо після цього терміну (у людини – ред.) знаходять російський паспорт, то напевно, тоді треба застосовувати відповідальність», - вважає омбудсмен.
Як повідомлялося, радник Маріупольського міського голови Петро Андрющенко заявив, що на захоплених росіянами територіях тепер разом із паспортом РФ чоловіки призивного віку отримують військовий квиток.