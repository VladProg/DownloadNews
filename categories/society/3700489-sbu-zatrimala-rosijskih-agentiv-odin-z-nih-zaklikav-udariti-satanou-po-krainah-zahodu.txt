Служба безпеки України нейтралізувала міжрегіональну мережу проросійських агентів, які поширювали в месенджерах і заборонених соціальних мережах дезінформацію та кремлівські наративи про війну.

Як передає Укрінформ, про це повідомила СБУ.
Встановлено, що до складу мережі входили шестеро ворожих поплічників. Більшу частину деструктивного контенту вони брали з російських інтернет-ресурсів.

Зокрема, у Києві правоохоронці викрили 37-річного місцевого жителя, який у російській соцмережі "Вконтакте" закликав до масових убивств українців і застосування міжконтинентальних балістичних ракет "Сатана" проти західних держав-партнерів України.
Також зловмисник намагався дискредитувати українських військових, зокрема захисників Азовсталі.

Фігуранту оголошена підозра за низкою статтей Кримінального кодексу України: ч. 2 ст. 442 (геноцид), ч. 1 ст. 258-2 (публічні заклики до вчинення терористичного акту) та чч. 2, 3 ст. 109 (дії, спрямовані на насильницьку зміну чи повалення конституційного ладу або на захоплення державної влади).
Також підозрюваному інкримінується вчинення злочинів, передбачених чч. 1, 2 ст. 110 (посягання на територіальну цілісність і недоторканність України), ст. 436 (пропаганда війни) та чч. 2, 3 ст. 436-2 (виправдовування, визнання правомірною, заперечення збройної агресії рф проти України, глорифікація її учасників) ККУ.

В Одеські області правоохоронці блокували інформаційно-підривну діяльність місцевої жительки, яка адмініструвала декілька прокремлівських каналів у Телеграмі, де розміщувала публікації із закликами до обстрілів українських міст і поширювала фейки про кількість загиблих оборонців України.
У Миколаївській області СБУ викрила дружину настоятеля одного із храмів Української православної церкви московського патріархату. У листуваннях із жителями громади жінка схвалювала воєнні злочини загарбників і репостила антиукраїнські матеріали російських медіа. Фігурантці оголошена підозра.

У Харкові кіберфахівці задокументували злочинну діяльність місцевої жительки, яка в "Одноклассниках" закликала до співпраці із бойовиками та загарбницькою псевдоадміністрацією у захоплених районах на сході України.
Ще двоє ворожих агентів викриті в Черкаській області. Зловмисники популяризували учасників загарбницьких угруповань рф і "героїзували" їхні злочини.
За згаданими фактами тривають слідчі дії в межах кримінальних проваджень за двома статтями Кримінального кодексу України: 436-2 (виправдовування, визнання правомірною, заперечення збройної агресії рф проти України, глорифікація її учасників) та ст. 111-1 (колабораційна діяльність).
Як повідомляв Укрінформ, днями СБУ затримала російську агентку, яка намагалася влаштуватися до органу місцевого самоврядування в Черкаській області.