Господарський суд Києва ухвалив рішення про відмову в задоволенні позову Української Православної Церкви МП до Національного заповідника "Києво-Печерська лавра" щодо доступу до майна Лаври та проведення там богослужінь.

Про це поінформував міністр культури та інформаційної політики Олександр Ткаченко в Телеграмі, передає Укрінформ.
Міністр повідомив, що в Господарському суді міста Києва відбулось слухання по суті у справі 910/423/23 за позовом УПЦ до Національного заповідника "Києво-Печерська лавра" про усунення перешкод УПЦ у користуванні майном - у доступі до майна та здійсненні богослужінь.
За словами Ткаченка, представники Чоловічого Монастиря УПЦ не прибули на засідання, а також подали клопотання про перенесення, які були відхилені судом, як необґрунтовані.
Водночас суд, дослідивши матеріали справи, ухвалив рішення про відмову в задоволенні позовних вимог УПЦ.
"Маємо першу, і вірю, що не останню, перемогу в суді у справі повернення майна Києво-Печерської лаври державі", - написав міністр.
Як повідомляв Укрінформ, 5 червня комісія Міністерства культури та інформаційної політики з прийому-передачі державного майна завершила роботу та підписала із Національним заповідником “Києво-Печерська лавра” акт, яким підтвердила передачу державного майна у користування заповідника. У МКІП зауважили, що УПЦ МП досі не передала ключі від замків та дверей до всіх 79 об’єктів державного майна заповіднику.