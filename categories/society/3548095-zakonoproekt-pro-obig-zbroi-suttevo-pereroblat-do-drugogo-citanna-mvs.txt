Проєкт Закону «Про обіг цивільної вогнепальної зброї», підготовлений до другого читання, відрізнятиметься від того, що був раніше проголосований у першому читанні.

Як передає Укрінформ, про це поінформував заступник міністра внутрішніх справ Богдан Драп’ятий, інформує пресслужба МВС у Фейсбуці.
Уточнюється, що наразі народні депутати України у співпраці з МВС та іншими зацікавленими сторонами готують до другого читання цей законопроєкт. За словами Драп’ятого, Україна – поки що єдина країна в Європі, яка досі на законодавчому рівні не врегулювала спеціальним актом питання обігу цивільної вогнепальної зброї.
«Народні депутати України, вносячи правки до другого читання, ураховують пропозиції МВС, які базуються на кращій міжнародній практиці. Проєкт закону суттєво відрізнятиметься від проголосованого в першому читанні. Кінцеве рішення — за народними депутатами України», – зазначив заступник міністра.
У МВС також нагадали, що відомство раніше через опитування у «Дії» запитувало думку громадян щодо обігу зброї в Україні. Участь у цьому опитуванні взяло більше 1,7 млн людей. Відповідно до цього опитування, 59% - за те, що пістолети можуть мати всі громадяни, які дотримуються вимог закону, та можуть вільно носити їх із собою в громадських місцях.
У свою чергу, 22% — за те, що пістолети категорично не мають бути в обігу серед цивільного населення взагалі; 19% — за те, що пістолети можуть мати всі громадяни, які дотримуються вимог закону, але використовувати їх зможуть тільки в тирах чи на стрільбищах, і за те, що носити зброю із собою при цьому заборонено.
Як повідомлялося, 23 лютого 2022 року Верховна Рада підтримала у першому читанні законопроєкт про обіг вогнепальної зброї серед цивільних громадян України.
Серед іншого, законопроєктом визначається поняття права власності на цивільну вогнепальну зброю, умови та порядок отримання громадянами України та юридичними особами документів про право власності на цивільну вогнепальну зброю, здійснюється класифікація цивільної вогнепальної зброї, передбачається розроблення порядку видачі медичної довідки (висновку) про відсутність медичних протипоказань та інше.
У свою чергу 10 липня міністр внутрішніх справ Денис Монастирський заявив, що Закон про обіг зброї має врегулювати питання короткоствольної вогнепальної зброї.