Радник міністра внутрішніх справ України Вадим Денисенко вважає, що перед ухваленням нового законодавства про зброю в нашій державі необхідно провести експертні дискусії з деяких питань.

Про це він сказав в ефірі українських телеканалів, передає Укрінформ.
Денисенко нагадав, що раніше у застосунку "Дія" відбулося відповідне опитування.
За його словами, наразі підтримка українцями легалізації зброї знаходиться на рівні приблизно 60%. "М'яч на боці українського парламенту. Але я теж хотів би сказати, що тут не варто поспішати. Потрібно провести достатньо серйозні експертні дискусії", - зазначив Денисенко.
На його думку, тут багато загроз, зокрема щодо того, як будуть видаватися довідки про психічне здоров'я, довідки від наркологів, потребує обговорення питання носіння чи неносіння зброї. "Є багато питань, на які потрібно дати справді експертні відповіді, подивитися на міжнародний досвід, щоб максимально убезпечити себе в майбутньому. Але я думаю, що парламент це може зробити достатньо швидко", - сказав він, додавши, що в арсеналі українців, щоб захистити себе, є тільки мисливська зброя.
24 лютого росія розпочала повномасштабне вторгнення в Україну. Війська рф обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, балістичних ракет, авіабомб.