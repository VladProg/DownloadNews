З нами назавжди залишиться неперевершений автентичний і справді магічний голос народної артистки України Ніни Матвієнко.

Як передає Укрінформ, про це Президент Володимир Зеленський написав у Телеграмі.
«Сьогодні від нас пішла справді народна артистка України. В усіх сенсах цього слова. Ніна Митрофанівна Матвієнко. Овації її унікальному співу лунали в залах по всій Україні, у США, Канаді, Франції, Польщі, Південній Кореї, Мексиці, у країнах Латинської Америки та багатьох інших місцях планети», - зазначив глава держави.

Фото: Володимир Зеленський, Телеграм
Він зауважив, що з нами назавжди залишаться її неперевершений автентичний і справді магічний голос, її народні ліричні та обрядові пісні.
«Колядки, щедрівки, веснянки, купальські, жниварські й обжинкові, весільні пісні та колискові у її виконанні. Її «Чарівна скрипка», «Дикі гуси», «Квітка-душа»... Все це житиме вічно в нашій культурі, нашій музиці, нашій пам'яті. Мої щирі співчуття рідним і близьким. Світла пам'ять!», - написав Зеленський.
Як повідомлялося, у неділю, 8 жовтня, померла відома українська співачка та акторка Ніна Матвієнко.