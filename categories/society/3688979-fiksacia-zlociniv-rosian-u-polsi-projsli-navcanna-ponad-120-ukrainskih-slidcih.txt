У Польщі на базах академії поліції пройшли навчання понад українських 120 слідчих, які документують та розслідують воєнні злочини російських військовослужбовців.

Як передає Укрінформ, про це заявив тимчасовий виконувач обов’язків голови Національної поліції України Іван Вигівський, повідомляє Національна поліція.
“Керівники поліції України та Республіки Польща обговорили напрямки співпраці. Протидія злочинності, лікування та реабілітація поранених поліцейських, оздоровлення дітей загиблих правоохоронців, матеріально-технічна допомога і навчання українських поліцейських – про це йшлося під час зустрічі представників поліцейських відомств двох держав, яка відбулася в режимі відеоконференції”, - ідеться в повідомленні.

Насамперед Вигівський подякував польським колегам за системну підтримку українських поліцейських.

“Допомога, яку ви нам надаєте, дуже важлива і ми її надзвичайно цінуємо. При цьому я зараз говорю не лише про боротьбу зі злочинністю, а й навчання на базах академії поліції понад 120 слідчих, які безпосередньо документують та розслідують воєнні злочини російських військовослужбовців”, - зауважив Вигівський.

Головний комендант Національної поліції Республіки Польща Ярослав Шимчик наголосив, що польська поліція і надалі готова всіляко сприяти українським колегам у протидії транснаціональній злочинності, зокрема щодо торгівлі людьми, незаконного обігу зброї та наркотиків.
Як повідомляв Укрінформ, станом на кінець березня працівники поліції з початку повномасштабної війни з росією відкрили 68 781 кримінальне провадження щодо злочинів росіян і їхніх пособників в Україні.
Фото: npu.gov.ua