Перенесення останків видатних українців з-за кордону та перепоховання їх на Батьківщині є завданням Президента та запитом суспільства.

Про це сказав міністр культури та інформаційної політики Олександр Ткаченко, відповідаючи на запитання кореспондента Укрінформу під час вшанування жертв політичних репресій у заповіднику "Биківнянські могили".
"Ми, безперечно, будемо працювати над перенесенням могил наших героїв (в Україну - ред.). Але це процес не одного дня, останки Ярослава Мудрого ми шукаємо досі. Оскільки Президент поставив таке завдання та у суспільства є такий запит, я думаю, ми це зробимо", - сказав міністр.
Він також зауважив, що згідно із законодавством, створенню Національного меморіального кладовища та перенесенню поховань видатних українців передуватимуть археологічні дослідження на виділеній ділянці.
Як повідомляв Укрінформ, 31 травня 2022 року Верховна Рада ухвалила Закон України "Про внесення змін до деяких законів України щодо Національного військового меморіального кладовища", яким на законодавчому рівні закріплено поняття Національного військового меморіального кладовища та особливості його правового статусу.
20 квітня 2023 року Київська міська рада виділила земельну діяльну під створення Національного військового меморіального кладовища в Биківні в Деснянському районі Києва, між Броварським проспектом і вулицею Бобринецькою.
Перші поховання планують здійснити наприкінці осені 2023 року.
Перший заступник голови Держкомтелерадіо Богдан Червак звернувся до Президента щодо ініціювання перенесення могили полковника Євгена Коновальця з Нідерландів до України.