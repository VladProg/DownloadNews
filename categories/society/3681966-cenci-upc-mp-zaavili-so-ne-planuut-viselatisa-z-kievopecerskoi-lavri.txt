Ченці Української православної церкви Московського патріархату не збираються виселятися з Києво-Печерської лаври.

Як передає Укрінформ, про це йдеться у відеозверненні намісника Києво-Печерської лаври митрополита Павла (УПЦ МП).
"Ми не намірені виселятися, і не будемо, тому що зараз є закони, які на стороні людини", - сказав у відеозверненні митрополит Павло.

Водночас він зазначив, що УПЦ МП не проти "всіх законних дій", зокрема, інспекцій.
Як повідомляв Укрінформ, раніше міністр культури та інформаційної політики України Олександр Ткаченко заявив, що ченці зможуть після завершення державних перевірок залишитись у Києво-Печерській лаврі за певних умов.
"Ніхто не говорить про те, що життя ченців у лаврі припиниться після завершення ревізії. Але це привід для того, щоб ченці змогли визначитися з тим, яким чином вони можуть залишатися у лаврі", - сказав він.
Ткаченко зазначив, що ченці знають про те, які варіанти продовження життя у лаврі у них є. А також наголосив, що ніхто не вдаватиметься до насильницьких дій, якщо вони відмовляться виконати умови та не захочуть покинути територію лаври, але влада діятиме у межах закону.
За словами очільника МКІП, лавра залишиться місцем проведення богослужінь та релігійних обрядів.
У Києво-Печерській лаврі заявили про розрив договору про оренду з УПЦ МП з 29 березня поточного року.