Міністерство охорони здоров’я надало рекомендації громадянам на випадок радіаційної аварії.

Як передає Укрінформ, про це повідомляє пресслужба МОЗ.
“Зважаючи на те, що країна-терорист не дотримується жодних законів та правил ведення війни, кожен українець повинен знати базові правила поведінки у випадку надзвичайної ситуації будь-якого характеру”, - ідеться у повідомленні.
Зокрема, йдеться про алгоритм дій у разі радіаційної аварії.
У міністерстві зауважили, що ядерно-стратегічні об’єкти будуються таким чином, щоб витримувати значні фізичні пошкодження. Крім того, на рівні кожного регіону постійно здійснюється моніторинг радіаційного фону на предмет дотримання всіх показників у нормі. Виконують цю роботу обласні Центри контролю та профілактики МОЗ.
“Станом на 6 серпня жодних відхилень від природного фону не зафіксовано. Але поза тим не завадить знати, що робити у разі, якщо у вашій місцевості трапилась радіаційна аварія”, - зазначили у МОЗ.
Якщо це сталося, то основне – потрібно залишатись в приміщенні або терміново у нього зайти, якщо ви на вулиці. Це найбезпечніша дія, яку обов’язково варто виконати.
Перебувати необхідно в укритті. Це може бути підвал або середина будівлі. Радіоактивний матеріал осідає на зовнішній стороні будівель, тому найкраще триматися якомога далі від стін і даху будівлі. Варто також тримати поруч домашніх тварин, не дозволяти їм гуляти на вулиці. Якщо можливо, залишатися в кімнаті без вікон і зовнішніх дверей, зачинити вікна та двері, ущільнити отвори підручними засобами (скотч, змочена водою тканина тощо) та вимкнути системи вентиляції (кондиціонери або обігрівачі) у вашому будинку. Залишатись в укритті потрібно, допоки офіційна влада не надала інших вказівок.
Крім того, треба слідкувати за офіційними джерелами інформації - повідомленнями від рятувальників (ДСНС), поліції, місцевої влади.
“Увімкніть телебачення, радіо, слідкуйте за офіційними каналами місцевої влади. До прикладу, підпишіться на такі канали в Telegram або Facebook. Якщо місцева влада та надзвичайники дають вказівки – виконуйте їх обов’язково”, - радять у МОЗ.
Також потрібно знезаразити себе. Для цього зняти верхній шар одягу. Так ви позбудетеся до 90% радіоактивного матеріалу. Робити це треба обережно, аби не розтрусити радіоактивний пил. Одяг помістити у пластиковий пакет або герметичний контейнер та тримати його далі від людей і домашніх тварин.
Фахівці радять помитися, якщо є така можливість. Прийміть душ з милом, голову помийте шампунем. При цьому, не радять використовувати кондиціонери для волосся, оскільки вони можуть закріпити радіоактивний матеріал на волоссі. Не тріть і не подряпайте шкіру, аби радіоактивний матеріал не потрапив у відкриті рани. Якщо можливості прийняти душ немає, вимийте з милом під проточною водою руки, обличчя та відкриті частини тіла. Якщо доступу до води немає, скористайтеся вологими серветками, вологою тканиною. Зверніть особливу увагу на руки й обличчя, протріть повіки, вії, вуха.
“Одягніть чистий одяг. Допоможіть вашим рідним і близьким зробити всі вище перераховані пункти. За можливості робіть це в рукавичках і масці чи респіраторі”, - додали у МОЗ.
Фахівці нагадали алгоритм дій щодо безпеки води та харчових продуктів.
Допоки рятувальники чи влада не повідомили про безпеку водопровідної води, доти лише вода в пляшках залишатиметься не забрудненою. Пакування захищає рідину всередині від радіоактивних речовин.
Кип’ятіння водопровідної води не позбавляє від радіоактивних речовин. Тож майте запас води у пляшках чи інших герметичних контейнерах. Напої у холодильнику теж безпечні для вживання. Вода в інших ємностях у вашому домі, таких як унітаз або водонагрівач, не буде містити радіоактивних речовин. Водопровідну або колодязну воду можна використовувати для миття себе, а також пакувань з їжею і водою.
Навіть якщо водопровідна вода забруднена, ви все одно можете використовувати її для знезараження. Будь-який радіоактивний матеріал, який потрапляє в поверхневі або підземні води, буде розбавлятися водою до дуже низького рівня і буде безпечним для миття шкіри, волосся та одягу.
За аналогією із водою, харчові продукти є безпечними, якщо зберігались у герметичних контейнерах (консерви, банки, пляшки, коробки тощо). Також безпечною є їжа з холодильника та морозильної камери.
Перед відкриттям протріть харчові контейнери вологою тканиною або чистим рушником. Теж саме зробіть із кухонним приладдям перед використанням. Використану тканину чи рушник покладіть у поліетиленовий пакет або герметичний контейнер і залиште у недоступному місці, подалі від людей і тварин.
Також у МОЗ нагадують, що йодид калію, коли його приймати вчасно й у визначеному дозуванні, блокує поглинання радіоактивного йоду щитоподібною залозою. Це знижує ризик розвитку раку щитоподібної залози та інших її захворювань.
Йодид калію – це сіль, схожа на кухонну. У аптеках він найчастіше продається у формі таблеток.
У МОЗ зауважують, що йодид калію не захищає людей від радіації, а захищає тільки щитоподібну залозу від впливу радіоактивного йоду.
“Тобто захистити себе можливо лише за умови дотримання трьох основних правил – перебувати в укритті, слідкувати за офіційною інформацію та виконувати вказівки органів влади”, - наголошують у міністерстві.
У МОЗ застерігають, що йодид калію слід приймати лише, якщо ви отримали таку вказівку від органів влади чи ДСНС. Приймати йодид калій для “профілактики” без потреби неприпустимо.
Також важливо, що йодна профілактика здійснюється одноразово. Тобто вживання йоду зараз не має жодного сенсу.
Як повідомляв Укрінформ, російські загарбники 5 серпня двічі здійснили обстріл у бік Запорізької атомної електростанції. О 14.30 зафіксовано три вибухи біля промислового майданчика ЗАЕС. Ворог влучив у високовольтну лінію зв’язку 330 кВ ВРП автотрансформатора ЗАЕС – Запорізька ТЕС.
Ввечері загарбники вдруге обстріляли Запорізьку АЕС, зафіксовано три влучання у майданчик станції.
Обстріл був здійснений по магістралі, що транспортує водень на ЗАЕС, виникла пожежа.
Міністерство закордонних справ України закликало світову спільноту негайно вжити заходів для примусу росії звільнити ЗАЕС та передати електростанцію під контроль України.
Фото: Unsplash