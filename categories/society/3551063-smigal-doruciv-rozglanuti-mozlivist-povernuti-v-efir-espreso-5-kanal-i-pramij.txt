Прем'єр-міністр Денис Шмигаль доручив Державній службі спеціального зв'язку та захисту інформації спільно із МКІП додатково опрацювати питання, порушене у петиції щодо повернення у цифровий ефір телеканалів "Еспресо", "5 канал" і "Прямий".

Про це йдеться у його відповіді на петицію, опублікованій на Урядовому порталі, передає Укрінформ.
У відповіді зазначається, що Рада національної безпеки та оборони 18 березня ухвалила рішення “Щодо реалізації єдиної інформаційної політики в умовах воєнного стану”, яким встановлено, що в умовах воєнного стану реалізація єдиної інформаційної політики є пріоритетним питанням нацбезпеки, забезпечення якої реалізується шляхом об’єднання всіх загальнонаціональних телеканалів, програмне наповнення яких складається переважно з інформаційних та/або інформаційно-аналітичних передач, на єдиній інформаційній платформі стратегічної комунікації — цілодобовому інформаційному марафоні “Єдині новини”.
Це рішення РНБО введено в дію Указом Президента від 19 березня. На їх виконання Концерн радіомовлення, радіозв’язку та телебачення - державний оператор телерадіомовлення, радіорелейного та супутникового зв’язку - забезпечує на всіх наявних частотах трансляцію телевізійного марафону відповідно до графіка.
"Ураховуючи суспільний інтерес до питань, порушених у петиції, Державній службі спеціального зв’язку та захисту інформації спільно з Міністерством культури та інформаційної політики доручено додатково опрацювати їх та про результати Вас поінформувати", - йдеться у відповіді глави уряду.
Як повідомлялося, петиція на сайті Кабінету Міністрів про повернення до цифрового ефіру українських телеканалів "Еспресо", "5 канал" та "Прямий" набрала необхідні для розгляду 25 тис. голосів. Її автор просив уряд ужити заходів щодо повернення телеканалів у цифровий ефір.