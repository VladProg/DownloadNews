У Міністерстві соціальної політики України проводиться робота над законопроєктом щодо підтримки працевлаштування людей з інвалідністю.

Про це сказала міністр соціальної політики України Оксана Жолнович під час круглого столу у Медіацентрі Україна – Укрінформ.
«Ми маємо забезпечити гідні умови інклюзивного, безбар'єрного, повного доступу до робочого місця людині з інвалідністю. Ми активно працюємо над законопроєктом з підтримки працевлаштування – хочемо запровадити абсолютно нові формати такої підтримки, які якраз полягають у тому, щоб подружити роботодавця і працівника», - зазначила Жолнович.
За її словами, наразі українське законодавство не передбачає жодної підтримки чи заохочення на державному рівні роботодавців, які мають бажання працевлаштувати саме осіб з інвалідністю.
«Я хочу, щоб це було не так. Я хочу, щоб будь-яка організація, яка працевлаштує людину з інвалідністю, постійно, транзитно, більшою чи меншою мірою, але мала змогу отримувати державну підтримку. І щоб держава заохочувала діяльність щодо створення соціальних підприємств, які мають отримувати належне визнання, належне вшанування і належне розповсюдження», - підкреслила міністр.


Тому, за її словами, проводиться робота із напрацювання комплексу заходів, які допоможуть людині з інвалідністю повернутися до праці швидше, отримувати не соціальну допомогу, а гідну заробітну плату, відповідно до всіх її професійних навичок.
Як повідомлялося, в Україні лише 16% людей з інвалідністю офіційно працевлаштовано, тоді як у Європі цей показник перевищує 55%.