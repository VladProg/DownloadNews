Низькі заробітні плати військовослужбовцям, які проходять лікування після поранень та не можуть виконувати бойових завдань, – це запитання до окремих військових частин.

Про це секретар Комітету Верховної Ради з питань національної безпеки, оборони та розвідки Роман Костенко (парламентська фракція "Голос") сказав у коментарі Укрінформу.
За його словами, поранені військовослужбовці, які проходять лікування, продовжують отримувати свої надбавки. "У них зарплата не зменшується, особливо в тих, хто отримав важке поранення, вони отримують повну заробітну плату. Можливо, у тих, хто отримав легке поранення і довго не повертається на фронт, зменшується заробітна плата, тому вони починають отримувати тільки свою зарплату, без надбавок", – зазначив Костенко.
У цьому контексті народний депутат додав, що спілкувався з пораненими, які підтвердили, що під час лікування продовжують отримувати всі виплати.
Коментуючи ймовірну проблему із виплатами військовим під час лікування, він зауважив: "Я думаю, що це питання до окремих військових частин".
Як повідомлялося, останнім часом у мережі з’явилося багато повідомлень, в яких військовослужбовці, які перебувають на лікуванні та не можуть виконувати бойові завдання (тобто мають статус «обмежено придатний» або «тимчасово непридатний»), скаржаться на низькі заробітні плати, зокрема ідеться про суми в 500−700 грн на місяць, залежно від вислуги років та військового звання.
Військові, які сьогодні перебувають на лікуванні, у своєму колективному зверненні закликали Генеральний штаб ЗСУ розв'язати це питання у законодавчому полі або розглянути можливість внесення законодавчих та нормативних змін, що дали б змогу військовослужбовцям, які отримали під час військової служби поранення, травми, контузії та визнані за рішенням ВЛК обмежено придатними або тимчасово непридатними, добровільно звільнитися з військової служби за станом здоров’я.
Крім того, військові закликають Генштаб ЗСУ продовжити термін виплати грошового забезпечення військовослужбовцям, які знаходяться у розпорядженні командира військової частини, за останніми займаними посадами до моменту звільнення з військової служби, в тому числі за періоди, що минули.
Раніше Голова Верховної Ради Руслан Стефанчук у коментарі Укрінформу заявив, що під час лікування після отриманих у межах виконання бойового розпорядження поранень військовослужбовці продовжують отримувати всі надбавки, передбачені відповідними нормативно-правовими актами