Перерахунок пенсійних виплат з 1 жовтня збільшить навантаження на Пенсійний фонд приблизно на 2,6 мільярда гривень до кінця року. Їх фінансування передбачене в проєкті бюджету ПФУ.

Про це в ефірі телемарафону наголосила перший заступник міністра соціальної політики Дарина Марчак, передає Укрінформ із посиланням на Мінсоцполітики.

«Підвищення пенсій з 1 жовтня, звісно, буде відчутним для Пенсійного фонду. Мова йде про додаткові 2,6 млрд, на які зростуть видатки ПФУ в останні три місяці цього року. Але на сьогодні цей обсяг видатків передбачено в проєкті бюджету ПФУ, якій подано до Кабінету Міністрів України, і для цих виплат фінансування є», - зазначила перший заступник міністра.
Також вона нагадала, що наступного року планується чергова індексація пенсійних виплат, передбачена законом “Про загальнообов’язкове державне пенсійне страхування”.
«Законом передбачена індексація пенсій з 1 березня, яка зачепить майже всі категорії пенсіонерів. Сьогодні ми прораховуємо різні варіанти того, який обсяг і темпи індексації ми, як країна, можемо собі дозволити. Але наш базовий план - це провести індексацію в передбачені законом строки», - підкреслила Марчак.
Як повідомлялося, українців у жовтні чекає плановий перерахунок пенсій. Із 1 жовтня, зокрема, будуть здійснені перерахунки пенсійних виплат у зв’язку із збільшенням розміру мінімальної заробітної плати. Крім того, з 1 жовтня отримувачам пенсії, яким виповнилося 70 років, буде встановлена щомісячна компенсаційна виплата в розмірі до 300 грн. Також із 1 жовтня 2022 року зростуть мінімальні розміри військових пенсій по інвалідності.