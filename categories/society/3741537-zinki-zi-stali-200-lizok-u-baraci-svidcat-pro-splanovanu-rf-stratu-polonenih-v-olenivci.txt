Нові деталі щодо теракту в Оленівці, розкриті українськими фахівцями, стимулюватимуть поновлення розслідування цієї справи з боку ООН.

На цьому наголосила голова ГО “Жінки зі Сталі”, дружина звільненого з полону бійця полку “Азов” Наталка Зарицька в Медіацентрі Україна - Укрінформ під час брифінгу представниць ГО до річниці теракту в Оленівці.

"Вас не бентежить той факт, що в бараку-200 було поставлено саме 200 ліжок? Це була спланована акція зі страти. Я, коли переглядала відео з російських пабліків, для мене було загадкою, чому одні тіла розкидані з відірваними кінцівками, а тіла інших зовсім вигоріли. Мій чоловік, коли повернувся з полону, пояснив, що там був цех з металообробки, просотаний мастилом. І такі деталі проливають світло і дають прямий натяк, що потрібно потужне міжнародне розслідування", - сказала вона.

Дружина пораненого захисника "Азовсталі", який постраждав у Оленівці внаслідок теракту, Марія Алєксєєвич підкреслила, що для початку на державному рівні необхідно встановити певні факти, що відбувалося під час теракту, опитати свідків, повернувши з полону військових, які можуть розповісти багато нових деталей. Надалі всі ці факти потрібно передавати в Міжнародний кримінальний суд.

Під час заходу певні деталі трагедії оприлюднив звільнений з полону захисник "Азовсталі", який перебував у бараці Оленівки під час теракту, Микита Шастун. Він засвідчив, що у день теракту чув вибухи, що почалися о 23:20. За його словами, удар по цеху, який був бараком для військовополонених, відбувся близько 20:40. Воїн відбувся контузією, одривними скалками в ногах та опіками.
"Медики з Маріупольського госпіталю до нас прийшли аж за годину після вибуху. Поранених хлопців просто штабелями скидали один на одного у "камази". Вантажити їх закінчили о восьмій ранку. Було зрозуміло, що багато з них живими до лікарні не довезуть", - сказав Шастун.

Мати воїна Неля Шастун зазначила, що наразі триває боротьба за здоров'я сина. Водночас вона підкреслила, що світ має усвідомити, що Росія - терорист, який зухвало нехтує всіма міжнародними договорами та конвенціями.
Адвокат-міжнародник Олександр Заруцький зауважив, що засудження і реакція міжнародної громадськості не може собою замінити юридичні процеси, які провадяться в Україні. За його словами, навіть Міжнародний кримінальний суд - це класична судова процедура, у якій є обвинувачений, свідки, докази та свідчення.

"Коли все це знаходиться в розпорядженні України та вона це здійснює, очікувати, що це здійснюватиме МКС, підстав немає. На моє переконання, це має вирішуватися на рівні України. Світова спільнота може допомогти Україні зібрати докази, до яких у неї немає поки доступу. Маю на увазі неформальну інформацію, яку мають спецслужби, що може бути використана для пошуку ключових свідків", - пояснив адвокат.
Як повідомляв Укрінформ, група литовських депутатів підписала колективне звернення до ООН із закликом відновити розслідування трагедії в Оленівці.
За даними Офісу генерального прокурора, вибух рік тому на тимчасово окупованій території у виправній колонії в смт Оленівка, де перебували українські військовополонені, був спричинений застосуванням реактивного термобаричного гранатомета. Начальнику та інспектору колонії в Оленівці заочно повідомили про підозру.
Рівно рік тому, у ніч проти 29 липня 2022 року, на території колонії №120 в Оленівці росіяни вчинили теракт, направлений на жорстоке вбивство беззбройних та знесилених героїчних оборонців Азовсталі, яких на той момент вони утримували в полоні понад два місяці. В результаті цього варварського злочину, за непідтвердженими даними, загинули щонайменше 53 та були поранені понад 130 українських захисників.