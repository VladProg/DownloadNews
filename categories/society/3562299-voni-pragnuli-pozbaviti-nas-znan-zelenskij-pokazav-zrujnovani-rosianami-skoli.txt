російська федерація знищила або зруйнувала десятки університетів, сотні шкіл і дитячих садочків по всій Україні з метою позбавити українців знань, історії і культури, але не досягла цього.

На цьому наголосив Президент Володимир Зеленський у Телеграмі, передає Укрінформ.
«Десятки університетів, сотні шкіл і дитячих садочків по всій Україні пошкодили та зруйнували окупанти. Вони прагнули залишити нас без нашого минулого, історії, культури, знань. Але в них нічого не вийшло. Ми й далі живемо. Розвиваємо й розвиваємося, пізнаємо нове, навчаємось і міцніємо. А найголовніше – будуємо наше українське майбутнє. Вільне та незалежне», - зазначив глава держави.
Президент також опублікував підбірку фото зруйнованих російськими військами українських навчальних закладів.

Як повідомлялося, 1 вересня в Україні розпочався новий навчальний рік. Навчання в освітніх закладах відбувається в онлайн- та офлайн-форматах відповідно до рішень ОВА з урахуванням безпекової ситуації.