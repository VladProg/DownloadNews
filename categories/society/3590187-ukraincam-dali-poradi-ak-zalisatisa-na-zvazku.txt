У Державній службі спеціального зв’язку та захисту інформації радять громадянам, якщо мережа їхнього мобільного оператора не працює, скористатися національним роумінгом.

Як передає Укрінформ, про це Держспецзв’язку повідомляє у Фейсбуці.
Зокрема фахівці радять вимкнути автовибір мережі: на Android: Налаштування - Мобільна мережа - Оператор - знайдіть та оберіть доступну мережу Vodafone UA, UA-Kyivstar, lifecell, 3Mob; на iOS: Параметри - Стільникові дані - Вибір мережі - знайдіть та оберіть доступну мережу Vodafone UA, UA-Kyivstar, lifecell, 3Mob.
Якщо зареєструватися не вдалося фахівці порадили спробувати ще раз або вибрати іншу мережу, перезавантажити телефон та повторити; періодично намагатися повернутися (підключитися) до мережі свого оператора вручну або увімкнувши автовибір мережі; обмежити споживання мобільного трафіку, оскільки це створює надмірне навантаження на мережі мобільних операторів.
Також радять вимкнути режим автоматичного завантаження медіафайлів у месенджерах. Налаштування месенджера - Дані та сховище або Медіафайли - Вимкнути опцію “Фонове завантаження”, у розділі “Через мобільну мережу” вимкнути “Автозавантаження медіа”.
У випадку, якщо не можете додзвонитися — радять написати СМС. Скоротити час телефонних розмов до мінімуму — можливо, в цей час іншому абонентові вкрай необхідно викликати швидку чи рятувальників.
У випадку, якщо не працює зв’язок у національному роумінгу, переконайтесь, що вимкнений “Режим польоту” та зʼясуйте, чи є зв'язок в інших людей поруч.
Якщо в інших користувачів зв'язок працює: то треба перезавантажити телефон; вимкнути телефон, вийняти і поставити SIM-карту назад; спробувати перевірити роботу SIM-карти в іншому пристрої.
Якщо зв'язок не працює лише у вас, потрібно замінити SIM-картку. Зв'язатися з оператором (зателефонувати в контакт-центр або написати у соцмережі) та дізнатися адресу і графік роботи найближчого магазину. Переконатися, що дістатись туди безпечно.
Якщо в інших користувачів також не працює мережа жодного оператора, отже, проблема в ушкодженні інфраструктури внаслідок бойових дій. Повідомляти про це оператору не потрібно, зауважили фахівці.
“Робота мережі моніториться у режимі реального часу. Мобільні оператори відновлюють зв'язок у максимально стислі терміни скрізь, де це можливо”, - додали у Держспецзв’язку.
Як повідомляв Укрінформ, у понеділок 10 жовтня з ранку росія здійснює масовані ракетні удари по Україні.