В Україні 28 червня відзначається День Конституції.

Це єдине державне свято, закріплене в самій Конституції, і другий рік поспіль Україна святкує його в умовах воєнного стану, запровадженого через повномасштабне вторгнення РФ, передає Укрінформ.
Верховна Рада України ухвалила і ввела в дію Конституцію 28 червня 1996 року о 9 годині 18 хвилин, після майже доби безперервної роботи.
Ухвалення Конституції закріпило правові основи незалежної України, її суверенітет і територіальну цілісність, стало важливим кроком у забезпеченні прав людини та громадянина, сприяло подальшому підвищенню міжнародного авторитету України на світовій арені.
Новітній конституційний процес розпочався одразу ж після прийняття 16 липня 1990 року Верховною Радою УРСР Декларації про державний суверенітет України. Вже у жовтні була створена Конституційна комісія. У період 1991-1996 рр. комісіями, окремо створеними Верховною Радою та Президентом, було розроблено кілька проєктів Конституції. Вони тривалий час обговорювалися, доповнювалися, доопрацьовувалися.
Найгостріші суперечності викликали питання розподілу влади і власності, державна символіка, статус російської мови і статус Республіки Крим. Ліві сили схилялися в бік применшення ролі президентської влади, приватновласницьких відносин, за надання однакового статусу українській та російській мовам і збереження автономного статусу Криму. Праві, в яких об’єдналися представники «партії влади», підприємницькі кола та депутати національної культурно-мовної орієнтації, виступали за сильну президентську вертикаль, гарантування всієї повноти приватновласницьких прав, панування української мови та ліквідацію автономії Криму. Тим часом в країні діяла Конституція УРСР 1978 року з деякими змінами.
У ніч з 27 на 28 червня 1996 року Верховна Рада ухвалила Конституцію України. Документ отримав підтримку двох третин депутатського корпусу (315 парламентаріїв). У ньому визначалася сильна президентська влада, гарантувалися права приватної власності, затверджувалися нова державна символіка, статус української мови як єдиної державної, Крим визнавався автономною республікою в складі України.
Від початку ухвалення Основний Закон України змінювався кілька разів. При цьому в Конституції України 1996 року передбачена досить жорстка процедура внесення до неї змін та доповнень. Для схвалення відповідних змін до різних її розділів вимагається від 2/3 до 3/4 голосів від конституційного складу Верховної Ради. Якщо ж зміни скасовують чи обмежують права й свободи людини і громадянина або спрямовані на ліквідацію незалежності чи загрожують територіальній цілісності держави, то Конституція України взагалі не може бути змінена.
***
Як заявив Президент Володимир Зеленський, записані у Конституції слова стали для українців життєвими і нагальними, а закарбовані в ній права та свободи більше ніколи не сприйматимуться як щось дане зверху.
"Нашій Конституції сьогодні виповнюється 27 років. Записані у ній в 1996 році слова перестали бути історією – вони стали для українців по-справжньому життєвими і нагальними: слова про право на життя і свободу, честь і гідність, про ціну нашої землі", - зазначив глава держави у Фейсбуці.



Відео: Офіційний канал Президента України
Він зауважив, що нікому в Україні вже не треба пояснювати значення слова "суверенна".
"Жоден українець більше ніколи не сприйматиме закарбовані в ній права та свободи як щось дане нам зверху. Вони сьогодні виборюються у важкій боротьбі самопожертвою та життями. Наша Україна. Суверенна. Незалежна. Демократична. Правова. Була, є і буде", - наголосив Президент.
З нагоди 27-ї річниці прийняття Конституції України від Президента Володимира Зеленського встановили корзину квітів до пам'ятника автору першої української Конституції гетьману Пилипу Орлику, повідомляється на сайті Президента.

Фото: ОП
Пам'ятник розташований на перетині вулиць Липської та Пилипа Орлика в Києві.
Укладений 1710 року документ, що увійшов в історію як Конституція Пилипа Орлика, вважається першою європейською конституцією в сучасному її розумінні.
У Конституції Пилипа Орлика було передбачено створення першої в Європі моделі вільної, незалежної держави, заснованої на природному праві народу на свободу і самовизначення.
У документі визначено поняття вільного народу, основи демократії та правосуддя, а також антикорупційні та соціальні засади.
***
Як зазначив Голова Верховної Ради Руслан Стефанчук, Конституція закладає насамперед ціннісний фундамент Українського народу.
"Суверенна! Незалежна! Демократична, соціальна й правова держава! Саме такою є Україна, і саме про це говорить стаття перша нашої Конституції", - написав він у Фейсбуці.

Стефанчук наголосив, що Основний Закон закладає не лише юридичний, а насамперед ціннісний фундамент Українського народу. "Це справжній суспільний договір, у якому відображено, що ми, як народ, вважаємо правильним, а що неприйнятним. Як ми хочемо жити й що категорично не сприймаємо. Як ми бачимо своє майбутнє та як готові його захищати", - зазначив очільник ВР.
Стефанчук додав, що від початку повномасштабної війни ми багато пройшли, попереду ще важкий шлях. Але він обовʼязково закінчиться відновленням суверенітету у межах конституційних кордонів 1991 року.
***
Український народ після повномасштабного вторгнення Росії по-новому осягнув значення цінностей, закладених у Конституції, заявив Прем’єр-міністр Денис Шмигаль.
“Через повномасштабне вторгнення Росії український народ по-новому осягнув значення цінностей, закладених у нашій Конституції. Ворог зажадав відняти в нас те, що ми виборювали століттями. Свободу, честь, гідність, життя — усі найвищі соціальні цінності, які чужі та незрозумілі агресору”, - заявив Шмигаль у Телеграмі.
За його словами, українці продемонстрували світові зразкову єдність та злагодженість у захисті прав і свобод.
“Адже ми йдемо шляхом, який визначив народ України. Шляхом, що відображений в Конституції. Ніхто і ніщо не здатне змінити волю цілого народу. Цінуємо, захищаємо, виборюємо”, - наголосив Прем'єр-міністр.
***
Міністр культури та інформаційної політики Олександр Ткаченко також привітав українців із Днем Конституції.
Допис він розмістив у Телеграмі, передає Укрінформ.
"Ми сьогодні захищаємо на полі бою те, що записано в нашому головному Законі... Для нас, українців, Конституція – це про істинні цінності та гідність", - написав очільник МКІП.

Відео: Телеграм-канал Олександра Ткаченка
Він також зацитував статтю 1 Основного Закону: "Україна є суверенна і незалежна, демократична, соціальна, правова держава".
***
За словами міністра оборони Олексія Резнікова, українці довели, що гідні мати власну, суверенну і незалежну державу, а норми Конституції щодо захисту Батьківщини і шанування державних символів України кожен сьогодні пропускає через себе.
«Захист суверенітету і територіальної цілісності України, забезпечення її економічної та інформаційної безпеки є найважливішими функціями держави, справою всього українського народу. Захист Батьківщини, незалежності та територіальної цілісності України, шанування її державних символів є обов'язком громадян України. Громадяни відбувають військову службу відповідно до закону. Сьогодні ці норми Конституції України кожен пропускає через себе. Українці довели, що гідні мати власну, суверенну і незалежну державу. Яка неодмінно посяде належне місце у світі», - наголосив Резніков у Фейсбуці.

За його словами, наш обов’язок перед сучасними поколіннями – побудувати вільну, демократичну, правову, заможну країну.
«Щоб українці були щасливі на своїй землі, яку сьогодні боронять. Ми виконуємо свій обов’язок перед попередніми і прийдешніми поколіннями», - підсумував міністр.
***
Україна єдина, міцна, відважна і готова чинити супротив непроханим гостям, наголошує головнокомандувач Збройних сил України Валерій Залужний.
"Суверенна, незалежна, демократична, соціальна, правова. А ще – єдина, міцна, відважна і готова чинити супротив непроханим гостям. Сьогодні Україна боронить від ворога ключові постулати своєї Конституції", - заявив Залужний у Телеграмі.
За його словами, "щохвилини Збройні сили протистоять російським окупантам, захищають суверенітет, територіальну цілісність та недоторканість нашої Батьківщини".
Як підкреслив головнокомандувач, весь український народ демонструє непохитну вірність та міць у важкій боротьбі за свої конституційні права та свободи. "Правда на нашому боці", - наголосив Залужний.
***
Київський міський голова Віталій Кличко у День Конституції заявив, що Україна переможе і буде вільною, а також успішною демократичною державою.
“День Конституції - важливе свято для державності країни. І сьогодні українці розуміють це, як ніколи. Бо сьогодні ми боремось за право на існування, за право жити у незалежній та демократичній державі”, - зауважив Кличко у Телеграмі.
За його словами, “Росія, вдершись в Україну, так і не усвідомила, наскільки волелюбні українці і як вони готові і можуть битися за свою свободу і свої права”.
Як нагадав мер Києва, перша українська Конституція була видана ще в 1710 році. Саме в той рік, коли Росія починала чергову війну.
“Верховенство закону, прав та свобод кожного громадянина — те, що зневажають російські вбивці. Але ідея, побудована на насиллі, агресії та ненависті, завжди терпить поразку”, - зазначив Кличко.