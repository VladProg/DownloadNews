Голова Центру прав людини ZMINA Тетяна Печончик була нагороджена у Стокгольмі премією імені Анни Дальбек - шведської правозахисниці, яка захищала потерпілих від воєнних злочинів і геноциду та передчасно померла у 2015 році.

Як передає Укрінформ, про це повідомляє Центр прав людини ZMINA.
«Щоб вшанувати її пам’ять та продовжити некомерційну діяльність у сфері прав людини, було створено Меморіальний фонд Анни Дальбек, який щороку присуджує нагороду особі, яка присвячує себе правам людини», - ідеться в повідомленні.

Печончик у 2012 році заснувала Центр права людини ZMINA. З моменту вторгнення Росії в Крим у 2014 році ZMINA документувала зловживання та акти жорстокості з боку російських загарбників разом із руйнуваннями, спричиненими повномасштабною війною, зокрема тортури, насильницькі зникнення і депортації.
«Її раннє розуміння важливості документування злочинів проти людей і людства, які Росія вчинила і продовжує вчиняти в Україні, стане великою підмогою для Міжнародного кримінального суду. Завдання з розкриття злочинів потребує багатьох індивідуальних зусиль, які є фізичними та моральними. Усі ці зусилля ми закладаємо у вибір Тетяни Печончик стипендіаткою 2023 року», - заявили у Меморіальному фонді Анни Дальбек.
На церемонії вручання премії Печончик зауважила, що ця нагорода є визнанням не лише її роботи, а й зусиль багатьох правозахисників в Україні, які фіксують воєнні злочини під час російської агресії, проводять розслідування та захищають постраждалих.
«Безкарність Росії та її керівництва є головною причиною того, що в Україні почалася повномасштабна війна. Ми зробимо все можливе і неможливе, щоб покарати воєнних злочинців, щоб війна не повторилася і російські війська не вдерлися в домівки інших родин на європейському континенті», - заявила голова Центру прав людини ZMINA.
Як повідомляв Укрінформ, Міжнародний кримінальний суд відкрив свій офіс у Києві.
МКС з березня 2022 року проводить незалежне розслідування російських воєнних злочинів, скоєних в Україні.
Фото: ZMINA