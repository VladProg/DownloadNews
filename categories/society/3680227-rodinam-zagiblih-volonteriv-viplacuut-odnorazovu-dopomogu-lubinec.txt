Уповноважений Верховної Ради України з прав людини Дмитро Лубінець заявив, що родинам загиблих волонтерів виплачується одноразова грошова допомога в розмірі 500 прожиткових мінімумів










Як передає Укрінформ, про це Лубінець повідомив у Телеграмі.
"У разі загибелі (смерті) волонтера під час надання волонтерської допомоги в районах АТО, ООС бойових дій та збройних конфліктів сімʼї загиблого (померлого), його батькам та утриманцям виплачується одноразова грошова допомога в розмірі 500 прожиткових мінімумів", - зазначив Лубінець.
Для отримання виплат слід звернутись до міжвідомчої комісії з питань розгляду матеріалів про визнання учасниками бойових дій та виплати одноразової грошової допомоги у разі загибелі (смерті) або інвалідності волонтера, яка утворена Міністерством у справах ветеранів України.
Для грошової допомоги члени сімʼї мають надати довідку судово-медичної експертизи про причини смерті або довідку про характер отриманих поранень, а також у разі необхідності свідчення керівника одного з підрозділів Збройних Сил, інших військових формувань, правоохоронних органів, органів державної влади про надання волонтером волонтерської допомоги.
Також можуть додаватись інші документи, які підтверджують факт надання волонтерської допомоги в районах АТО, ООС, бойових дій та збройного конфлікту.
"Допомога виплачується не лише членам родини волонтера, а й утриманцю, який не є його членом сімʼї. Виплата провадиться відповідно до рішення суду або нотаріально посвідченого правочину, що підтверджує факт перебування відповідної особи на утриманні загиблого (померлого)", - наголосив Лубінець.
Як повідомляв Укрінформ, у Херсонській області в селі Зміївка Бериславського району автомобілі з поліцейськими та волонтерами потрапили під ворожий обстріл, поранені троє цивільних та двоє поліцейських.