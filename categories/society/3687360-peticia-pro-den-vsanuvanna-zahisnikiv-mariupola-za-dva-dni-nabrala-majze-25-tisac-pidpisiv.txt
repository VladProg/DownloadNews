Петиція про започаткування 20 травня Дня вшанування захисників Маріуполя за два дні набрала майже 25 тисяч підписів - наразі бракує всього лише 300 голосів.

Про це у Телеграмі повідомила Маріупольська міська рада, передає Укрінформ.
«Петиція про започаткування Дня вшанування захисників Маріуполя за два дні набрала майже 25 тисяч підписів. Не вистачає 300 голосів», - йдеться у повідомленні.
Міськрада закликала громадян підтримати ініціативу, щоб вшанувати подвиг захисників Маріуполя.
Як повідомлялося, полк «Азов» 24 березня закликав громадян підтримати петицію про започаткування 20 травня Дня вшанування захисників Маріуполя. Її автором виступила Катерина Прокопенко - дружина командира полку «Азов» Героя України Дениса Прокопенка.
Українські військові понад 80 днів тримали оборону Маріуполя.
16 травня 2022 року розпочалась евакуація захисників із заблокованого загарбниками заводу "Азовсталь", яка тривала кілька днів.
21 вересня в результаті обміну вдалося повернути з російського полону понад 200 українських захисників, а також десятьох іноземців, які воювали на боці Збройних сил України.