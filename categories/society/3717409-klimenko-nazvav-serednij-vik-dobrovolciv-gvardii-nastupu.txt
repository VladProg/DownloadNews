Середній вік добровольців, які входять до складу "Гвардії наступу", – 35 років.

Про це в інтерв’ю "ВBC News Україна" заявив міністр внутрішніх справ Ігор Клименко, передає Укрінформ.
"Звичайно, до кожної молодої людини – а середній вік нашого добровольця 35 років – ми мали достукатись. Вони мали повірити, прийти добровільно, самостійно, вони мали відчути, що попадають в спільноту однодумців, в спільноту командирів, які з них зроблять стійких і ефективних бійців", – сказав він, відповідаючи на запитання про те, що кожна бригада мала свій власний бренд-бук і кампанію щодо свого позиціювання на початку оголошення набору до цих бригад.
Відповідаючи на запитання про те, що Офіс Президента начебто акцентував на необхідності піар-кампанії набору і призначив політичних кураторів бригад, Клименко заявив, що кураторів як таких у цих підрозділів немає.
"Але Кабінет міністрів розуміє, яким чином треба озброювати і екіпірувати ці бригади", – уточнив міністр.
За його словами, військові, які входять до складу цих підрозділів, мають працювати в містах (але в заходах зі стабілізації) і знищувати ворога там, як це було в Ямполі, Лимані і ще в десятках міст Харківщини, які Україна визволяла, і на півночі нашої держави з початку широкомасштабної війни.
"Ми готуємо військових, а не поліцейські війська з кийками і газом", – запевнив глава МВС.
Відповідаючи на запитання щодо слів деяких експертів і політологів про те, що МВС начебто формує "власну армію", яка буде захищати владу і розганяти протести, Клименко уточнив, що ці хлопці будуть гинути і отримувати поранення.
"Я бажаю тим людям, хто таке пише, піти в госпіталь, де лежать поліцейські, прикордонники і нацгвардійці. Без очей, без рук, без ніг. Піти і подивитися, чи ми їх так готували, щоб вони вулиці зачищали і в масових заходах брали участь?" – сказав він.
Як повідомлялося, Клименко заявив, що списки бійців "Гвардії наступу" будуть засекречені.