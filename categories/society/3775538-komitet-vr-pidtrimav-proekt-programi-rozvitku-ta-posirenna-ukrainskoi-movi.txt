Комітет з питань гуманітарної та інформаційної політики підтримав проєкт Державної цільової програми розвитку та поширення української мови й ухвалив рішення звернутися до Кабінету міністрів з пропозицією його затвердження.

Як передає Укрінформ, про це повідомила пресслужба Апарату Верховної Ради.
Ідеться про проєкт, презентований Міністерством культури та інформаційної політики України. Основні напрями в ньому окреслені як розвиток мови в країні та за кордоном.
Зокрема, проєктом передбачено, що до 2030 року частка українськомовного культурного продукту в культурно-інформаційному просторі країни збільшиться з 55% до 85%.
Планується також за цей термін досягти, щоб щонайменше 80% населення в родині та в побуті розмовляли українською мовою.
Крім того, передбачене проведення роботи з подолання наслідків лінгвоциду української мови та заходів з відновлення функціонування державної мови на визволених територіях.
Як повідомляв Укрінформ, дані восьмої хвилі дослідження "Градус суспільства під час війни" свідчать, що українською мовою у повсякденному житті спілкується 61% громадян.