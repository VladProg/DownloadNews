Міністерство захисту довкілля та природних ресурсів пропонує ввести заборону проїзду автомобілів по територіях об’єктів природно-заповідного фонду.

Про це повідомила пресслужба міністерства, передає Укрінформ.
«Пересування на джипах, ендуро-мотоциклах, квадроциклах, багі завдає значної шкоди довкіллю. Для припинення знищення довкілля у такий спосіб Міндовкілля розробило законопроєкт, який вносить зміни до Закону України «Про природно-заповідний фонд України» та Кодексу України про адміністративні правопорушення», - йдеться в повідомленні.
Проєкт документа вводить заборону проїзду автомобілів по територіях об’єктів природно-заповідного фонду.
У міністерстві підкреслюють, що заборона не стосуватиметься доріг загального користування, вулиць і доріг міст та інших населених пунктів, автомобільних доріг на приватних територіях.
Наразі документ пройшов обговорення з представниками природоохоронних громадських організацій і готується до погодження з центральними органами влади.
Як повідомлялося, на території Національного природного парку «Білобережжя Святослава» на Кінбурнській косі у Миколаївській області вогнем унаслідок обстрілів уражено понад 6 тисяч гектарів особливо цінних земель.
Фото: verkhovyna.life