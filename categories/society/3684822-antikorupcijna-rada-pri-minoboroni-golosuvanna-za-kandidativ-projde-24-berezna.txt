При Міністерстві оборони України працюватиме Громадська антикорупційна рада, голосування за кандидатів відбудеться 24 березня.

Як передає Укрінформ, про це повідомляється на сайті Міноборони.
"З метою організації діяльності Громадської антикорупційної ради при Міністерстві оборони України на платформі Національного агентства з питань запобігання корупції пройде відкрите загальнонаціональне онлайн голосування, за результатами якого з-поміж 29 кандидатів буде обрано 15 членів ради строком на один рік", - йдеться у повідомленні.
Зазначається, що громадяни України зможуть проголосувати за членів антикорупційної ради у п‘ятницю, 24 березня, з 8:00 до 20:00. Посилання на платформу НАЗК для голосування буде оприлюднено протягом доби.
За інформацією Міноборони, для участі в конкурсі до складу антикорупційної ради попередньо подали заявки 53 кандидати, вичерпний перелік необхідних документів надали 29 претендентів.
З інформацією про всіх претендентів, які братимуть участь у «виборах», можна ознайомитися за посиланням.
У Міноборони зауважили, що у процедурі відкритого онлайн-голосування за кандидатів до Громадської антикорупційної ради можуть брати участь усі громадяни України.
Оголошення про результати рейтингового інтернет-голосування із зазначенням кількості голосів, поданих за кожного кандидата, та склад антикорупційної ради буде розміщено на офіційному вебсайті Міноборони.
Віддати свій голос за обраного кандидата можуть усі охочі українці. Голосування відбуватиметься за посиланням.
У Міністерстві зауважили, що Громадська антикорупційна рада створюється для активнішої участі громадськості у забезпеченні оцінки корупційних ризиків у Міноборони та формування відповідних антикорупційних заходів.