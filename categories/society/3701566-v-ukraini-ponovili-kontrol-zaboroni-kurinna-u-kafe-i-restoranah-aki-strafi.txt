У квітні 2023 року набув чинності наказ МОЗ України, який визначає перелік підстав для здійснення позапланових заходів державного нагляду у сфері антитютюнового законодавства.

Про це під час пресконференції в Укрінформі щодо відновлення контролю за дотриманням заборони куріння у приміщеннях кафе, барів та ресторанів повідомив головний спеціаліст відділу контролю за рекламою та дотриманням антитютюнового законодавства Держпродспоживслужби Юрій Сахно.
“У квітні 2023 року набув чинності наказ Міністерства охорони здоров’я України, який визначає перелік підстав для здійснення позапланових заходів державного нагляду (контролю) у сфері законодавства про заходи щодо попередження та зменшення вживання тютюнових виробів та їх шкідливого впливу на здоров’я населення на період воєнного стану”, - сказав Сахно.
Він зазначив, що цей наказ включає у себе такі підстави, як: самостійне звернення субʼєкта господарювання; доручення Прем’єр-міністра України; звернення фізичної особи.

Представник Держпродспоживслужби нагадав, що з початку війни уряд запровадив Мораторій на перевірки у сфері антитютюнового законодавства, що нівелювало контроль за його дотриманням.
«Але відтепер у Держпродспоживслужби стане більше можливостей притягувати до відповідальності недобросовісних власників кафе, барів та ресторанів, які з тих чи інших причин не слідкують за дотриманням антитютюнового законодавства. Сподіваюся, що відвідувачі закладів поважатимуть інших і дотримуватимуться норм бездимного законодавства та не вживатимуть у заборонених місцях тютюнові вироби, кальяни, електронні сигарети та пристрої для нагрівання тютюну», – наголосив Сахно.
Він також повідомив, що у разі порушення антитютюнового законодавства відповідальність для закладів ресторанного господарства за куріння в приміщенні становить від 1 000 до 10 000 грн за кожне порушення. З 11 липня 2023 року такий штраф становитиме 3 000 грн за перше порушення впродовж року та 15 000 грн - за кожне наступне.
Виконавчий директор громадської організації «Життя» Дмитро Купира зазначив, що за результатами громадського моніторингу, який проводили волонтери всеукраїнської кампанії «Молодь вільна від куріння» у вересні-грудні 2022 року, більшість закладів дотримуються заборони куріння в приміщеннях, однак 20% закладів порушують це правило.
Зокрема, у закладах, які не дотримуються заборони, найчастіше фіксували куріння кальянів — 88%, вживання сигарет для нагрівання та пристроїв до них — 44%, електронних сигарет — 27%, куріння класичних сигарет — 9%.
Він зауважив, що скаргу на куріння у забороненому Законом місці можна подати в електронний спосіб навіть з мобільного телефону - це можна легко зробити через сервіс Центр громадського здоров’я України.
«На жаль, досі існують недобросовісні заклади, які дозволяють куріння у приміщеннях, що є прямим порушенням антитютюнового Закону. Відвідувачі й працівники закладу, переважно молодь, примусово стають пасивними курцями, що ставить під загрозу їхнє здоровʼя. Зокрема це призводить до того, що близько 13 тисяч наших співгромадян щороку передчасно помирають від захворювань, викликаних пасивним курінням. Дотримання заборони куріння у визначених місцях важливе для відновлення людського капіталу України», – підсумував Купира.

Також він звернув увагу всіх суб’єктів господарювання (розповсюджувачів та рекламодавців) на необхідність дотримання вимог оновленого законодавства про рекламу та приведення змісту реклами на рекламоносіях у відповідність до вимог законодавства.
Купира пояснив, що згідно зі змінами до статті 22 Закону України «Про рекламу», обмеження та заборони, які раніше стосувалися виключно реклами тютюнових виробів, наразі також розповсюджуються на рекламу пристроїв для споживання тютюнових виробів без їх згоряння, електронних сигарет, заправних контейнерів та на рекламу знаків для товарів і послуг, інших об’єктів права інтелектуальної власності, під якими випускаються вказані товари.
Як повідомлялося, з 11 липня 2022 року набули чинності норми антитютюнового Закону 1978-ІХ щодо захисту громадян від вторинних тютюнових та нікотинових викидів. Норма передбачає заборону куріння сигарет для нагрівання у визначених законом громадських місцях нарівні із сигаретами, кальянами та е-сигаретами, куріння яких заборонено з 2012 року.
Окрім цього, норми закону забороняють курилки у приміщеннях підприємств усіх форм власності та надають повноваження органам місцевого самоврядування встановлювати додаткові вільні від куріння місця. Відповідно до закону, власники закладів мають розміщувати інформаційне повідомлення про заборону куріння та вживання всіх тютюнових виробів, електронних сигарет, кальянів та пристроїв для нагрівання тютюну.