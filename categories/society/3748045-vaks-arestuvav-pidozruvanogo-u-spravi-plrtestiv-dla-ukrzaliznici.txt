Вищий антикорупційний суд взяв під варту одного з підозрюваних у причетності до корупційної схеми із закупівлі ПЛР-тестів для Укрзалізниці з можливістю внесення застави у розмірі 805 тис. 200 грн.

Як передає Укрінформ, про це Спеціалізована антикорупційна прокуратура повідомляє в Телеграмі.
“12.08.2023 Вищий антикорупційний суд за клопотанням прокурора САП застосував запобіжний захід у вигляді тримання під вартою з альтернативою внесення 805 тис. 200 грн застави стосовно одного з підозрюваних у справі щодо замаху на заволодіння грошовими коштами у розмірі 5 млн грн під час закупівлі ПЛР-тестів, а саме представника комерційної структури”, - ідеться в повідомленні.
У САП нагадали, що з 2022 року вказана особа перебувала у міжнародному розшуку. Влітку 2023 року завдяки співпраці з компетентними органами Словацької Республіки підозрюваного затримали, а екстрадиційний запит України задовольнили. 11 серпня вказану особу екстрадували в Україну.
Всього у кримінальному провадженні повідомлено про підозру вісьмом особам. Наразі триває ознайомлення сторони захисту з матеріалами досудового розслідування.
Як повідомляв Укрінформ, в Україну зі Словаччини екстрадували одного з підозрюваних у причетності до корупційної схеми із закупівлі ПЛР-тестів на Covid-19 для Укрзалізниці.