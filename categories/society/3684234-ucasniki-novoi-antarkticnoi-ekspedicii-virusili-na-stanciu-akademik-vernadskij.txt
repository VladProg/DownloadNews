З Києва на станцію "Академік Вернадський" 18 березня вирушили учасники нової антарктичної експедиції.

Як передає Укрінформ, про це Національний антарктичний науковий центр повідомляє у Фейсбуці.
“Учасники нової, 28-ї української антарктичної експедиції вирушили на станцію "Академік Вернадський". Їхня довга дорога до Антарктики почалася сьогодні, 18 березня 2023 року, з Києва”, - йдеться у повідомленні.
До складу 28-ї антарктичної експедиції увійшли 14 учасників. Зокрема, 9 вчених (по три на кожен напрям досліджень – біологія, метеорологія, геофізика), лікар, кухар, системний адміністратор, системний механік та дизеліст-електрик. Вони працюватимуть на станції впродовж року.






Учасники нової антарктичної експедиції вирушили на станцію «Академік Вернадський» / Фото: Алекс Заклецький, Національний антарктичний науковий центр





































Очолив команду геофізик Богдан Гаврилюк. Він їде зимувати в Антарктику вдесяте, і це абсолютний рекорд для українських антарктичних експедицій. У своїй попередній – 26-й антарктичній експедиції Гаврилюк теж був бейскомандером, а після повернення навесні 2022-го одразу став на захист України в лавах Прикордонної служби.
Вперше за останні п'ять років експедиція складається тільки з чоловіків. Цього разу в конкурсі взяли участь лише п'ять жінок (торік – 19), але вони не подолали всі етапи конкурсного відбору.
Директор Національного антарктичного наукового центру Євген Дикий зауважив, що навіть в умовах масштабної війни слід забезпечувати неперервну роботу єдиної української антарктичної станції. Адже результати діяльності українських вчених на крижаному континенті важливі для всього світу.
“Це ціла низка найдовших в Антарктиці метеоспостережень, вивчення зміни клімату, космічної погоди, магнітного поля Землі, озонової діри та ще багато чого. Там ми робимо глобальну науку ХХІ століття і не зупиняємося попри всі спроби ворога відкинути нас у ХХ", – додав Дикий.
Перед відправкою команда зробила традиційне фото біля пам'ятника громадського та політичного діяча Михайла Грушевського.
Попереду в учасників експедиції тривалий і насичений шлях. Вони їдуть у Польщу, після чого здійснять перельоти до Південної Америки, де в чилійському порту Пунта-Аренас на майбутніх зимівників уже чекає українське судно "Ноосфера". Криголам має доправити на станцію 28-му українську антарктичну експедиції та повернути на "велику землю" 27-му УАЕ, яка вже рік відпрацювала в Антарктиді.
Як повідомляв Укрінформ, у березні українські вчені зі станції "Академік Вернадський" почали досліджувати китів за допомогою дронів, дослідники зробили світлини горбатих китів та косаток.