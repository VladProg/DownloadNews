Міністр культури та інформаційної політики Олександр Ткаченко заявив про запуск Об‘єднаної платформи культури та медіа під час війни.

Як передає Укрінформ, про це міністр повідомив у Телеграмі.
За словами Ткаченка, на сайті зібрані всі проєкти та фонди, що реалізуються Міністерством культури та інформаційної політики України від початку широкомасштабного вторгнення рф.

"Разом з нашими друзями та партнерами, волонтерами та кращими спеціалістами з різних сфер ми створили та запустили більше 20 масштабних проектів для привернення уваги світу до війни в Україні та консолідації міжнародної спільноти у спротиві російській агресії. Докази військових злочинів рф, знищення культурної спадщини, унікальні фото та відео, боротьба з дезінформацією, воєнна творчість та багато інших ініціатив відтепер доступні на платформі https://united.mkip.gov.ua", - зауважив очільник МКІП.
Ткаченко запросив усіх "доєднуватись, споживати лише перевірене та якісне, підтримувати наші проєкти своєю увагою та ділитися з друзями".
Як повідомляв Укрінформ, правду про війну в Україні відтепер можна дізнаватись 74 мовами завдяки міжнародному проєкту #МояВійна.