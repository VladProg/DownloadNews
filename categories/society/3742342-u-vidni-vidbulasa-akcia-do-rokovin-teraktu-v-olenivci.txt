Українські активісти провели у Відні акцію вшанування пам’яті загиблих військовополонених внаслідок теракту в Оленівці та з метою нагадування про терористичну сутність Росії.

Як повідомляє кореспондент Укрінформу, в організованому ГО «Mrija» мітингу взяли кілька сотень людей.
«На акції ми згадували наших героїв, яких було вбито у Оленівці. Також ми вказували на те, як росіяни перекручують інформацію щодо теракту... Важливо, щоб австрійці та інші люди не забували і добре розуміли терористичну природу нинішньої Росії», - наголосив голова «Mrija» Андрій Каріоті.
За його словами, на акції також було піднято проблему російської культури, яка насправді лише виправдовує російські вбивства, катування та тероризм.






У Відні пройшла акція до роковин Оленівки Автор фото: Дарина Половець




































Після мітингу на площі Карлсплатц відбулася хода центральною частиною Відня до собору святого Стефана. Її учасники скандували гасла на підтримку України та про героїчну оборону Азовсталі, а також “Russland Terrorstaat” ( з німецької «Росія – терористична держава» - ред.).
«Під час ходи багато перехожих, австрійці та гості міста знімали відео та підтримували нас, скандуючи разом з нами. По дорозі я також пояснював, чому саме Росія є терористом», - зазначив Каріоті.
Завершився захід хвилиною мовчання та запаленням свічок у пам'ять про загиблих українських воїнів.







Як повідомляв Укрінформ, у ніч проти 29 липня 2022 року на території колонії №120 в Оленівці росіяни вчинили теракт, спрямований на жорстоке вбивство беззбройних та знесилених героїчних оборонців Азовсталі, яких на той момент вони утримували в полоні понад два місяці. В результаті цього варварського злочину, за непідтвердженими даними, загинули щонайменше 53 та були поранені понад 130 українських захисників.
За даними Офісу генерального прокурора, вибух рік тому на тимчасово окупованій території у виправній колонії в смт Оленівка, де перебували українські військовополонені, був спричинений застосуванням реактивного термобаричного гранатомета. Начальнику та інспектору колонії в Оленівці заочно повідомили про підозру.
Фото: Дарина Половець