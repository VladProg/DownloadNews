Кабінет Міністрів доповнив Положення «Про єдину державну систему цивільного захисту» новим пунктом, який визначає додаткові завдання у відбудовний період в країні.

Про це повідомляється на Урядовому порталі, передає Укрінформ.
До таких завдань віднесено:

проведення цільової мобілізації для ліквідації наслідків ведення воєнних дій та надзвичайних ситуацій;
ліквідація наслідків воєнних дій у населених пунктах та на територіях, що зазнали впливу засобів ураження;
вжиття заходів для відновлення об’єктів критичної інфраструктури сфери життєзабезпечення населення;
визначення населених пунктів та районів, що потребують проведення гуманітарного розмінування, маркування небезпечних ділянок, проведення очищення (розмінування) територій;
залучення до ліквідації наслідків ведення воєнних дій та надзвичайних ситуацій міжнародної допомоги.

Зазначається, що це дасть змогу підвищити ефективність проведення робіт з ліквідації наслідків збройної агресії рф на території України.
Як повідомлялося, Єдина державна система цивільного захисту (ЕДСЦЗ) — сукупність органів управління, сил і засобів центральних та місцевих органів виконавчої влади, місцевого самоврядування, підприємств, установ й організацій, які забезпечують державну політику в галузі цивільного захисту в мирний час і в особливий період.