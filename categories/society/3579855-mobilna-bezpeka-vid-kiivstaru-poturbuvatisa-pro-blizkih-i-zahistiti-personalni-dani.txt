Сервіс «Мобільна безпека» від компанії «Київстар» містить функцію «Сімейний трекер», що дає змогу бачити місцезнаходження смартфона чи близької людини в реальному часі та оперативно реагувати у випадку потенційної небезпеки.

Про це Укрінформу повідомили в Київстарі.
Функціонал «Сімейний трекер» нині активно застосовують понад 72 тис. користувачів. Він відкриває для абонентів цілу низку можливостей.
Насамперед, ідеться про створення різних груп користувачів («Діти», «Батьки» тощо). Наразі діють понад 151,5 тис. груп, які в середньому складаються з трьох-чотирьох осіб.
Для кожної з груп можна застосувати маркування на карті індивідуальних геозон («Діти» - школа, дім, спортивна секція; «Батьки» - ЖКГ, аптека, ринок). Або ж позначити на карті «червоні» зони («Діти» – озеро, покинуті будівлі; «Батьки» – лікарня). При цьому учасники групи отримують на телефон сповіщення про те, що користувач зайшов чи вийшов зі створеної зони.
У компанії наголосили, що «Мобільна безпека» вдосконалюється та доповнюється новими опціями. Цього року - це сповіщення про надзвичайні ситуації для користувачів Android (повітряні тривоги, артобстріли, вуличні бої, хімічні та ядерні загрози).

За два місяці від появи нового функціоналу його активно застосовують близько 32 тис. користувачів, які загалом отримали 5,7 млн сповіщень про повітряні тривоги.
Як пояснили в Київстарі, від початку «Мобільна безпека» розроблялась як інструмент захисту телефонів від втрати чи крадіжки, вона доступна як для систем Android, так і iOS. Мобільний застосунок дозволяє віддалено блокувати телефон, видаляти особисті дані, в тому числі фото, включати сирену та вмикати GPS-пошук через особистий вебкабінет або подзвонивши на лінію підтримки 24/7.
У разі втрати ґаджета «Мобільна безпека» забезпечує сервіс повернення за винагороду та доставку кур'єром власнику. За шість місяців 2022 року завдяки сервісу повернули втрачені телефони 100 осіб, 144 – отримали страхові виплати за втрачені ґаджети.
Розмір компенсації за втрачений телефон за умовами послуги «Мобільна безпека» залежить від обраного тарифу. Детально про умови – за посиланням.
Втрата мобільного телефона небезпечна тим, що до чужих рук можуть потрапити персональні дані користувача, в тому числі і сім-карта, до якої прив’язані рахунки у фінансових установах. Тому абонентам рекомендують дотримуватися обов’язкових правил кібергігієни, насамперед встановлювати надійний пароль на телефон та сім-картку.
У випадку втрати телефона користувачі «Мобільної безпеки» можуть видалити інформацію з нього дистанційно, щоб особисті дані не потрапили у чужі руки. Ті ж, хто не користується послугою, мають зателефонувати до мобільного оператора та заблокувати картку.
У компанії нагадали, що реєстрація телефонного номера на паспорт та перехід на контрактну форму обслуговування – додатковий захист від викрадення сім-карти.
Як повідомлялось, Київстар – найбільший український оператор електронних комунікацій, що станом на червень 2022 року обслуговував 24,8 млн абонентів мобільного зв’язку та понад 1,2 млн абонентів «Домашнього інтернету». Мобільний оператор 24 роки працює в Україні, визнаний найбільшим платником податків на телеком-ринку, кращим роботодавцем і соціально відповідальною компанією.
Київстар надає послуги на основі широкого спектра мобільних і фіксованих технологій, у тому числі 4G. Клієнтам компанії доступні можливості мобільного, фіксованого зв’язку й інтернету, конвергентні рішення, а також інноваційні послуги Big Data, IoT, Cloud solutions, мобільні фінансові послуги, цифрове телебачення.
Акціонер Київстару – міжнародна Група VEON, що має головний офіс у Нідерландах. Акції Групи торгуються на фондових біржах NASDAQ (Нью-Йорк) та Euronext (Амстердам).
Перше фото: prostomob.com