Заступниця міністра юстиції з питань європейської інтеграції Валерія Коломієць наголосила, що перш ніж називати людину колаборантом, треба дочекатися рішень судів, які це встановлять.

Таку думку вона висловила в інтерв’ю Укрінформу.
“Зараз спостерігаю тенденцію, що досить часто ми, маю на увазі – суспільство, з великою недовірою ставимося до людей, які жили на тимчасово окупованих росією територіях. Насправді це нормально, для цього й існують стабілізаційні заходи на деокупованих територіях, бо треба розуміти, що певна особа там робила в час окупації, яку діяльність провадила, чи співпрацювала з окупаційною владою тощо. Але це призводить і до недовіри”, - зауважила Коломієць.
За її словами, “виходить, що деякі люди можуть вважати: якщо хтось жив і працював на тимчасово окупованій території, значить він однозначно колаборант”.
“Але ж треба розуміти, що деколи люди виконували свої функції, оскільки розуміли, що хтось має це робити. Та і виїхати з цих територій було важко, тим паче — під обстрілами. До того ж, люди на ТОТ могли іноді не уникнути певного виду діяльності, зокрема, пов’язаної з функціями, які забезпечують життєдіяльність міста, області тощо. Тому перш ніж називати людину колаборантом, на мою думку, краще дочекатися рішень судів”, - вважає заступниця міністра юстиції.
Вона також повідомила, що Мін’юст відслідковував інформацію щодо імовірної колабораційної діяльності на тимчасово окупованій території своїх працівників.
“У разі, коли до нас доходила інформація про такі випадки, ми направляли звернення до правоохоронних органів, тому що в нас немає ні компетенції, ні фізичної можливості перевірити цю інформацію. І вже за результатом того, як відпрацюють наші колеги з правоохоронних органів, будемо бачити реальні цифри щодо кількості таких випадків”, - пояснила вона.
Водночас Коломієць зауважила, що випадки колабораційної діяльності серед працівників відомств Мін’юсту були ще з 2014 року.
“І якщо подивитися на ютуб-канал так званого міністерства юстиції “днр” чи то “лнр”, логічно, що в цих псевдоструктурах працюють деякі наші колишні працівники. Зрозуміло, що і зараз такі випадки є. Але треба мати на увазі, що ми про це зможемо говорити виключно після того, як конкретним особам пред’являть підозру, потім справа з обвинувальним актом дійде до суду, а останній своїм рішенням встановить винуватість конкретної особи”, - наголосила Коломієць.
Як повідомлялося, 15 березня 2022 року в Україні набув чинності закон "Про внесення змін до деяких законодавчих актів (щодо встановлення кримінальної відповідальності за колабораційну діяльність)" (№2108-ІХ).