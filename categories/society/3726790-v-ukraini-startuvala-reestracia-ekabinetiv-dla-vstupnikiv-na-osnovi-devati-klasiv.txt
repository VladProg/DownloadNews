Стартувала реєстрація електронних кабінетів для вступників на основі базової середньої освіти (9 класів).

Про це повідомляє пресслужба Міністерства освіти та науки України, передає Укрінформ.
"Сьогодні, 23 червня 2023 року, почалася реєстрація електронних кабінетів для вступників до закладів фахової передвищої освіти на основі базової середньої освіти (9 класів)", - йдеться у повідомленні.
Зазначається, що другий рік поспіль випускники дев'ятих класів можуть скористатися всіма перевагами онлайн-вступу.
Для створення електронного кабінету вступники мають надати наступну інформацію: електронну пошту (яка буде використовуватися як логін), пароль, серію та номер документа про освіту, тип та номер документа, що посвідчує особу, або РНОКПП (ІПН), контактні номери телефону та кольорове фото розміром 3×4 см.
МОН рекомендує використовувати електронну пошту, до якої вступник має доступ і яка є коректною на території України, наприклад, ukr.net або gmail.com.
Водночас рекомендується запам'ятати або записати пароль, який вказується при реєстрації, оскільки він знадобиться під час кожного входу в кабінет.
Окрім того, зазначається, що для активації кабінету вступникам потрібно перейти за посиланням, яке надійде на вказану електронну пошту, протягом 15 хвилин. Надалі можна буде заходити в кабінет з основної сторінки.
Крім того, вступникам рекомендується вказати декілька актуальних номерів телефону для оперативного зв'язку.
Важливо також додати якісне фото розміром не більше 1 МБ, для замовлення навчальним закладом студентського (учнівського) квитка.
МОН наголошує, що на етапі реєстрації кабінету не передбачено завантаження будь-яких інших файлів, крім фото.
Докладний алгоритм реєстрації кабінету можна знайти на офіційному вебсайті вступної кампанії або переглянути відеороз'яснення.
Повідомляється, що подання заяв до закладів фахової передвищої освіти для вступників на основі 9 класів починається 30 червня.