Кабінет Міністрів України обмежив використання музики в громадському транспорті, водії автобусів мають право не допускати до салону пасажирів, які створюють шум за допомогою технічних пристроїв.

Як передає Укрінформ, про це Міністерство розвитку громад, територій та інфраструктури України повідомляє у Фейсбуці.
“Кабінет Міністрів на сьогоднішньому засіданні вніс зміни до “Правил надання послуг пасажирського автомобільного транспорту”. Віднині водії автобусів мають право не допускати до салону пасажирів, які створюють шум за допомогою технічних пристроїв”, - ідеться в повідомленні.
Також водіям заборонено вмикати в автобусах музику або фільми. Це дозволено, якщо в салоні є навушники або ж на нерегулярних рейсах за згодою пасажирів.
Нововведення стосуватимуться також таксі. Музику водії можуть вмикати тільки, якщо пасажир не заперечує.
Постанову прийнято на виконання закону щодо підтримки національного музичного продукту та обмеження публічного використання музики держави-агресора, який Верховна Рада України підтримала влітку минулого року.
Як повідомлялося, у Києві з 1 серпня 2022 року наземний громадський транспорт зупиняється на час повітряної тривоги, пасажири мають залишити салон та пройти до найближчого укриття.