В історичному вимірі довготривала політика москви була спрямована на розкол православного світу. Після розпаду срср віра була використана в ідеологічних цілях, з обранням кирила патріархом російська православна церква стала на бік режиму президента путіна.

Про це Його Всесвятість Вселенський Патріарх Варфоломій сказав у виступі на Конференції зі світової політики в Абу-Дабі, повідомляє Укрінформ із посиланням на видання Fosfanariou.
“Після захоплення Константинополя османами в 1453 році москва прагнула замінити Вселенський патріархат, проголошуючи, що москва представляє «третій Рим». Ця довготривала політика москви є фундаментальним чинником розколу православного світу”, - зазначив Вселенський патріарх.
Його Всесвятість наголосив на тому, що з 19-го століття москва поєднувала релігію з новаторськими ідеями німецького націоналізму, а ідеологія панславізму набула релігійної складової.
“Це ідея, що церкви повинні організовуватися за принципом етнічності, центральним маркером якої буде мова. Саме цей підхід Вселенський Патріархат Константинополя засудив у 1872 році як єресь (єресь етнофілетизму, форми церковного расизму). Це явно суперечить універсалізму Євангельського послання, а також принципу територіального управління, який визначає організацію нашої Церкви”, - сказав Варфоломій.
Вселенський патріарх вказав на те, що ця єресь була корисною для цілей москви, оскільки віддаляла слов’яномовних віруючих від впливу Вселенського патріархату.
“Метою цієї стратегії було створення в межах Османської імперії, а згодом у формі незалежної держави, окремої політичної сили в інтересах російського прагнення до доступу до морів на півдні. Вона (москва - ред.) відповідальна за ненависть між балканськими християнами, яка призвела до балканських війн і звірств на початку 20 століття”, - сказав Варфоломій.
Його Всесвятість також нагадав про маргіналізацію та утиски церкви за часів срср, а після його розпаду - перетворення релігії на основу ідеології путінського режиму.
“Після його (срср - ред.) падіння віра знову була використана в ідеологічних цілях. російська православна церква стала на бік режиму президента володимира путіна, особливо після обрання блаженнішого патріарха кирила в 2009 році. Вона бере активну участь у просуванні ідеології “руского міра”, згідно з яким мова і релігія дають змогу визначити єдине ціле, що охоплює росію, Україну, Білорусь, а також інші території колишнього радянського союзу та діаспору... Ця ідеологія є інструментом легітимізації російського експансіонізму та основою його євразійської стратегії... Таким чином, віра стає основою ідеології путінського режиму”, - сказав Вселенський патріарх.
Після початку широкомасштабного військового вторгнення рф в Україну розкол православного світу лише поглибився і розширився, оскільки неоднозначна позиція патріарха Кирила щодо війни та підтримка політики президента Путіна викликали різку критику в православному світі та за його межами, але залишилися й Церкви (в країнах, надто залежних від росії), які сліпо підтримують московський патріархат або зберігають співучасне мовчання.
Як повідомляв Укрінформ, Вселенський Патріарх Варфоломій неодноразово висловлював підтримку Україні та українському народові.