Заступниця міністра внутрішніх справ Мері Акопян обговорила з представниками Служби ООН із протимінної діяльності в Україні необхідність швидшого розмінування полів.

Як передає Укрінформ, про це повідомляє Департамент комунікації МВС України.
“Процес гуманітарного розмінування забруднених територій України та підготовки до нього не простий і потребує часу. МВС працює над пришвидшенням очищення нашої землі від мін та снарядів, якими засіяли українську землю російські військові, і над тим, аби долучити до допомоги досвідчені міжнародні організації”, - ідеться в повідомленні.

Акопян та заступник голови ДСНС Дмитро Бондар сьогодні провели зустріч із представниками Служби ООН із протимінної діяльності в Україні Саймоном Портером і Анатолієм Тимошенком.
Служба з розмінування UNMAS в координації з іншими підрозділами ООН наразі напрацьовують механізми в контексті надання допомоги, про яку попросила Україна. Представники Служби ООН із протимінної діяльності в Україні збирають інформацію щодо потреб на місцях, які потребують розмінування.

Акопян розповіла іноземній делегації про масштаби забруднення російською армією вибухонебезпечними предметами території України та окреслила подальші дії українських піротехніків, які за короткий проміжок часу вже провели титанічну роботу.
“За нашими розрахунками, наразі приблизно 300 тисяч кілометрів квадратних забруднено. Це означає, що ми потребуватимемо величезної технічної та експертної допомоги на багато років уперед. На сьогодні понад 16 тисяч гектарів української землі вже розміновано нашими піротехніками. Виявлено та знешкоджено понад 90 тисяч вибухонебезпечних предметів”, — повідомила заступниця очільника МВС.
Заступник голови ДСНС закликав представників Служби ООН із протимінної діяльності, які мають великий досвід у розмінуванні територій Сомалі, Сирії та Іраку, залучити своїх фахівців, поділитися інноваційними методами роботи та новітнім обладнанням.
«Наразі ми збільшуємо кількість наших піротехніків ДСНС. До 633 доєдналися ще 400 бійців. Усі вони надзвичайно професійні, уже 8 років працюють в умовах війни. Щоденно виявляють та знешкоджують велику кількість боєприпасів, які заборонені Женевською конвенцією. Просимо допомогти Україні пришвидшити процес розмінування, долучивши міжнародні піротехнічні підрозділи», — зазначив Бондар.
Також сторони обговорили необхідність швидшого розмінування полів. Адже в Україні є випадки, коли люди з технікою в полях підірвалися на міні.
“Україна — аграрна держава, тому росія намагається знищити нашу економіку. Забезпечення безпеки під час посівної — надважливе завдання: у ці складні часи ми не можемо ставити економіку на паузу”, — заявила Акопян.
Сторони домовилися з делегацією UNMAS скоординувати зусилля в питанні якнайшвидшого очищення українських територій від залишків російської агресії, залучення представників Служби ООН до підготовки та перепідготовки наших фахівців. Обговорили питання матеріально-технічної допомоги та передали список необхідного новітнього обладнання для українських піротехніків.
Як повідомляв Укрінформ, піротехнічні підрозділи Державної служби з надзвичайних ситуацій за добу, 2 квітня, знешкодили 1 тис. 424 вибухонебезпечні предмети.