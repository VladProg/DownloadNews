Більше половини українців оцінюють свій психологічний стан як середній, понад 70% відчувають стрес і знервованість, найголовніша причина — російська агресія.

Про це на презентації дослідження «Досвід українців щодо звернення по психологічну допомогу та бар’єри на цьому шляху» в Медіацентрі Україна — Укрінформ розповіла представниця Gradus Research Анна Ільєнко.
Результати дослідження будуть використані при роботі над Національною програмою психічного здоров'я та психосоціальної підтримки, створення якої ініціювала перша леді Олена Зеленська.







Брифінг «Досвід українців щодо звернення по психологічну допомогу та бар’єри на цьому шляху» в Укрінформі / Фото: Геннадій Мінченко, Укрінформ














































“71% опитаних декларують, що вони останнім часом відчували стрес або знервованість. Дві третини населення стресують і навіть можуть про це сказати”, - сказала Ільєнко.
За її словами, 21% опитаних відповіли що останнім часом не відчували стресу та знервованості, 8% опитанних важко було відповісти на це питання.

Як зауважила Ільєнко, серед опитаних дві групи найбільше відчувають стрес: жінки та вікова група 25-34 роки. Серед жінок таких 79% опитаних, серед вікової групи 24-34 — 76%.
Також високий рівень стресу у віковій групі 45-54 роки — 70%, серед чоловіків 63% заявили що відчувають високий рівень стресу, серед молоді віком від 18 до 24 — 67%. Найменше спостерігають у себе підвищення рівня стресу люди вікової групи 55-60 років - 59%.
Найголовнішою причиною стресу та знервованості 72% респондентів назвали повномасштабну війну росії проти України. Крім того, серед причин фінансові складнощі вказали 44% опитаних, соціально-політичну ситуацію в країні — 30%, стан власного здоров’я — 25%, безробіття — 25%, робота, робочі питання — 23%, високий рівнеь інфляції — 23%, сімейні справи та стосунки — 22%, стан здоров’я близьких — 20%, курс гривні — 19%.

Серед аспектів війни, які викликають сильну знервованість та стрес, респонденти назвали безпеку близьких (63%), втрату джерела доходу (42%), ризик втрати майна (37%), ризик померти під час бойових дій (37%), розлуку з рідними сім’єю — 32%, ризик отримати поранення — 24%, страх перед тим, що чекає на новому місці — 16%, проблеми, пов’язані з рідними, близькими, друзям - 16%, відсутність можливості залишити країну — 14%, проблеми з доступом до медикаментів — 10%, отримані під час війни поранення — 9%, проблем з доступом до продуктів — 9%, відсутність можливості покинути своє місто при окупації — 9%.
Водночас, як повідомила Ільєнко, половина опитаних людей (51%) оцінюють стан свого психологічного здоровʼя як середній. За ії словами, це вже зона ризику, ці люди можуть швидко перейти в зону критичних станів. 41% опитаних відповіли, що оцінюють свій рівень як задовільний.
Стосовно емоцій напруженість відчувають 42% українців, втому — 41%, втім на такому ж рівні надія — 41%.
“Це така характерна риса для українців, ми віримо в перемогу і це добре, з цим можна працювати в комунікаціях і практиках”, - сказала експерт.
Вона додала, що страх відчувають 26% опитаних, 24% - гнів, 22% - гордість, 21% - роздратування, 20% - обережність, 19% - безсилля, 17% - розгубленість.
Всього 14% опитаних сказали, що відчувають відчай, також 14% заявили про почуття мотивації, бажання діяти, 13% відчувають розчарування, 11% сказали про самотність.
Згідно з опитуванням, 39% українців для подолання стресу та напруги сидять в інтернеті, 31% - спілкуються друзями та рідними, 29% - дивляться телевізор чи серіали, 24% - проводять час з близькими, 24% - слухають музику, 20% - заглиблюються в роботу, 19% - займаються улюбленими справами, хобі, 16% опитаних відповіли, що вживають алкоголь, або приймають ліки від стресу. Крім того, 15% читають книги, 14% вживають більше солодкого чи смачного, лише 13% вибираються на природу, займаються спортом лише 10% опитаних.

“Тільки 2% людей консультуються з психотерапевтом, психологом чи сімейним лікарем, коли відчувають симптоми стресу, тривоги. Практика звернення до спеціалістів просто відсутня”, - сказала Ільєнко.
За її словами, найчастіше до психологів чи психотерапевтів звертаються жінки (10%), вікова група 18-24 роки (19%) та вікова група 25-34 роки (10%).
За даними дослідження, українці вважають достатньою проблемою для звернення за психологічною допомогою перебування в полоні (45%) та втрата близької людини через війну (43%). 40% назвали наявність проблем з психологічним/психічним здоров’ям через війну, 39% - участь в бойових діях, 38% - перебування в окупації, 32% - перебування безпосередньо чи поблизу зони бойових дій, 27% - втрату житла через війну, 22% - наявність проблем зі здоров’ям через війну, 20% - втрату майна (не житла) через війну, 18% - переїзд з місця постійного проживання через війну в межах України.

Результати дослідження будуть використані при роботі над Національною програмою психічного здоров'я та психосоціальної підтримки, створення якої ініціювала перша леді Олена Зеленська.
Дослідження Gradus Research відбулося у вересні 2022 року онлайн, через мобільний застосунок. Опитування проводилося серед мешканців міст від 50 тис. населення віком від 18 до 60 років. Кількісь результативних інтерв’ю - 2100.