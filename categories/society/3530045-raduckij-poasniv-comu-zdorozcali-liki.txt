Голова комітету Верховної Ради з питань здоров'я нації, медичної допомоги та медичного страхування Михайло Радуцький повідомив, що ліки здорожчали через підвищення вартості доставки.

Про це повідомляє ВР у Телеграмі, передає Укрінформ.
«Дуже здорожчала логістика доставки ліків до аптек та лікарень. Тому є здорожчання препаратів. Воно на сьогодні становить в районі 12%. Держава сьогодні намагається зробити все, щоб було уповільнення здорожчання", - сказав депутат.

Радуцький повідомив, що на підтримку системи охорони здоров'я в Україні отримали допомогу в 1,7 млрд дол. Частина з цих грошей буде направлено на програму "Доступні ліки" і на закупівлі, які проводить ДП "Медичні закупівлі".
Як повідомляв Укрінформ, за даними Міністерства охорони здоров'я, кількість виписаних рецептів за програмою «Доступні ліки» у травні досягла довоєнного рівня (у січні цього року було виписано 1,15 млн рецептів, у травні — 1,16 млн). Програма реімбурсації, тобто відшкодування державою вартості ліків, поширюється на 401 лікарський засіб.
В Україні понад 2,2 тис. аптек упродовж минулого тижня відпустили інсуліни. На період воєнного стану пацієнти мають змогу отримувати препарати інсуліну повністю безоплатно.