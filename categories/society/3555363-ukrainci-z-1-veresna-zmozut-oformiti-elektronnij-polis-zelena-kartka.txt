З 1 вересня в українських автовласників з’явиться можливість оформити договори міжнародного страхування «Зелена картка» в електронному вигляді.

Про це повідомляє Моторне (транспортне) страхове бюро України, передає Укрінформ.
«Страховики - повні члени МТСБУ (компанії, що мають право укладати договори міжнародного страхування «Зелена картка») з 1 вересня запропонують автовласникам можливість укладання таких договорів в електронному вигляді», - йдеться в повідомленні.
У Бюро зазначають, що процедура оформлення електронної «Зеленої картки» буде аналогічна до укладання внутрішнього електронного договору про обов'язкове страхування цивільно-правової відповідальності автовласників (ОСЦПВ).
«Нагадаю, що з початком війни страховики - повні члени Бюро запровадили можливість дистанційного укладання договорів міжнародного страхування, щоб полегшити життя українцям, які змушені були евакуюватися за кордон автівками. Електронна «Зелена картка» є логічним наступним кроком», - зазначив генеральний директор МТСБУ Володимир Шевченко.
Також наголошується, що договір міжнародного страхування «Зелена картка» можна буде укласти або в паперовій, або в електронній формі за вибором страхувальника.
Як повідомлялося, з початку війни українці мали право перетинати кордони Польщі, Словаччини, Угорщини та Молдови на власних автомобілях без поліса «Зелена картка». У квітні західні країни почали повертати вимогу щодо його наявності під час перетину кордону України.