Перехід церков на юліанський календар є добровільним, і те, що певні парафії і монастирі залишаються на старому стилі, не має бути приводом для суперечок.

На цьому наголосив священник Православної церкви України Георгій Коваленко на брифінгу в Укрінформі.
“Перехід церков на новий календар свят добровільний. Навіть Собор, який приймав це рішення, показав, що проти була одна людина і декілька утрималися”, - сказав Коваленко.

Він зауважив, що кількість парафій і монастирів, які залишились на старому стилі, досить незначна. При цьому священник навів приклад монастиря Києво-Печерської лаври (ПЦУ), який спочатку вирішив залишитись на старому стилі, сподіваючись таким чином протягнути руку ченцям із Московського патріархату, але з початком різдвяного посту перейшов на новоюліанський календар, синхронізувавшись з усією церквою.
“Реальність двох місяців показала, що у Лавру почала приходити більша кількість парафіян, почали приїжджати паломники. У всіх них виникало питання: чому ви не в одному ритмі з Православною церквою України?” - зауважив Коваленко.
За його словами, навіть у Константинопольському Патріархаті досі є монастирі, які живуть за старим стилем, хоча вся церква живе за новим. "Це не заважає їм між собою співслужити, відвідувати один одного на свята. Я не думаю, що це те питання, яке нас має розділяти”, - наголосив священник.
Тож, на його думку, немає проблеми в тому, що певні парафії чи монастирі залишаються на старому стилі.
“Це не привід для суперечок. Святкуємо ми не дату, а певну подію. Якщо ми маємо різні дати, я не думаю, що від цього щось змінюється у нашому сповідуванні віри. Ті, хто перейшов на новий календар, не мають зневажати тих, хто залишився на старому. Так само ті, хто залишився на старому календарі, не мають розривати відносини з тими, хто перейшов на новий”, - переконаний священник.
Коваленко нагадав, що за юліанським календарем День святого Миколая святкують 6 грудня, Святвечір - 24 грудня, Різдво Христове - 25 грудня, Богоявлення (Водохреще) - 6 січня. "Такий наш тепер календар зимових свят. Новий рік якраз буде на святках, тобто після Різдва і до Водохреща. Тепер у нас, як і у всьому світі, Новий рік від Різдва Христового”, - зазначив священник.
Він також зізнався, що для нього було несподіванкою як власне відчуття від переходу на новий календар, так і те, що говорять парафіяни. “Відчуття свята - воно не календарне, не в цифрах і датах, а саме в тому, що ми святкуємо”, - підкреслив священник ПЦУ.
На його переконання, розмови про консервативність парафіян трохи перебільшені. “Звісно, є люди більш консервативні, але Православна церква України - невід'ємна частина народу, вона живе в одному ритмі з усім суспільством, і тому дуже добре, що у цьому питанні ці ритми синхронізовані. Це відмінність Української церкви від церкви московської”, - сказав Коваленко.
Як повідомляв Укрінформ, Православна церква України 1 вересня, з початком церковного новоліття, перейшла на новоюліанський календар.