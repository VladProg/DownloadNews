Родичі евакуйованих з Азовсталі військових постійно комунікують з владою України.

Про це вони повідомили на брифінгу в Медіацентрі Україна - Укрінформ.
«Стосовно комунікації з владою. ...Дійсно, був такий на початку провал у комунікаціях. Але наразі, повірте, можливо молитвами всієї України і всього світу, де б ми не стукали, нам відчинять. І готові, і вже комунікують з нами представники влади», - сказала дружина бійця полку «Азов» Наталка Зарицька.
За її словами, вже цього тижня проявляться "наші кроки".
«Ми хочемо, щоб, по-перше, працювала гаряча лінія і вона була дієва... Ми хочемо згуртуватися, щоб кожен мав алгоритм дій. Наприклад, твій чоловік у полоні, і що треба робити: перше, друге, третє, четверте. Твій син зник безвісти – що треба робити… Це все зараз окреслюємо. Ми хочемо, щоб і ми, і нам могли дзвонити наші хлопці», - пояснила Зарицька.
Водночас вона зауважила, що поки не бачить активних дій з боку Червоного Хреста.
«Я навіть не отримала відповідь на питання, коли мені дзвонив представник Червоного Хреста, чи перебуває Червоний Хрест у тих місцях, куди забрали наших чоловіків... Мені хотілось би, щоб такий представник там був, перевіряв умови, чи дотримується там Женевська конвенція», - сказала Зарицька.
Її підтримала дружина військовослужбовця Донецького прикордонного загону Олена Чорнобай і закликала світову спільноту забезпечити дотримання Женевської конвенції щодо полонених, а також щодо повернення тіл загиблих військових.
«Ми розуміємо, що вирішення питання мого чоловіка та усіх наших захисників, які зараз перебувають у неволі, в руках ворога, можливе лише за допомогою міжнародного співтовариства, командування та всього народу України. Кожен військовослужбовець є людиною. Тому ми вимагаємо та закликаємо про дотримання прав Женевської конвенції до усіх військових, усіх підрозділів. Ми також просимо та звертаємося до світової спільноти щодо повернення додому тіл наших загиблих героїв та врегулювання питання щодо військовослужбовців, які безвісти зникли. Для їхніх рідних це дуже болюче питання», - заявила Чорнобай.
Як повідомлялося, понад 80 днів українські захисники тримали оборону Маріуполя. 16 травня розпочалась евакуація із заблокованого російськими загарбниками заводу "Азовсталь".
Президент Володимир Зеленський заявив, що до перемовин про виведення українських бійців з Азовсталі залучалися лідери Франції, Туреччини, Ізраїлю і Швейцарії.
Після виведення українських військових з Азовсталі, згідно з домовленостями, вони очікуватимуть на обмін.