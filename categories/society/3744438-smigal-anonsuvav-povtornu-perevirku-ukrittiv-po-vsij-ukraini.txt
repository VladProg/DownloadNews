В Україні ще раз проведуть перевірку стану наявних укриттів, аби переконатися, що ситуація поліпшилася.

Про це Прем'єр-міністр України Денис Шмигаль сказав на засіданні уряду, передає Укрінформ.
«Зараз дамо доручення знову провести перевірки щодо того, чи була виправлена ситуація. Там, де нічого зі станом укриттів не змінилося, знову будуть кадрові рішення», - сказав Шмигаль.
Він нагадав про те, що у червні за результатами першої перевірки окремих керівників на місцях звільнили, а деяким винесли догани через загалом неналежний стан укриттів.
Прем'єр-міністр наголосив на необхідності приділити увагу питанню безпеки в школах. Там мають бути якісні, комфортні та надійні укриття. «Гроші на це уряд виділив. Розроблені типові проєкти дитсадків та шкіл, які враховують сучасні вимоги щодо безпеки, безбар’єрності та енергоефективності. Органи місцевого самоврядування можуть безкоштовно скористатися цими проєктами та заощадити кошти й час на розробку документації», - додав він.
Як повідомляв Укрінформ, Шмигаль у червні заявляв, що з 63 тисяч перевірених по Україні укриттів 77% є придатними до використання.
Перевірку ініціювали після того, як уночі 1 червня російські війська вкотре атакували Київ ракетами. Ворог випустив у напрямку столиці 10 "Іскандерів". Усі знищила протиповітряна оборона. Унаслідок ракетного удару постраждали 19 людей, троє з них загинули, зокрема дев'ятирічна дівчинка. Родичі постраждалих заявили, що укриття, до якого люди прибігли під час повітряної тривоги, було зачиненим.
Фото: КМУ