Офіс віцепрем’єр-міністра з питань європейської та євроатлантичної інтеграції Ольги Стефанішиної та Фонд ООН у галузі народонаселення в Україні (UNFPA) запустили інформкампанію для привернення уваги суспільства до проблеми та діяльності Центрів допомоги врятованим.

Кампанія стартувала у Міжнародний день боротьби з сексуальним насильством в умовах війни, повідомили Укрінформу організатори.
За їхніми даними, в 11 містах України діють Центри допомоги врятованим. Вони працюють у Києві, Львові, Запоріжжі, Дніпрі, Чернівцях, Мукачеві, Одесі, Кропивницькому та Полтаві, а у Харкові та Херсоні розгорнули мобільні центри. Станом на червень 2023 року в них отримали допомогу понад 17 тисяч осіб. Тут безплатно надають соціально-психологічну допомогу постраждалим від війни, зокрема жертвам сексуального насильства, пов’язаного з війною. Тут також можна проконсультуватися щодо гуманітарної та медичної допомоги, знайти тимчасовий прихисток, розв’язати юридичні питання внутрішньо переміщених осіб (ВПО) тощо.
«Центри допомоги врятованим - це комплексна підтримка, орієнтована виключно на потреби постраждалих. Свого роду місток між травматичним досвідом людини та готовністю, можливо, у майбутньому свідчити. Тому так важливо, щоб якомога більше громадян знали про існування таких сервісів. Звертались по допомогу і почувалися безпечно. Відновлення справедливості починається з турботи про кожного постраждалого, їхнього повернення до нормального життя», - наголосила Стефанішина.
Своєю чергою представник Фонду ООН у галузі народонаселення в Україні (UNFPA) Хайме Надаль зазначив: «За час роботи Центрів допомоги врятованим, створених за сприяння нашого Фонду, ми усвідомили, наскільки важливо поширювати інформацію про те, що така допомога в принципі існує і що по неї можна й треба звертатися до фахівців. Маємо робити все можливе, аби постраждалі не почувалися самотніми й відчували, що про них не забувають та піклуються».
Станом на червень 2023 року Офіс Генерального прокурора зафіксував 208 фактів сексуального насильства, пов’язаного з війною, а Центри допомоги врятованим — понад 100. Водночас, зазначають організатори кампанії, ці цифри не відображають реальної кількості постраждалих. За словами спецпредставниці Генерального секретаря ООН з питань сексуального насильства в умовах конфліктів Праміли Паттен, в Україні на кожен офіційно зареєстрований випадок сексуального насильства, пов’язаного з війною, припадає від 10 до 20 незареєстрованих.
«Постраждалі часто не наважуються поділитися пережитим навіть із найріднішими через страх, відразу, сором. Не можна вимагати від них розповідати про все й одразу. Рідним та друзям врятованих від сексуального насильства, пов’язаного з війною, слід зберігати терпіння, давати врятованим виговоритися, слухати їх уважно, а також поважати їхнє право на приватність та анонімність», — зазначила президент Національної психологічної асоціації Валерія Палій.
У соціальному відео до старту інформаційної кампанії розповідається про відчуття та емоції, які переживають врятовані від сексуального насильства, пов’язаного з війною, а також про важливість підтримки постраждалих близькими та отримання професійної допомоги.

19 червня - Міжнародний день боротьби з сексуальним насильством в умовах конфлікту.