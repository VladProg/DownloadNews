Керівники Сил оборони вручили нагороди військовослужбовцям Служби безпеки України за заслуги на фронті.

Як передає Укрінформ, про це повідомляє пресслужба СБУ у Телеграмі.
Керівники Сил оборони привітали колектив Служби безпеки з 31-ю річницею з дня створення спецслужби і вручили відомчі нагороди співробітникам. У заходах взяли участь міністр оборони Олексій Резніков, начальник Управління державної охорони генерал-майор Сергій Рудь і голова Держспецзв’язку, бригадний генерал Юрій Щиголь.
«Сьогодні ми разом служимо Україні, разом воюємо на фронті. Я знаю, наскільки великий вклад у нашу спільну боротьбу роблять хлопці та дівчата з СБУ. Я дякую всьому колективу Служби безпеки України. Від усіх учасників Сил безпеки та оборони – велика вам пошана і разом рухаємося до перемоги», – сказав Резніков.
Міністр оборони вручив 32 нагороди військовослужбовцям СБУ, серед яких «Знак пошани», вогнепальна зброя та медалі «За сприяння обороні», «Золотий Тризуб» і «За сприяння Збройним силам України».

Як повідомлялося, День Служби безпеки України відзначається щороку 25 березня. Це професійне свято було встановлено указом Президента України 22 березня 2001 року, «враховуючи заслуги СБУ у справі захисту державного суверенітету України, конституційного ладу, територіальної цілісності, законних інтересів держави, забезпеченні прав і свобод людини і громадянина».