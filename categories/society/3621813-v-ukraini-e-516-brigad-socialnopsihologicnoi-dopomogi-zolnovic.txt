В Україні, окрім мобільних бригад поліції, є ще і 516 бригад соціально-психологічної допомоги, і вони є по всій території України.

Про це під час панельної дискусії у Медіацентрі Україна — Укрінформ заявила міністр соціальної політики України (МСПУ) Оксана Жолнович.
“Є не тільки мобільні бригади, що підпорядковуються поліції, але у нас є ще і 516 мобільних бригад соціально-психологічної допомоги. Це не маленька кількість, і вони є по території всієї України також. І отримати допомогу можна, щонайменше звернувшись на гарячу лінію 1547. Це загальнонаціональна лінія. Є ще регіональні лінії”, - уточнила вона.
Окремо Жолнович зазначила щодо теми насильства: поки що у нас не готові відкрито і на всіх рівнях піднімати цю тему надто гучно.
“Не завжди постраждалі готові звертатися та просити захисту. Навіть у більшій мірі — (вони — ред.) не до кінця розуміють і знають, а що ж вони можуть отримати від держави, від суспільства як підтримку. Тому що є багато ще стереотипів, скажімо так, у побутовому розумінні, що, можливо, якщо там є насильство, то десь є твоя винуватість, і таке інше” - сказала глава МСПУ.
За її словами, тема насильства є складною та комплексною, і її дійсно потрібно постійно піднімати, постійно нею опікуватися і займатися.
Міністр соцполітики сказала, що якщо говорити про повномасштабне вторгнення рф, то попри те, що в Україні було зафіксовано за останні 9 місяців менша кількість звернень щодо насильства, ніж у минулому році за аналогічний період, - є розуміння того, що насправді насильства менше не стає - що його насправді стає більше.
Тому, на думку Жолнович, необхідно подумати про це у контексті запобігання цьому явищу і додаткової підтримки. Чиновниця зазначила, що незважаючи на те, що є дуже багато і інших важливих нагальних і складних викликів, все одно вони не мають оминути тему насильства.
“Бо ми якраз і боремося за те, щоб наша держава простягала руку допомоги кожному, щоб кожній людині у нашому суспільстві було комфортно, щоб кожен почував себе захищеним, реалізованим. І у цьому випадку ні один з видів труднощів, з яким стикається людина, не має бути упущеним на жодному з етапів”, - зазначила вона.
Глава Міністерства соціальної політики заявила, що у цьому контексті ратифікація Стамбульської конвенції є для них великим кроком уперед, бо вона дозволяє вживати низку додаткових заходів, які вони мають імплементувати, щоб насильства у нашій державі було менше і щоб вони ефективніше з ним боролися та щоб мали можливість повністю комплексно підходити до кожного цього випадку тощо.
Як повідомлялося, в Україні 1 листопада набула чинності Конвенція Ради Європи про запобігання насильству щодо жінок і домашньому насильству (Стамбульська конвенція).