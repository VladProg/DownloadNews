За шість місяців 2023 року на рахунки платформи United24, фонду Сергія Притули та «Повернись живим» надійшло 8,4 мільярда гривень.

Про це повідомляє Укрінформ з посиланням на платформу для роботи з відкритими державними даними Опендатабот.
«За перші шість місяців 2023 року на рахунки трьох найбільших благодійних фондів України надійшло 8,4 мільярда гривень. Для порівняння, це на 22% менше, ніж протягом другого півріччі 2022-го. Найбільші збори – у платформи United24, рекорд за весь час великої війни. Донати решти фондів також помітно зросли у порівнянні з попередніми місяцями», - йдеться в повідомленні.

Зазначається, що основну частину донатів за перше півріччя зібрала платформа United24 – 5,54 млрд гривень або 66% від загального обсягу. На рахунки фонду «Повернись живим» надійшло 1,81 млрд гривень (22%), а до фонду Сергія Притули – близько 1 млрд гривень (12%).
Більшість коштів, перерахованих на рахунки United24, призначені на потреби ЗСУ (на оборону) — 4,93 млрд грн або 89% усіх отриманих цією платформою. Решта 11% – зібрані на медичну допомогу і на відбудову України — 0,45 млрд грн та 0,16 млрд грн відповідно.
Як повідомлялося, за п’ять місяців 2023 року українські банки заробили 53,59 млрд грн. Це у 2,2 раза більше показника відповідного періоду 2021 року.