Дружина Президента Олена Зеленська обговорила з головою Представництва Дитячого фонду ООН (ЮНІСЕФ) в Україні Муратом Шахіним питання безпечного повернення дітей до школи та гуманітарні проєкти для українських родин.

Як передає Укрінформ, про це повідомляє пресслужба глави держави.
Зокрема, було обговорено відкриття 50 центрів «Спільно» в українських містах. За даними ОП, це ініційовані ЮНІСЕФ хаби для сімей з дітьми – вимушених переселенців, де можна отримати медичну, психологічну, інформаційну допомогу.
Дружина Президента також розповіла про гуманітарні проєкти, якими опікується під час війни. Зокрема, це евакуація онкохворих дітей та дитбудинків за кордон, гуманітарна допомога дитячим будинкам в Україні та жителям міст, де точаться бої, запуск програми психологічної допомоги українським громадянам, яка стартує за підтримки ВООЗ.

«Після Першої світової існувало ціле втрачене покоління. Для нас важливо не втратити жодного покоління українців. У Другу світову був термін «діти війни». Так от, ми повинні налагодити допомогу дітям так, щоб вони не асоціювали себе з війною все життя, щоб вони щасливо переросли її та подорослішали з мирним світосприйняттям», – зазначила перша леді.
Крім того, Олена Зеленська поінформувала про новий гуманітарний проєкт – допомогу людям, які втратили кінцівки.
«Війна додала нашим медикам абсолютно нетипове завдання: фактично щодня до лікарень потрапляють дорослі та діти, які втрачають кінцівки через вогнепальні поранення, мінування, вибухи. Усім їм потрібне протезування та дуже довга реабілітація, а Україна просто не стикалася з такою кількістю подібних травм. Тож коли постало питання, чи можемо ми таких пацієнтів відправити на лікування за кордон, я запропонувала команді МОЗ свою допомогу», – зауважила перша леді.

Зі свого боку Мурат Шахін наголосив на необхідності повернути українських дітей до безпечного навчання у школах з нового навчального року.
Так, в ОП проінформували, що ЮНІСЕФ планує національну кампанію з відновлення навчання та відбудови зруйнованих шкіл.
Перша леді запевнила, що готова долучитися до такого проєкту: «Я сама як мама дитини, яка навчається вдома, також зацікавлена, щоб вона повернулася до школи».
Дитячий фонд ООН (ЮНІСЕФ) має представництво в Києві з 1997 року, його мета – сприяти реалізації прав усіх дітей та скороченню прогалин у доступі до найнеобхідніших послуг. До російського вторгнення ЮНІСЕФ підтримував в Україні проєкти розвитку, зокрема реформу шкільного харчування, ініційовану першою леді.
За три місяці війни, за словами голови українського Представництва фонду, ЮНІСЕФ надав першочергову гуманітарну допомогу двом мільйонам українців.
Фото: ОП