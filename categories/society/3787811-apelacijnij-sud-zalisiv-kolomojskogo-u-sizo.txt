Київський апеляційний суд не задовольнив скаргу захисту бізнесмена Ігоря Коломойського на продовження терміну тримання його під вартою.

Відповідне рішення ухвалила колегія суддів під головуванням Володимира Мельника, передає Укрінформ.
Зокрема, адвокати Коломойського просили змінити йому запобіжний захід з тримання під вартою на домашній арешт через погіршення стану його здоров’я.
Як повідомлялося, 27 жовтня Шевченківський райсуд столиці продовжив Коломойському до 2 грудня запобіжний захід у вигляді тримання під вартою з можливістю внесення 3,8 млрд грн застави.
Крім того, суддя зобов’язала Центр охорони здоров’я Державної кримінально-виконавчої служби у Києві та області провести невідкладне повне медичне обстеження Коломойського з метою встановлення, чи може він перебувати в умовах слідчого ізолятора без надання спеціалізованої медичної допомоги.
Також суддя зобов’язала керівника відділу забезпечення досудового слідства СБУ організувати Коломойському надання медичної допомоги та забезпечити йому необхідне лікування.
2 вересня Коломойському оголосили підозру за двома статтями Кримінального кодексу: ст. 190 (шахрайство) та ст. 209 (легалізація (відмивання) майна, одержаного злочинним шляхом).
Працівники Бюро економічної безпеки і СБУ інкримінують йому легалізацію упродовж 2013-2020 років понад пів мільярда гривень шляхом виведення їх за кордон із використанням інфраструктури підконтрольних банківських установ.