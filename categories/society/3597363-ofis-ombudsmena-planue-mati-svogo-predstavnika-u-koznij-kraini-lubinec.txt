Уповноважений Верховної Ради України з прав людини Дмитро Лубінець заявив, що наразі опрацьовує питання, щоб представник Уповноваженого був у кожній країні.

Про це він сказав під час пресбрифінгу в Медіацентрі Україна — Укрінформ.
«Наразі мною опрацьовується питання щодо відкриття представника Уповноваженого у кожній країні - для того, щоб ми мали додатковий механізм реагування на подібні випадки», - зазначив український омбудсмен.
Лубінець уточнив, що по кожній країні у цілому бажання всіх омбудсменів – це допомогти українцям.
«І тут є окремі мегапозитивні приклади - як Польща, країни Прибалтики, де напевно, що я можу не просто назвати їх (омбудсменів – ред.) своїми колегами, а вже як друзями. Наприклад, щодо Польщі – у них там є два омбудсмена, один – дорослий, так би мовити, і дитячий. І з одним, і з іншим – це неймовірно близьке спілкування, реакція - миттєва», - поінформував він.
За його словами, спілкування з колегами з країн Прибалтики дещо інше, але у цих посадовців є не менше бажання допомогти українцям.
«Тому я чітко розумію, що у рамках свого мандату за перші 100 днів я маю встановити з ними особистий контакт. На території Європи ми це зробили максимально швидко. Наразі ми працюємо по Латинській Америці, по Африці, у нас дуже гарне спілкування з омбудсманом Австралії», - уточнив Уповноважений Верховної Ради з прав людини.
Як поінформував Лубінець, невдовзі великі делегації з керівництва Всесвітніх організацій омбудсменів планують приїхати в Україну.
«Для мене це теж ключове. Бо одне – це спілкування онлайн, а зовсім інше – коли вони приїдуть сюди, побачать, (що відбувається – ред.) насправді. І краще один раз побачити, ніж 100 раз це почути, навіть від українського омбудсмена. Тому це – окремий спектр, яким ми займаємося», - сказав Уповноважений ВР.
Як повідомлялося, 30 липня Лубінець заявив, що штаби з питань поводження з військовополоненими, на кшталт того, що діє у Києві, мають бути розташовані у кожному обласному центрі України.