Псевдокерівнику Запорізької атомної електростанції Юрію Чернічуку, який добровільно пішов на співпрацю з росіянами і запропонував свою допомогу у війні проти України, повідомили про підозру.

Як передає Укрінформ, про це Служба безпеки України повідомляє у Телеграмі.
“У результаті слідчо-оперативних дій повідомлено про підозру нинішньому “очільнику” Запорізької АЕС Юрію Чернічуку, який до тимчасової окупації регіону займав посаду заступника головного інженера. Він добровільно пішов на співпрацю з ворогом і запропонував свою допомогу у війні проти України”, - ідеться в повідомленні.
Чернічук після захоплення російськими військами атомної електростанції погодився очолити створену на її базі фейкову “організацію з експлуатації АЕС”, яка фактично підпорядковується “росатому”.
На цій “посаді” він змушує українських атомників підписувати контракти із псевдоустановою, а також сприяє підключенню АЕС до енергосистеми російської федерації.

Також Чернічук був “гостем” на російських пропагандистських телеканалах, де заперечував факти російських обстрілів ЗАЕС.
Крім цього, задокументована злочинна діяльність російського блогера Артемія Лебедєва, який у червні минулого року незаконно потрапив на територію ЗАЕС.
Там він відзняв замовний репортаж для кремлівських медіаресурсів щодо захоплення енергооб’єкта та поширював його через свою півмільйонну аудиторію у соцмережах.
Окрім того, СБУ викрила на співпраці з ворогом колишнього заступника начальника загону відомчої воєнізованої охорони ЗАЕС. Саме він причетний до передачі росіянам матеріальних цінностей підрозділу.
На підставі зібраних доказів слідчі СБУ повідомили всім фігурантам про підозри.
Псевдоочільнику АЕС повідомлено про підозру за ч. 1 ст. 111-2 Кримінального кодексу України (пособництво державі-агресору).
Блогеру - за ч. 3 ст. 436-2 ККУ (виправдовування, визнання правомірною, заперечення збройної агресії рф проти України, глорифікація її учасників).
Колишньому заступнику начальника загону відомчої воєнізованої охорони повідомлено про підозру за ч. 1 ст. 111-2 (пособництво державі-агресору) та ч. 3 ст. 436-2 ККУ (виправдовування, визнання правомірною, заперечення збройної агресії рф проти України, глорифікація її учасників).
Зловмисники перебувають на тимчасово захопленій частині України.
Як повідомляв Укрінформ, російські війська захопили Запорізьку атомну електростанцію у ніч проти 4 березня минулого року. Вони обстрілюють прилеглу територію і саму станцію, руйнуючи лінії електропередачі і спричиняючи відключення зовнішнього живлення.
США, Євросоюз, інші країни Заходу неодноразово закликали росію вивести війська з території станції та повернути Україні контроль над найбільшою АЕС у Європі.