Родини, які виховують дітей з інвалідністю, мають право на допомогу в рамках нового проєкту Дитячого фонду ООН (ЮНІСЕФ) щодо екстреного реагування.

Про це повідомила дружина Президента Олена Зеленська у Телеграмі, передає Укрінформ.
«Родини, що виховують дітей з інвалідністю, під час війни особливо вразливі – навіть якщо уже виїхали на більш-менш безпечну територію. Бо постійний стрес та відсутність звичного адаптованого середовища ускладнюють догляд. Бо важче соціалізуватися на новому місці, якщо цілодобово піклуєшся про дитину», - зазначила перша леді.
Вона нагадала, що саме тому ЮНІСЕФ разом із Львівським центром реабілітації «Джерело», МОН, МОЗ та Мінсоцполітики запустили проєкт екстреного реагування на потреби дітей із труднощами розвитку або з інвалідністю.
За словами дружини Президента, він допомагатиме внутрішньо переміщеним дітям та тим, чий стан погіршився внаслідок воєнних дій на території України.
Олена Зеленська поінформувала, що допомогу можна отримати, якщо у дитини в час війни погіршився фізичний стан та поведінка; або якщо немає, або втратили спеціалізоване обладнання чи немає інформації про доступні послуги в громадах, або ж виникла криза, де потрібна екстрена допомога.
Перша леді пояснила, що у таких випадках можна розраховувати на такі види допомоги:
- індивідуальні консультації про можливості та доступні послуги в громадах;
- кризові послуги соціальних працівників та спеціалізовані консультації вузьких спеціалістів;
- допоміжні засоби за потребою дитини (наприклад слухові апарати, крісла колісні та інше);
- у разі необхідності мобільна команда фахівців приїде у віддалені райони.
Дружина Президента розповіла, що проєкт реалізується у 7 областях України: Волинській, Закарпатській, Івано-Франківській, Львівській, Рівненській, Тернопільській і Чернівецькій, а на сайті ЮНІСЕФ-Україна є контактна інформація в кожному регіоні.
Як повідомляв Укрінформ, Міністерство освіти і науки, Міністерство охорони здоров'я, Міністерство соціальної політики, Дитячий фонд ООН (ЮНІСЕФ) і Львівський центр реабілітації «Джерело» започаткували проєкт екстреного реагування на потреби дітей із труднощами розвитку або з інвалідністю.
Проєкт створено в межах «Спільно» – програми Дитячого фонду ООН (ЮНІСЕФ), яка має на меті об’єднати зусилля з урядом, місцевими органами влади, громадським сектором та бізнес-партнерами, щоб надати мультисекторальну допомогу сім’ям із дітьми, що постраждали від війни.