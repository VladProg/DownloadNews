В Україні 94% людей пишаються своїм українським громадянством.

Про це свідчать результати загальнонаціонального соціологічного опитування, які були оприлюднені під час пресконференції в Медіацентрі Україна-Укрінформ.
Дослідження показало, що 94% громадян України пишаються своїм українським громадянством. У 2015 році таких було 68%, у 2010 році - 62%, у 2000 р. - 62%.
Порівняно з попередніми роками збільшилась частка тих, хто пишається державними символами України: Прапором України (з 26% у 2011 році до 75% у 2023 році), Гербом України ( з 25% до 74%), Гімном (з 22,5% до 69%). Також з 32% до 74% зросла частка тих, хто пишається державною мовою України, з 19% до 57% - частка тих, хто пишається її грошовою одиницею (гривнею).
Також 69% опитаних відповіли, що вільно володіють українською мовою, 28% вважають, що їхнього рівня достатньо для спілкування на побітовому рівні, 2% відповіли, що погано розуміють українську, а 0,6% - що взагалі не розуміють українську мову.
Зокрема, українською мовою рідною назвали 78% опитаних.
Опитування проводилося соціологічною службою Разумкова з 23 по 31 травня 2023 року в рамках проєкту Програми MATRA, що фінансується Посольством Королівства Нідерландів в Україні. Опитування face-to-face проводилося по всій території України (у Запорізькій, Миколаївській, Харківській, Херсонській областях лише на тих територіях України, що контролюються урядом України та на яких не ведуться бойові дії).
Опитування проводилося за стратифікованою багатоступневою вибіркою із застосуванням випадкового відбору на перших етапах формування вибірки та квотного методу відбору респондентів на заключному етапі (коли здійснювався відбір респондентів за статево-віковими квотами). Структура вибіркової сукупності відтворює демографічну структуру дорослого населення територій, на яких проводилося опитування, станом на початок 2022 року (за віком, статтю, типом поселення).
Опитано 2020 респондентів віком від 18 років. Теоретична похибка вибірки не перевищує 2,3%.