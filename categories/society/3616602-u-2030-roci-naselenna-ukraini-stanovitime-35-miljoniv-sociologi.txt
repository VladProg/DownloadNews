В Інституті демографії та соціальних досліджень ім. М.В.Птухи прогнозують, що в 2030 році населення України становитиме 35 млн.

Про це повідомила директор інституту Елла Лібанова під час Київського міжнародного економічного форуму, передає кореспондент Укрінформу.
«За нашими прогнозами, на 2030 рік в Україні в кордонах 1991 року проживатиме 35 млн. І це буде дуже добре, якщо буде так», - зазначила Лібанова.
Водночас, за її словами, це означає, що збільшиться рівень старіння населення.
«Відповідно, ми матимемо більше соціальних витрат, більше навантаження на пенсійну систему, на систему охорони здоров'я. А в кінцевому підсумку це означає збільшення навантаження на працююче населення», - сказала соціолог.
На її думку, очікувати масового повернення українців, які через російську агресію виїхали за кордон, варто "за умови покращення якості життя в Україні до рівня, зіставного з європейським".
«Хоча я переконана, що ми можемо пройти той самий шлях, що пройшли країни Середземномор'я. Іспанія, Італія, Португалія – вони всі свого часу були країнами еміграції. А зараз перетворилися на країни імміграції», - зауважила Лібанова.
Як повідомляв Укрінформ, з початку бойових дій з Україні виїхало майже 9 мільйонів, а тих українців, хто втікав від війни і залишається за кордоном, нараховується від 1,3 до 1,4 мільйона.