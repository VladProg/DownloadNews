Серед постраждалих у дорожньо-транспортній пригоді за участі автобуса поблизу Венеції є громадяни України.

Як передає Укрінформ, цю інформацію Посольство України в Римі підтвердило в коментарі Sky News.

Своєю чергою, мер Венеції Луїджі Бругнаро повідомив, що на місці трагедії було знайдено українські паспорти. Міський голова також висловив свої співчуття в соцмережі X.
"Сьогодні ввечері в нашому місті сталася жахлива трагедія. Я негайно віддав наказ оголосити в місті жалобу в пам'ять про численні жертви, які перебували в автобусі, що розбився. Апокаліптична сцена, немає слів", - написав Бругнаро.

За даними, La Repubblica, серед уже упізнаних жертв аварії автобуса є п'ятеро громадян України, один громадянин Німеччини, а також водій - громадянин Італії.
За даними журналістів, чотирирічна дівчинка і 50-річна жінка перебувають у важкому стані з серйозними опіками. Вони обидві мають українське громадянство.
Як повідомлялося, поблизу італійського міста Венеції розбився автобус після падіння з естакади, внаслідок чого загинула щонайменше 21 особа, решта отримали поранення.
Префект Венеції Мікеле Ді Барі повідомив, що в аварії, яка сталася в Местре, передмісті Венеції, вижило 15 осіб.