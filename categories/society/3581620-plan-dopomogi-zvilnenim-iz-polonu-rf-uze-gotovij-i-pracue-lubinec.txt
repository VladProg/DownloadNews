План щодо заходів реабілітації та допомоги всім, хто повернувся з полону рф, про який раніше заявив Президент України Володимир Зеленський, уже готовий і працює.

Про це Уповноважений ВР з прав людини Дмитро Лубінець сказав на брифінгу у Медіацентрі Україна — Укрінформ.
“Цей план не просто готовий - він працює, щодо цього проблем немає. Хочу сказати, що держава забезпечила абсолютно всім, і додаткової необхідності якоїсь волонтерської допомоги немає”, - поінформував він.
Лубінець зазначив, що був у хлопців через 2 дні після їх звільнення з російського полону, у різних медичних установах, і вже тоді були у тих, з ким він принаймні спілкувався, банківські картки і певні документи.
“Тобто, процедура відпрацьована. Банківські представники навіть знайшли можливість прислати своїх співробітників прямо в медустанову, і по одному їх відновлювали (ті чи інші документи осіб — ред.). Максимально швидко це було зроблено. Взагалі все, що стосується соціальної допомоги, реабілітації від держави — все пропрацьовано”, - заявив український омбудсман.
За словами Уповноваженого, наші громадяни отримують, окрім медичного обстеження, невеликий рюкзак, у ньому є теплі речі, спортивний костюм, предмети гігієни. “Коли вони приїжджають у лікарню, у них з собою все є”, - додав Лубінець.
Він розповів, що нашим співвітчизникам у місцях утримання загарбники украй мало надавали їжі, води, не було засобів особистої гігієни.
“Такого, як туалетний папір взагалі не було, жодного разу. Не давали мило, зубні щітки і зубну пасту. Дуже часто спали просто на бетоні, не давали ні матраци, ні чим накритися. Якщо говорити про ковдри — то такого теж не було. І це не виняток, а загальна практика” - сказав він.
Як повідомлялося, 21 вересня в результаті обміну вдалося повернути з російського полону понад 200 українських захисників, а також 10 іноземців. При цьому звільнені п'ять командирів "Азову" перебуватимуть до кінця війни у Туреччині під особистими гарантіями безпеки президента Реджепа Таїпа Ердогана.
російській стороні повернули підозрюваного у державній зраді народного депутата Віктора Медведчука та ще 55 військових рф.
23 вересня Керівник Офісу Президента України Андрій Єрмак провів робочу нараду щодо підготовки плану заходів з реабілітації й допомоги тим, хто 21 вересня повернувся з російського полону в результаті успішного обміну.