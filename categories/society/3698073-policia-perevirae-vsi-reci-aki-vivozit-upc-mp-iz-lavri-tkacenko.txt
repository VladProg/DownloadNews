Поліція перевіряє всі речі, які вивозяться представниками Української православної церкви (московського патріархату) з Києво-Печерської лаври.

Про це в ефірі телемарафону “Єдині новини” сказав міністр культури та інформаційної політики Олександр Ткаченко, передає Укрінформ.
“Представники московського патріархату періодично вивозять якісь речі. Люди, які там були, покидають територію. Поліція перевіряє речі, які вивозяться представниками московського патріархату. Крім того, триває процес поступової передачі музейних об'єктів, які знаходяться на зберіганні у монастирі, до музейного фонду заповідника. Всі об'єкти обраховані”, - сказав Ткаченко.
Також, він наголосив, що крім монахів і семінаристів, у лаврі знаходиться ще певна кількість людей, які мають дуже побіжне відношення до заповідника і перешкоджають роботі Комісії з приймання-передачі державного майна Києво-Печерської лаври.
Як повідомляв Укрінформ, на території Національного заповідника "Києво-Печерська лавра" група осіб пошкодила захисні ролети та зайшла до опечатаного приміщення, правоохоронці розпочали кримінальне провадження за фактом хуліганства.