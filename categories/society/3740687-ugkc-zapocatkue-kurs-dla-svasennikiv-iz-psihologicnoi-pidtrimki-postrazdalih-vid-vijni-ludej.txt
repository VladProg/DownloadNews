Українська греко-католицька церква із вересня впровадить десятиденний курс, який навчить священників розрізняти види психологічних травм, завданих війною, та надавати першу допомогу.

Як повідомляє кореспондент Укрінформу, про це повідомив глава УГКЦ блаженніший Святослав (Шевчук) під час панельної дискусії «Розширення та синергія діяльності Кабінету Міністрів України, Української греко-католицької церкви та Карітасу України для відповіді на потреби в Україні».
«Ми з вересня розпочинаємо програму перепідготовки духовенства. Кожен зі священників має пройти мінімум десятиденний курс перепідготовки, щоб уміти душпастирювати в умовах травми війни...Священник - це лікар душі, він не є психологом чи реабілітологом, але має завжди надати допомогу своєю порадою", - сказав блаженніший Святослав.
У коментарі кореспонденту Укрінформу глава УГКЦ уточнив, що передусім програма допоможе священникам розрізняти види психологічних травм, отриманих внаслідок війни, надавати першу психологічну допомогу і в результаті - спрямовувати постраждалих до інших фахівців.
Курс надасть знання з "духовного порадництва саме в умовах війни", оскільки, за його словами, духовні питання глибокі, і священник не завжди розуміє, як вчинити.
Блаженніший Святослав зазначив, що програму підготували Інститут психічного здоров'я Українського католицького університету і Комісія у справах душпастирства охорони здоров’я духовенства греко-католицької церкви. Хоча її розробили для священників УГКЦ, до доробок можуть звертатися колеги інших конфесій, зауважив він.
"Ми ділитимемося програмою. Ба більше, вона еволюціонуватиме, ми будемо провадити вишкіл спеціалістів, які могли б поїхати в інші місця запропонувати програму. До речі, новообраний очільник Церкви віри євангельської, п'ятдесятників, буде мати зустріч з авторами цієї програми: наші брати-протестанти нею вже зацікавилися", - додав блаженніший Святослав.
Як повідомляв Укрінформ, психотерапевт Олег Чабан радив "займатися тим, що можеш контролювати, зокрема, тим, що стосується сім'ї та роботи", аби заспокоїти себе під час обстрілів та повітряних тривог.