Бійцю полку «Азов» Олександрові Попченку під Бахмутом уламок снаряду потрапив у мозок. Внаслідок цього військовий втратив пам'ять та ледве не позбувся зору, але львівські лікарі повернули можливість бачити.

Про у Фейсбуці повідомила пресслужба Першого медоб’єднання Львова, передає Укрінформ.
«Поранення, яке стерло пам’ять та ледь не позбавило зору. Азовцю, який захищав Бахмут, уламок снаряду потрапив просто в мозок. Аби повернути захисникові зір, його прооперували спеціалісти Національного реабілітаційного центру «Незламні»», - йдеться у повідомленні.
У медзакладі зазначають, що Олександрові Попченку – 37 років. До “Азову” він приєднався ще на початку створення - навесні 2014 року за покликом серця. Спершу у складі батальйону, а потім вже і полку Нацгвардії “Азов” Олександр воював всі дев’ять років. Серйозного поранення зазнав цьогоріч у лютому - під час оборони Бахмута.






В Національному центрі «Незламні» у Львові розпочався пілотний проєкт з реабілітації людей, які втрати зір / Фото: Анастасія Смольєнко, Укрінформ





































Уламок ворожого снаряду пройшов просто крізь мозок Олександра та застряг у кістці черепа. Це спровокувало синдром Терсона: коли кров з черепної коробки по оболонках зорового нерва потрапляє в очне яблуко і провокує сліпоту. А ще майже повну втрату пам’яті. Лише з допомогою мами, яка тепер завжди поруч із сином, боєць заледве пригадує скільки йому років, дитинство, молодість та як доєднався до “Азову”. У пам’яті збереглися лише окремі фрагменти його життя до поранення.
У Центрі «Незламні» офтальмологи провели вітректомію, тобто почистили зорові канали та забрали з очей кров. Нині зір у азовця вже частково повернувся. Тепер воїн потребує тривалої та якісної реабілітації зору.
Як повідомляв Укрінформ, Національний реабілітаційний центр "Незламні" спільно з ГО “Побачити перемогу” розпочинають роботу над пілотним проєктом з реабілітації людей, які втратили зір унаслідок війни. У межах співпраці передбачається підготовка спеціалістів з реабілітації з урахуванням потреб незрячих пацієнтів, облаштування адаптованого середовища для їх перебування (спеціальні палати та зали реабілітації), супровід фахівців з ментального здоров'я.