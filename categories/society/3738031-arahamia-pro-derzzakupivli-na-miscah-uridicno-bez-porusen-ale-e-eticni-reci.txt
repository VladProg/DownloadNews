Органи місцевого самоврядування юридично не допустили порушень, проводячи закупівлі під час воєнного стану, але в цього питання є ще морально-етичний бік.

Про це в ефірі загальнонаціонального телемарафону "Єдині новини" заявив голова парламентської фракції партії "Слуга народу" Давид Арахамія, передає кореспондент Укрінформу.
"Вони (розпорядники коштів - ред.) юридично нічого не порушили, до речі. Це морально-етичні речі. Я вирішив зробити політичний меседж: терпець урвався, і якщо ви не зміните своєї поведінки, то ми вимушені будемо примушувати вас це робити за допомогою законодавчих ініціатив. Це не дуже популярна річ, але я пішов на це тому, що розумію, що це викличе дискусію", - сказав Арахамія.
Він навів приклад однієї з громад Одещини, яка вирішила закупити "мавіки". За його словами, це можна робити у межах законодавства, через оголошення тендера. Такий досвід є, зокрема, у влади Дніпра.
"Є складнощі певні юридичні, але немає заборони, і вони можуть це робити. До того ж навіть якщо є якісь складнощі - є Асоціація мерів, і коли щось потрібно для мерів, вони будуть телефонувати депутатам, лобі дуже потужне місцевого самоврядування", - зазначив депутат.
Очільник фракції визнав, що ідея обмежити розпорядження коштами на місцях має певні ризики.
"Ми продовжуємо реформу децентралізації, багато зробили. Наші європейські партнери також уважно слідкують за процесом. В умовах війни є певні негаразди морально-етичного характеру. Є певний компроміс, мені здається. Зараз у громадах 50 млрд грн профіциту, не за рахунок того, що у громадах хтось щось зробив надзвичайне, а тому, що ми підвищили матеріальне забезпечення військових. І військові, які раніше, умовно, отримували 10 тисяч гривень, зараз отримують 100 тисяч. І частина податку, ПДФО, йде в бюджети громад", - сказав Арахамія.
За його словами, є ідея взяти кошти з ПДФО і покласти їх у спеціальний фонд при Мінстратегпромі з обов'язковим контролем громадськості, аби "витрачати ці кошти тільки цільовим способом, наприклад на закупівлю дронів, будівлю заводів з виробництва дронів, закупівлю зброї".
Як повідомлялося, Арахамія звернувся до відповідальних за процедури державних закупівель з приводу невдоволення у суспільстві, пов'язаного з пріоритетами, які вони обирають. За його словами, члени парламенту обговорюють можливе обмеження розпорядження коштами на місцях.