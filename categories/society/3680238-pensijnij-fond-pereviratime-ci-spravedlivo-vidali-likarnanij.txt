Із 7 березня 2023 року уповноваженим органом, який здійснюватиме перевірки обґрунтованості видачі та продовження листків непрацездатності, буде Пенсійний фонд України.

Як передає Укрінформ, про це повідомляє Фонд соціального страхування України (ФССУ) в Телеграмі.
«Постановою Кабінету Міністрів України від 03.03.2023 №185 затверджено Порядок проведення особами, уповноваженими правлінням Пенсійного фонду України, перевірок обґрунтованості видачі та продовження листків непрацездатності, який набув чинності з 07 березня», - йдеться в повідомленні.
Як наголошують у ФССУ, згідно з порядком, метою перевірки листків непрацездатності є здійснення контролю за обґрунтованістю формування (видачі) листків непрацездатності, медичних висновків про тимчасову непрацездатність. Перевірка листків непрацездатності проводиться уповноваженими посадовими особами територіального органу ПФУ та/або уповноваженими лікарями, перелік яких затверджується правлінням ПФУ.
Протягом 2022 року з метою запобігання нецільовому використанню коштів фахівці ФССУ перевірили 380 904 листки непрацездатності – були проведені 158 планових і 1 832 позапланові перевірки закладів охорони здоров’я, а також перевірені 1 936 страхувальників.
Зазначається, що проведена робота дозволила упередити виплати за необґрунтовано виданими чи продовженими лікарняними на суму понад 3,6 млн гривень.
Як повідомлялося, з 1 січня 2023 року Фонд соціального страхування України передав свої завдання та функції до Пенсійного фонду України, який є уповноваженим органом управління в системі загальнообов’язкового державного соціального страхування. ФССУ перебуває в процесі припинення.