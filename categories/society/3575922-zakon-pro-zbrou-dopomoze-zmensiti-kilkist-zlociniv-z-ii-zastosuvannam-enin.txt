Законодавче врегулювання обігу зброї покликане сприяти зменшенню кількості правопорушень з її застосуванням.

Таку думку перший заступник міністра внутрішніх справ Євгеній Єнін висловив у прямому ефірі телемарафону, передає Укрінформ.
За його словами, понад 1 мільйон громадян підтримують ідею єдиного законодавства для обігу зброї.
«В Україні вперше за понад 30 років незалежності питання обігу зброї може бути врегульоване не підзаконними актами, а єдиним законом. Під час опитування в «Дії» 59%, а це понад 1 млн користувачів, висловилися за право вільно користуватися короткоствольною зброєю», - нагадав він.
Заступник міністра підкреслив, що за статистикою, правопорушення скоюються саме з використанням незаконної зброї, а тому ухвалення закону може зменшити кількість таких злочинів.
«Існує припущення, що разом із прийняттям законопроєкту всі вийдуть зі зброєю на вулицю. Однак законопроєкт не передбачає вільне носіння, а передбачає ваше право на зберігання цивільної вогнепальної зброї. І ми всі чудово розуміємо, що з початком воєнних дій обіг зброї лише зростає, що вигідно насамперед злочинцям. Як показує статистика, злочини і правопорушення, як правило, вчиняються з використанням незареєстрованої зброї», – зазначив Єнін.
Як повідомлялося, у Міністерстві внутрішніх справ вважають за необхідне створити реєстр осіб, яким була видана зброя та зробити його доступним на планшеті для кожного поліцейського, який несе службу на блокпосту.