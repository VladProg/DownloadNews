Після встановлення окупантами шпигунського програмного забезпечення і тотальної перевірки телефонів у школярів система нагляду в дитячих навчальних закладах більше нагадує тюремну.

Про це засновник Східної правозахисної групи Павло Лисянський повідомив у Фейсбуці.
«По-перше, зараз система нагляду за школярами на окупованих територіях може прирівнюватись до тюремної. По-друге, коли у дітей забирають телефони, їм встановлюють програмне забезпечення (схоже на батьківський контроль), який блокує певні сайти, а також встановлює стеження за листуванням школярів. По-третє, під час перевірки телефону фіксуються українські інформресурси, телеграм-канали тощо», - написав Лисянський.
За його словами, загарбники стурбовані розвитком нової молодіжної субкультури під назвою «Редан», яку ще називають «бойові неформали», через масові бійки у торгівельних центрах. А головне, вони намагаються виявити проукраїнськи налаштованих школярів.
«За заявами політтехнологів агресора, у 2024 році буде рівно 50% тих, хто народився після розпаду СРСР. Відповідно, кількість тих, народився при СРСР, зменшуватиметься. Тому окупанти намагаються встановити ідеологічний контроль над молодим поколінням», - підсумував правозахисник.
Як повідомляв Укрінформ, для школярів окупованої Луганщини запровадили додаткові уроки «новітньої історії РФ».
Фото: Павло Лисянський, Facebook