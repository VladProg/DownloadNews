Лише цьогоріч від торгівлі людьми потерпілими визнано 56 українських громадян.

Про це у Телеграмі повідомила пресслужба Офісу генерального прокурора, передає Укрінформ.
“Лише цьогоріч визнано потерпілими 56 громадян: 19 жінок, 26 чоловіків, 11 дітей”, - йдеться в повідомленні.
Зазначається, що Міжвідомча робота група з питань виявлення, припинення та розслідування злочинів, пов’язаних із торгівлею людьми, при Офісі генерального прокурора провела чергове засідання.
Учасники проаналізували результати роботи щодо протидії злочинності на цьому напрямі. Обговорили координацію зусиль правоохоронних та державних органів влади для своєчасного викриття фактів торгівлі людьми, а також покращення стану досудового розслідування.
За інформацією ОГП, від початку 2023 року повідомлено про підозру у вчиненні 60 кримінальних правопорушень. Йдеться про випадки сексуальної та трудової експлуатації, втягнення у злочинну діяльність.
Прокурори з урахуванням злочинів минулих років скерували до суду обвинувальні акти за фактами 99 злочинів, пов’язаних із торгівлею людьми.
“Офіс Генпрокурора приділяє постійну увагу посиленню протидії всім формам проявів торгівлі людьми. Наразі обласні прокуратури зорієнтовано на нові підходи у роботі. Зокрема закріплення на місцях прокурорів за цим напрямом, орієнтацію на постраждалих та сприяння їх доступу до допомоги”, - йдеться в дописі.
В ОГП підкреслили, що не менш важливою є належна співпраця з міжнародними державними та громадськими організаціями у виявленні таких злочинів.
Як повідомлялося, 10 років тому Генасамблеєю ООН обрано 30 липня Всесвітнім днем протидії торгівлі людьми.