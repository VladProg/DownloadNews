Припинення активної фази на Донбасі не означає кінець війни - у цьому разі мова йде про "довгу історію".

Про це радник керівника Офісу Президента Олексій Арестович повідомив в ефірі у Марка Фейгіна, передає Укрінформ.
Він запевнив, що нова зброя, яку отримала Україна працює, проте не у тій кількості, яка потрібна, щоб принципово змінити правила гри.
Для того, щоб зброя приїхала та почала діяти, треба 3 тижні або й більше: "Поки необхідна кількість приїде і почне здійснювати серйозний вплив на полі бою – це кінець травня, початок червня".
"Треба налаштовуватися на довгу історію. Припинення активної фази на Донбасі – це не означає кінець війни. Все одно далі будуть тактичні дії, нальоти, війна... Це довга історія, і може бути дуже довга, це може бути до Нового року, все залежить від низки обставин", – сказав він.

Нагадаємо: раніше очільник МЗС Дмитро Кулеба заявив, що ЗСУ переходять на зброю НАТО.