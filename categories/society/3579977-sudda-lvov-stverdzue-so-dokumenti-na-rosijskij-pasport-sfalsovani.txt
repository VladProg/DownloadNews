Голова Касаційного господарського суду у складі Верховного Суду Богдан Львов стверджує, що один із документів, оприлюднений журналістами-розслідувачами як доказ отримання ним російського громадянства, сфальшований.

Про це суддя написав у Фейсбуці,передає Укрінформ.
Львов зазначив, що у розслідуванні програми “Схеми” оприлюднена форма, яку він нібито заповнив для отримання російського паспорта, коли досяг 45-річчя.
Водночас суддя стверджує, що станом на дату заповнення цієї форми - 26 жовтня 2012 року, зразок цієї форми у рф ще не був затвердженим.
“І найцікавіше: форма саме такого зразка була затверджена у рф лише через місяць - 30 листопада 2012 року (наказ ФМС # 391). А введена в дію взагалі 27 травня 2013 року. Тобто, простими словами: на момент нібито заповнення цієї форми самої форми ще не існувало в природі. Не сперечаюся, підробка якісна, проте диявол криється в деталях, і таких деталей там ще достатньо”, - заявив він.

Львов припускає, що “журналістів «Схем» могли використовувати «втемну», просто «зливши» їм якісну фальшивку”.
Він заявив, що атаки на суддів “із використанням медіа та підроблених фактів” є неприпустимими і такими, що несуть загрозу незалежності всієї судової гілки в цілому.


“Хтось вирішив, що може тиснути на суддів за допомогою журналістів. Так не буде. Мною ухвалено рішення з цього питання зробити звернення на ім'я Президента Володимира Зеленського. Також я найближчим часом обговорюватиму це питання з представниками західних демократичних інститутів та з конгресменами США. У питаннях захисту честі та гідності, а також незалежності судової системи я піду до кінця», - написав Львов.
Як повідомляв Укрінформ, 15 вересня журналісти «Схем» оприлюднили розслідування про те, що очільник Касаційного господарського суду у складі Верховного суду Богдан Львов, який має доступ до державної таємниці, виявився громадянином російської федерації. Журналісти опублікували документи, відповідно яких Львов став громадянином рф ще у 1999 році, вже працюючи суддею в Україні, а у 2012 році оновив паспорт після досягнення 45-річчя. Журналісти встановили, що в день подачі заяви він перебував у москві. В обох випадках письмова заява оформлена від його імені.
У розслідуванні йдеться, що за російським паспортом Львова проводились операції з незадекларованою нерухомістю його родини в москві. Факт наявності російського громадянства суддя приховав від конкурсної комісії, яка у 2017-му обрала його до реформованого Верховного Суду. Згідно з Конституцією України, набуття суддею громадянства іншої країни – це підстава для припинення його повноважень.
Після виходу журналістського розслідування Богдан Львов спростував наявність у нього російського громадянства.
Львов пов'язує поширення інформації про ймовірну наявність у нього російського громадянства з бажанням вивільнення посади голови суду, що "має полегшити вплив на результати розгляду господарських спорів з боку зацікавлених осіб".
Він також повідомив, що звернувся до правоохоронних органів з тим, щоб вони перевірили викладену журналістами інформацію.
26 вересня у Верховному Суді поінформували, що СБУ скасувала Львову доступ до державної таємниці.