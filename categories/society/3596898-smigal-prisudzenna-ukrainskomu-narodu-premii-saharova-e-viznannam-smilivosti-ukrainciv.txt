Присудження премії Європейського парламенту імені Андрія Сахарова "За свободу думки" народу України є визнанням сміливості українців й українок, які захищають свої родини та майбутнє.

Про це Прем'єр-міністр Денис Шмигаль написав у Твітері.
"Європарламент присудив головну нагороду у сфері захисту прав людей – премію Сахарова – народу України в особі Президента Володимира Зеленського, обраних лідерів та громадянського суспільства. Це визнання сміливості кожного українця й українки, які щодня захищають свої родини та майбутнє", - написав Шмигаль.
Як повідомлялося, премія Сахарова 2022 року присуджена мужньому народу України в особі Президента, обраних лідерів та громадянського суспільства.
Президент Володимир Зеленський подякував за присудження премії Європейського парламенту імені Андрія Сахарова "За свободу думки" народу України та наголосив, що вірність свободі і демократії українці доводять на полі бою.
Премія Сахарова за свободу думки — щорічна відзнака Європейського парламенту, започаткована 1988 року. Нагорода вручається за досягнення в таких сферах: захист прав людини та її основних свобод; розвиток демократії і відстоювання верховенства права; повага до міжнародного законодавства; захист прав меншин.