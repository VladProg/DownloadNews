У Віденському музеї етнографії відкрилася виставка "Grain: burning issue" ("Зерно: гаряче питання"), яка розповідає про використання Росією зерна як знаряддя війни та репресій.

Про це повідомляє кореспондент Укрінформу.
"Зерно стало гарячим питанням у багатьох сенсах. Раніше Україна постачала зерно понад 400 мільйонам людей у всьому світі. Після повномасштабного вторгнення Росії все кардинально змінилося. РФ блокує шляхи постачання зерна, обстрілює українські порти та зерносховища, мінує поля, знищує техніку для обробітку землі. Голод використовується як знаряддя війни та пригнічення", - заявила на відкритті кураторка виставки - засновниця платформи Art Contact Ukraine Яна Гринів.

Вона вказала на те, що вже не вперше Росія вдається до подібних дій щодо інших народів. "Радянський Союз відповідальний за Голодомор в Україні – штучний голод 1932-33 років, який призвів до смерті восьми мільйонів українців у країні, яка годувала весь світ… Ми не хочемо, щоб наші діти переживали війну чи голод. Тому важливо привернути увагу до актуальних проблем, намагаючись створити краще майбутнє для прийдешніх поколінь", - наголосила Гринів.
На виставці представлені фотографії, відеороботи, інсталяції, що містять елементи українського народного мистецтва. В інсталяції під назвою "Плач" Яна Гринів використала доправлене з України зерно, що згоріло внаслідок удару РФ по зерносховищу в Ізмаїлі Одеської області. Над збіжжям розміщено фотоколаж розбомбленого сховища у вигляді обличчя, що ніби плаче над "мертвим тілом" - зерном.

В іншій інсталяції художниця використала частини збитого дрона Shahed – уламки лежать на землі, з якої проростає молода пшениця, символізуючи відновлення.
Також в експозиції представлена кам'яна "Паляниця" від Жанни Кадирової та Дениса Рубана, відеоінсталяція Світлани Житньої "Голодомор" - композиція з рухомих серпів як метафора репресивної машини, що забирала у людей не лише хліб, а й життя. У центральній частині інсталяції розташована традиційна українська лялька-мотанка.
Про організований Сталіним терор голодом нагадує інсталяція "5 колосків" Яни Гринів - колоски лежать на столі, накритому вишитим рушником із символами землі та зерна.

Відвідувачі також можуть ознайомитися з "Кардіограмою війни" – аудіовізуальною інсталяцією із зображенням динаміки звуку бомбардування, а також із відео розмінування українських полів 60-ю бригадою корпусу резерву ЗСУ та фотографіями Костянтина Поліщука, Павла Мазая, Костянтина та Влади Ліберових, на яких зафіксовано події війни та її жахливі наслідки.
У межах заходу організовано благодійний продаж фотографій, на зібрані кошти будуть придбані медичні турнікети.






На виставці у Відні експонуються спалене загарбниками зерно з Ізмаїла та уламки Shahed / Фото: Василь Короткий, Укрінформ





































"Grain:burning issue" організовано за підтримки посольства України в Австрії, постійного представництва України при міжнародних організаціях у Відні, Одеської обласної державної адміністрації, керівництва Volkskundemuseum Wien та Йозефштадта.
Виставка триватиме до 3 грудня.
Як повідомляв Укрінформ, раніше у столиці Австрії відкрилась українська виставка “BeLive: believe, be live”, на якій представлені роботи 18 митців на тему віри та війни.