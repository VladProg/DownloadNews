Підтоплення сіл Мощун, Горенка, Демидів, Козаровичі у Київській області, викликане руйнуванням дамби під час російського вторгнення, має бути ліквідовано за 7-10 днів.

Про це повідомив заступник керівника Офісу Президента Кирило Тимошенко на брифінгу, передає Укрінформ.

"Київська область, її північна частина, продовжує потерпати від підтоплення. Після часткового руйнування захисної дамби значні площі громад сіл Мощун, Горенка, Демидів, Козаровичі – не тільки відчули на собі стихію води, а й в прямому сенсі вимушені з нею жити у власному домі. Запевняю місцевих мешканців – через 7-10 днів вода відступить. Тривають всі необхідні роботи і заходи", - сказав він.
Також Тимошенко нагадав, що вже відновлено мостовий перехід між селами Лютіж та Демидів, куди нещодавно влучила блискавка. Водночас він підкреслив, що мостом можна користуватись лише зважаючи на вантажні обмеження.
Заступник очільника ОП наголосив на важливості дотримання протипожежної безпеки. Так, за його словами, останніми днями на Київщині почастішали загоряння торф’яників, а також спостерігаються поодинокі випадки підпалів трави та побутового сміття.
"Шановні громадяни, закликаю: не паліть, будь ласка, сміття, траву та інші побутові відходи. Маємо сумну статистику загорянь. Вогнеборці з нею справляються, однак будьмо пильними!" - звернувся Тимошенко до українців.
Як повідомляв Укрінформ, у Київській області наприкінці червня поблизу села Демидів зазнав руйнувань міст через річку Ірпінь, унаслідок чого одна людина загинула, двоє зазнали поранень. Причиною руйнування мосту стало влучання блискавки, через що здетонував вибуховий пристрій.
14 липня рух мостовою переправою відновлено.