Ключовий акцент Donbas Media Forum спрямований на реінтеграцію тимчасово окупованих територій України, а також на права людей, які наразі там проживають.

Про це на відкритті форуму заявив його засновник, генеральний директор Укрінформу Олексій Мацука, повідомляє кореспондент агентства.
"Вся увага та енергія журналістів і медіа має бути направлена на якомога швидше завершення війни перемогою України, а також на те, щоб люди на прифронтових та захоплених ворогом територіях отримали прямий зв’язок з Києвом", – сказав він.
У цьому контексті Мацука відзначив важливість проведення Donbas Media Forum у Києві. На його переконання, це дає знак людям, які перебувають на прифронтових або тимчасово окупованих територіях, що ми про них пам’ятаємо, чекаємо вдома і робимо все, щоб якнайшвидше закінчити війну.

Гендиректор Укрінформу зауважив, що ключовий акцент Donbas Media Forum спрямований на реінтеграцію тимчасово окупованих територій України, а також на права людей, які там проживають. Він наголосив, що деокупація і реінтеграція – "це не тільки про території, а й про людей".
Як повідомлялося, у Києві впродовж 10-11 листопада триває восьмий Donbas Media Forum-2023. Це щорічна конференція, яка збирає журналістів і медіаменеджерів України та світу. Форум дає можливість обговорити актуальні проблеми професії та налагодити комунікацію.
Восьмий Donbas Media Forum (DMF) присвячений вивченню трансформацій, які переживає українська медійна спільнота внаслідок повномасштабного вторгнення РФ. Дводенна конференція проходить в офлайн-форматі з онлайн-трансляцією головних панелей.