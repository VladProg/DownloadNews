У понеділок, 9 жовтня, о 19:00 на Ютуб-каналі Ukrinform TV вийде чергова програма "Укрінформ: Вечірній стрім", темою якої буде "Тактична медицина: знання, що рятують життя".

"Правильні дії у правильний час!" – таким є гасло тактичної медицини (домедичної допомоги в умовах бойових дій). На базовому рівні її основами мають володіти усі військові.
Перша медична допомога на полі бою є надважливою, бо рятує життя пораненому бійцю. Як свідчить аналіз щодо причин загибелі солдатів, значну частину з них можна було врятувати. Близько 90% поранених бійців гинуть ще до потрапляння в госпіталь — в основному через несумісні з життям травми. Але такі стани, як кровотеча з кінцівок, пневмоторакс, інші проблеми з дихальними шляхами можна усунути в бойових умовах.
Своєчасне надання медичної допомоги значно підвищує шанси на виживання та відновлення функцій у пораненого. Тому існує поняття «золотої години» — час після поранення, протягом якого повинно розпочатися надання кваліфікованої медичної допомоги.
Україна обігнала США за швидкістю впровадження тактичної медицини. У США на це пішло 22 роки, в Україні – кілька років.
Домедичну допомогу може надавати кожен. В українському законодавстві чітко прописано, що усі повнолітні та дієздатні люди громадяни України зобов’язані навчатися домедичній допомозі.
У програмі візьме участь Марія Назарова, яка розробляла програму з підготовки бойових медиків, займалася формуванням тактичної медицини в Україні та є співзасновницею РеаніМетро — ініціативи, завдяки якій на станціях київського метрополітену з’явилися дефібрилятори.
У програмі обговорюватимуть: що таке тактична медицина, чим вона відрізняється інших видів меддопомоги, який мінімальний набір навичок у тактичній медицині для військових і цивільних, чи всі курси та інструктори однаково корисні, які основні травми та поранення на фронті, а також що найскладніше в наданні медичної допомоги під час бойових дій та які є проблеми з постачанням та якістю аптечок на фронт.
Ведучий – журналіст Василь Самохвалов.
"Укрінформ: вечірній стрім" виходить в ефір щопонеділка та щочетверга на Ютуб-каналі Ukrinform TV. Це програма, де провідні експерти країни обговорюють актуальні події України та світу.