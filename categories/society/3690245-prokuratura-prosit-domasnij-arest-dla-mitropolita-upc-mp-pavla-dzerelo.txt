Прокурори у Шевченківському райсуді столиці заявили клопотання про обрання наміснику Києво-Печерської лаври митрополиту Української православної церкви московського патріархату Павлу (Лебедю) запобіжний захід у вигляді цілодобового домашнього арешту.

Про це Укрінформу повідомив обізнаний співрозмовник в Офісі генпрокурора.
“Прокурори просять суд обрати Павлу запобіжний захід у вигляді цілодобового домашнього арешту”, - сказав співрозмовник.
За його словами, наразі засідання Шевченківського райсуду з обрання запобіжного заходу Павлу уже розпочалося.
Прессекретар Київської обласної прокуратури, яка здійснює процесуальне керівництво у справі митрополита Павла, Олена Ковальова підтвердила Укрінформу, що суд розпочав обирати йому запобіжний захід.
Як повідомляв Укрінформ, 1 квітня близько 7.30 ранку Служба безпеки України вручила підозру наміснику Києво-Печерської лаври митрополиту Української православної церкви московського патріархату Павлу (Лебедю).
Слідчі дії щодо митрополита ведуться за двома статтями Кримінального кодексу України: 161 – "Порушення рівноправності громадян залежно від їх расової, національної, регіональної належності, релігійних переконань, інвалідності та за іншими ознаками" та 436-2 – "Виправдовування, визнання правомірною, заперечення збройної агресії російської федерації проти України, глорифікація її учасників".
У будинку намісника Києво-Печерської Лаври проводять обшуки, його викликали на допит.
Раніше суд відмовив у забезпеченні позову Української православної церкви (московського патріархату) до Національного заповідника «Києво-Печерська лавра» про визнання недійсним правочину щодо відмови у продовженні безоплатного користування культовими будівлями та іншим майном, що є державною власністю.
Національний заповідник "Києво-Печерська лавра" оголосив про розрив договору про оренду з Українською православною церквою московського патріархату з 29 березня.
30 березня комісія Міністерства культури та інформаційної політики мала розпочати інвентаризацію майна Києво-Печерської лаври. Однак прибічники УПЦ (МП) завадили діяльності комісії.
Правоохоронці відкрили кримінальне провадження за фактом перешкоджання журналістській діяльності на території Києво-Печерської лаври. Заявники повідомили, що під час зйомки сюжету один із священнослужителів пошкодив обладнання оператора.