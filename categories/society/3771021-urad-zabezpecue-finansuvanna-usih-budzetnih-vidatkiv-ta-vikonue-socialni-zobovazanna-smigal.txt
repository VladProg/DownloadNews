Уряд забезпечує стабільне фінансування усіх бюджетних видатків та виконує соціальні зобов'язання перед українцями.

Як повідомив у Телеграм Прем'єр-міністр Денис Шмигаль, про це він розповів під час «Години запитань до уряду» у Верховній Раді, передає Укрінформ.
"Із загального фонду держбюджету понад 40% витрачаємо на оплату праці військових та бюджетників. Майже 25% — на оплату товарів і послуг, зокрема на закупівлю техніки, зброї, боєприпасів, екіпірування для наших захисників. Понад 18% йде на соціальне забезпечення — пенсії та допомоги. За вісім місяців 2023 року на соціальне забезпечення спрямовано 346,5 млрд грн", - повідомив глава уряду.
Одночасно, як зазначив Шмигаль, триває процес змін у системі соціального забезпечення, зокрема соціальні виплати централізуються через Пенсійний фонд, триває цифровізація, впроваджується принцип «гроші ходять за людиною».
На порядку денному також реформа пенсійної системи та ветеранська політика. Так, додав глава уряду, за програмою єРобота вже 47 млн грн нараховані як грантова допомога ветеранам та їхнім родинам. Розширено іпотечну програму єОселя та запущено низку інших економічних і соціальних програм.
Як повідомляв Укрінформ, уряд заклав у проєкті держбюджету 40 млрд грн на програми підтримки економічного відновлення та допомоги українському бізнесу.
Фото: КМУ