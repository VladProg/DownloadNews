Співробітнику фсб російської федерації повідомили про підозру у шпигунстві.

Як передає Укрінформ, про це повідомляє Офіс генерального прокурора.

За процесуального керівництва Офісу генерального прокурора діючому співробітнику фсб рф повідомлено про підозру у шпигунстві (ч. 1 ст. 114 Кримінального кодексу України)
За даними слідства, кадровий співробітник російської спецслужби - 5 Служби фсб рф, діючи на шкоду суверенітетові, територіальній цілісності та недоторканості, обороноздатності та державній безпеці України, з червня 2018 року по лютий 2022 року збирав відомості, що становлять державну таємницю, на користь росії.
За допомогою заздалегідь завербованого громадянина України, який працював у Секретаріаті Кабінету Міністрів України, він збирав інформацію, що містить державну таємницю у сфері оборони, економіки, правоохоронної діяльності та зовнішніх відносин України з метою подальшої її передачі фсб рф.
Досудове розслідування здійснюється слідчими Головного слідчого управління Служби безпеки України.
Як повідомляв Укрінформ, колишнього посадовця управління забезпечення контролю Секретаріату Кабінету Міністрів України, який передавав таємну інформацію представникам фсб росії, засудили до 12 років позбавлення волі.