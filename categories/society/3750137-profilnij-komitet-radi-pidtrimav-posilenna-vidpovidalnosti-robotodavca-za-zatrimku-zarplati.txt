Комітет Верховної Ради України з питань соціальної політики та захисту прав ветеранів рекомендував парламенту прийняти за основу законопроєкт, який посилює відповідальність роботодавця за затримку заробітної плати.

Про це повідомляє пресслужба комітету, передає Укрінформ.
«Члени комітету рекомендували Верховній Раді України включити до порядку денного сесії та прийняти за основу проєкт Закону про внесення змін до деяких законів України щодо посилення захисту вимог працівників щодо виплати заборгованості із заробітної плати, в тому числі у випадку неплатоспроможності роботодавця (реєстр. №9510)», - ідеться в повідомленні.
Автори документа пропонують, серед іншого, закріпити на законодавчому рівні норми, які забезпечують належний законодавчий захист права працівника на своєчасне отримання винагороди за працю і гарантують отримання ним адекватної грошової компенсації збитків, понесених внаслідок порушення строків її виплати.
Також документ посилює відповідальність роботодавця за затримку заробітної плати.
Крім того, законопроєкт закладає законодавчі підстави для створення гарантійної установи задля задоволення грошових вимог найманих працівників у разі неплатоспроможності роботодавця.
Аби не створювати додаткового навантаження на приватні підприємства, які сплачують податки та забезпечують громадян робочими місцями, депутати пропонують ввести в дію окремі положення проєкту після завершення воєнного стану в Україні.
Як повідомлялося, у Верховній Раді зареєстровано законопроєкт (№9510), яким пропонується забезпечити належний захист права працівника на своєчасне отримання винагороди за працю. Зокрема, законопроєктом пропонується зобов’язати роботодавця, у разі затримки виплати заробітної плати на строк більше 15 календарних днів після закінчення місяця, за який здійснюється виплата, сплачувати за порушення працівникові пеню.