Понад 50 російських військовослужбовців отримали вироки в українських судах, що стало можливим завдяки, зокрема, великій підтримці міжнародних партнерів.

Як передає Укрінформ, про це повідомляє Офіс Генерального прокурора у Телеграмі.
"Воєнні злочини є масовими та різноманітними. Найбільші виклики саме при розслідуванні цих злочинів, оскільки ми маємо справу з великою кількістю. І на цьому напрямку в нас вже є результати", - сказав генеральний прокурор України Андрій Костін.
За його словами, вже понад 50 військовослужбовців РФ отримали вироки в українських судах. Це стало можливим завдяки, зокрема, великій підтримці міжнародних партнерів.
"Хтось може сказати, що це небагато. Коли я спілкуюся з міжнародними партнерами, вони дивуються цьому і кажуть: "Це небачено, що під час війни ви документуєте всі ці злочини. Своєю чергою, ми відповідаємо: "Так, ми все документуємо з вашою допомогою, але ми ще ці злочини розслідуємо, передаємо справи в суди і отримуємо вироки. Тому що люди не можуть чекати справедливості незрозуміло скільки", - зазначив Костін.
Як повідомлялось, станом на 15 липня, задокументовано понад 95 тисяч воєнних злочинів. Загалом 368 особам повідомлено про підозру, до суду направлено 219 обвинувальних актів. Засуджено 53 особи.