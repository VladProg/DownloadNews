Ексголову Верховного Суду Всеволода Князєва, якому повідомили про підозру в отриманні 2,7 млн дол. хабаря, доправили на засідання Вищої ради правосуддя, яка розглядатиме подання керівника САП про надання дозволу на тримання його під вартою.

Як повідомляє кореспондент Укрінформу, Князєв присутній на засіданні ВРП у супроводі свого адвоката Володимира Клочкова.
Також участь у засіданні бере прокурор САП Олександр Омельченко, який здійснює процесуальне керівництво у цій справі.

З доповіддю стосовно ситуації, яка склалася у зв'язку з затриманням Князєва, має виступити член ВРП Віталій Саліхов.
Після цього, як передбачається, нададуть слово ексголові ВС і прокурору САП. Потім члени ВРП підуть до нарадчої кімнати для ухвалення рішення.
Як повідомлялося, 15 травня НАБУ і САП заявили про викриття схеми одержання неправомірної вигоди керівництвом та суддями Верховного Суду. Правоохоронці затримали голову ВС Князєва та вилучили 2,7 млн дол.

16 травня 2023 року під час пленуму Верховного Суду 140 суддів підтримали висловлення недовіри чинному голові ВС Князєву. Судді також ухвалили постанову пленуму ВС про припинення повноважень голови ВС Князєва.