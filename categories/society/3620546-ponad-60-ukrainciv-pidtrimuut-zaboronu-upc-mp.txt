62% українців виступають за заборону Української православної церкви московського патріархату.

Про це свідчать результати соціологічного дослідження, проведеного компанією «Active Group», передає Укрінформ.

Зокрема, 61,9% респондентів сказали, що така заборона потрібна (41% відповіли, що однозначно потрібно заборонити діяльність цієї церкви, 20,9% – швидше потрібно). Водночас 5,6% респондентів вважають, що швидше не потрібно забороняти діяльність УПЦ МП, а 6,8% – що точно не потрібно забороняти. Кожен четвертий (25,7%) не визначився із відповіддю на запитання.

Крім того, половина опитаних громадян України (48,7%) оцінили діяльність УПЦ МП негативно: 15,8% – швидше негативно, 32,9% – однозначно негативно.
Ще 6,8% відповіли, що позитивно оцінюють діяльність моспатріархату: 3,8% – однозначно позитивно і 3% – швидше позитивно. Кожен четвертий українець (25,2%) ніяк не оцінює діяльність «московської церкви», а 19,3% не визначилися з відповіддю.

На запитання «Чому держава не заборонила досі УПЦ МП ?» найбільша частка респондентів (41,2%) відповіла: «Бо в нас є свобода віросповідання». По 22,3% набрали відповіді «Відсутня політична воля» та «У влади є інші більш нагальні проблеми». 20,2% набрав варіант відповіді «Корупція діючої влади», 18,5% – «Вплив російських спецслужб на діючу владу». Інші причини назвали 4,3% респондентів. Не визначились із відповіддю на запитання 21,5% респондентів.
Дослідження здійснено компанією «Active Group» за допомогою онлайн-панелі «SunFlower Sociology» упродовж 18-21 листопада 2022 року. Опитано 600 громадян України віком від 18 років методом самозаповнення анкет.