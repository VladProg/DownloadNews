З 5 по 12 червня триває додатковий період реєстрації на складання Національного мультипредметного тесту.

Про це повідомляє Український центр оцінювання якості освіти, передає Укрінформ.
"Протягом 5–12 червня триватиме додатковий період реєстрації для участі в національному мультипредметному тесті", - йдеться у повідомленні.
В УЦОЯО нагадують, що додатковий період реєстрації передбачений для вступників, які реєструвалися в основний період, але отримали відмову, та тих, хто не зміг із поважних причин вчасно зареєструватися.
Також у цей період здійснюють реєстрацію осіб, які за рішенням судів перебувають в установах виконання покарань / слідчих ізоляторах.
На сайті УЦОЯО оприлюднені особливості реєстрації для кожної з цих категорій вступників.
Як повідомляв Укрінформ, з 5 червня розпочалася основна сесія Національного мультипредметного тесту (НМТ), яка триватиме до 23 червня. На неї зареєструвалося 284 тис. вступників. Додаткова сесія НМТ пройде 11–24 липня.