Міністерство охорони здоров’я України отримало від міжнародних партнерів чергову партію гуманітарної допомоги, зокрема 64 апарати штучної вентиляції легень і 25 інкубаторів для новонароджених.

Як передає Укрінформ, про це повідомляє Міністерство охорони здоров’я.
Також благодійники надали 160 палет різних ліків, 8 палет антитромботичних препаратів (еноксапарин), дві палети імуносупресантів, 130 одиниць портативних наборів для перевірки якості води, 70 палет засобів індивідуального захисту, 17 палет антибактеріальних засобів (меропенем, цефтріаксон) та 80 палет шприців.
Гуманітарну допомогу для МОЗ цього разу надали Дитячий фонд ООН, Урядове агентство стратегічних резервів Польщі, фармацевтична корпорація Sanofi, міжнародні компанії Direct Relief і Crown Agents, Румунський хаб, благодійний фонд Віктора Лещинського, громадська організація “Об’єднана поміч Україні”.
“Світ – це єдиний живий організм, де криза в одному його кінці викликає реакцію в іншому. Ми дякуємо іноземним партнерам. Дякуємо й партнерам українським, які демонструють відповідальність перед нашим суспільством”, – заявила заступниця міністра охорони здоров’я з питань цифрового розвитку Марія Карчевич.
Як повідомляв Укрінформ, у серпні МОЗ отримало гуманітарну допомогу від партнерів, що включає медпрепарати та обладнання, зокрема інкубатори, апарати ЕКГ, монітори пацієнта та електрогенератори.