У Києві презентували видання «Україна: журналісти на передовій», присвячене медійникам, які боронять країну як на інформаційному фронті, так і на полі бою.

Презентація книги відбулася в Укрінформі.
"Цей літопис української журналістики, героїзму та мужності українських журналістів є важливою подією. Власне це той документ, який підтверджує, що абсолютна більшість українських медіа та українських журналістів сьогодні на передовій захисту України. Хто в окопах захищає... Хто у своїх редакціях, хто волонтерить", - сказав голова Національної спілки журналістів України Сергій Томіленко.

За його словами, третина українських медіа призупинили діяльність через війну, але інформаційне поле тримається завдяки журналістам, і попри всі виклики, журналісти виконують свій обов'язок. "Сьогодні саме медіа та журналісти дають шанс кожному на те, що його історія буде почута. І шанс на наближення справедливості", - наголосив Томіленко.
Завідувач кафедри соціальних комунікацій Навчально-наукового інституту журналістики Київського національного університету імені Тараса Шевченка Юрій Бондар зауважив, що це видання упорядковували досить тривалий час, бо авторам не вистачало часу готувати спеціальні матеріали для книги через перебування на фронті та зайнятість волонтерством. Він зазначив, що герої цієї книги - люди з позицією, і ця позиція про захист України.

"Це воїни, це ті, хто відклав перо, відклав камеру, відклав мікрофон і взяв зброю до рук, в окопах захищає нашу країну", - додав Бондар.
Заступниця голови Київської організації НСЖУ Алла Малієнко зазначила, що необхідно фіксувати та показувати суспільству журналістів, які роблять героїчні вчинки.

"Коли ми готували цю книжку, не було ніякого здивування вчинкам і пересічних українців, і наших колег. Було тільки захоплення молодими нашими колегами", - сказала вона.
Видання розповідає про журналістів, які з початку повномасштабної російської агресії боронять Україну як на інформаційному фронті, так і на полі бою. Книга містить журналістські матеріали, створені в жанрах інтерв’ю, замальовки, огляду, фотографії. Окремий розділ складають матеріали, в яких вшановано пам’ять загиблих журналістів.
Книжка розрахована на фахівців інформаційної сфери, професіональних журналістів і тих, хто планує опанувати цю професію, а також на широке коло читачів.
Видання стало свого роду продовженням книжки «Журналісти на війні». Там містяться розповіді про події так званої гібридної війни, починаючи з 2014 року.
Як повідомлялося, у Києві презентували книгу «Одна Україна, єдиний народ. Бесіди з Леонідом Кравчуком», яка присвячена пам'яті першого Президента України.