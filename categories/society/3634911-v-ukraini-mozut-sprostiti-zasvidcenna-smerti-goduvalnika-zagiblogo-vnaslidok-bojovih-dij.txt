Мінреінтеграції ініціюватиме спрощення процедури щодо підтвердження факту смерті одного з годувальників унаслідок бойових дій, аби родичі загиблих могли претендувати на соцвиплати.

Про це віцепрем’єр-міністр - міністр з питань реінтеграції тимчасово окупованих територій Ірина Верещук повідомила кореспонденту Укрінформу.
"Я дивлюся, що можна зробити на рівні Кабміну задля спрощення цього механізму: в умовах, коли немає тіла, але є свідки і впевненість у тому, що людина загинула. Тоді родичі принаймні зможуть отримувати пенсію по втраті годувальника", - сказала вона.
Розмова з віцепрем’єр-міністром відбулася під час заходу, організованого Мінреінтеграції до Дня святого Миколая, де діти, які втратили одного чи обох батьків через бойові дії, отримали ноутбуки, книги та солодощі. Водночас опікуни та батьки змогли особисто поспілкуватися з Верещук, зокрема, розповісти про проблеми, з якими зіткнулися. За словами віцепрем’єр-міністра, люди скаржилися саме на формальні питання - оформлення опікунства та встановлення факту смерті.
"Були жінки, чоловіки яких, захищаючи Маріуполь, загинули. І вони кілька місяців не можуть підтвердити факт їхньої смерті. Це важливе питання й воно болюче водночас: тіла немає - тест ДНК не проведеш, і в суді кажуть: "вибачте, ми не можемо допомогти". Тож сім'ї з дитиною та без годувальників мають жити на самі переселенські, на 2000 грн", - сказала Верещук.
Заразом вона підкреслила, що держава реагує й на прийдешнє підвищення цін. Нещодавно Мінреінтеграції внесло до Кабміну пропозицію про підвищення мінімального порогу соціальних виплат на тлі 44%-ї інфляції.
"Є люди, діти з інвалідністю. Вони отримують по 3000 грн. Ми розуміємо, що цього замало, бо зростає все: інфляція становить 44 %, продукти подорожчали. Ми вже внесли пропозицію до Кабміну збільшити цей поріг", - сказала віцепрем’єр-міністр.
Повідомлялося, що Мінреінтеграції зробив подарунки до Дня святого Миколая дітям, батьків яких забрала війна.