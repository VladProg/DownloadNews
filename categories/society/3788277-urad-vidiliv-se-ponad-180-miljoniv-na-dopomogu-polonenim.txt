Уряд виділив ще 180,7 мільйонів гривень з резервного фонду держбюджету на виплати державної допомоги полоненим та їх родинам.

Як передає Укрінформ, про це Міністерство з питань реінтеграції тимчасово окупованих територій України повідомляє у Телеграмі.
"180,7 мільйона гривень виділено з резервного фонду держбюджету на грошову допомогу звільненим із полону особам і сімʼям тих, хто досі перебуває в полоні. Відповідне розпорядження було розроблено за ініціативи Мінреінтеграції й ухвалено на засіданні Кабміну 17 листопада", - йдеться у повідомленні.
Зокрема, документом передбачено 159,7 мільйона гривень на надання щорічної державної грошової допомоги родинам військовополонених, цивільних заручників і політвʼязнів. Вона виплачується у розмірі 100 тисяч гривень за кожен рік перебування в полоні.
Крім того, 21 мільйон гривень буде спрямовано на виплати по 100 тисяч гривень одноразової державної грошової допомоги звільненим із ворожого полону.
Кошти на банківські рахунки зазначених осіб перераховуватиме Мінреінтеграції.
Як повідомляв Укрінформ, у жовтні на виплату державної допомоги сім’ям полонених перерахували 60 мільйонів гривень.