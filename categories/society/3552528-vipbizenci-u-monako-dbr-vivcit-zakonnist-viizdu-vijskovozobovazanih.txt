Працівники Державного бюро розслідувань розпочали досудове розслідування за фактом, оприлюдненим у журналістському розслідуванні «Української правди», щодо виїзду до князівства Монако під час російської агресії військовозобов’язаних громадян України.

Про це повідомляє пресслужба ДБР, передає Укрінформ.



«Зокрема, у рамках розслідування кримінального провадження будуть досліджені обставини перетину державного кордону України фігурантами даного розслідування та роль і місце в цьому процесі посадових осіб правоохоронних органів», - йдеться у повідомленні.
Раніше ЗМІ оприлюднили фільм-розслідування «Батальйон «Монако» про українських «VIP-біженців» на Лазурному узбережжі.
Як повідомлялося, на Одещині СБУ заблокувала канал переправляння за кордон потенційних призовників.