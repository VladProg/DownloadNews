У лікарні міста Краків помер 62-річний громадянин України, який у минулий четвер, 13 квітня, підпалив себе біля черги до генконсульства України у Кракові.

Смерть українця підтвердила речниця спеціалізованої лікарні імені Ридигера у Кракові Едита Пшибильська, передає Укрінформ з посиланням на RMF24.
“На жаль, незважаючи на зусилля лікарів-спеціалістів Малопольського опіково-пластичного центру, сьогодні вдень помер пацієнт, який 13 квітня потрапив у важкому стані до лікарні Ридирега внаслідок поранень після самопідпалу перед українським консульством”, - повідомила Пшибильська.
Як зазначається, в опіково-пластичному центрі чоловіку зробили операцію, від самого початку його стан був критичний.
Як зазначає RMF.FM, у четвер вранці чоловік стояв у черзі до генконсульства у Кракові. У певний момент він почав кричати українською мовою про “корупцію”, закликав усіх повертатися до України і боротися за країну. Потім він витягнув банку з легкозаймистою рідиною, вилив її на себе і підпалив. Чоловік почав бігти, а очевидці і поліція намагалися йому допомогти, гасили вогонь. На місце події викликали рятувальників.
Прокуратура у Кракові відкрила у цій справі слідство за статтею про наражання особи на безпосередню небезпеку втрати життя чи тяжких тілесних ушкоджень.
У МЗС України у минулий четвер інформували, що генконсульство України у Кракові взаємодіє із польськими правоохоронцями, які розпочали розслідування, аби встановити причину та всі обставини трагедії. Консули також тримали на контролі надання чоловікові медичної допомоги та встановлювали зв‘язок із його рідними.
Фото: Jakub Włodek / Agencja Wyborcza.pl