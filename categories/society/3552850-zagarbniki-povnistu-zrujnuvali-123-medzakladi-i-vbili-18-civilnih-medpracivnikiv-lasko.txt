Із початку повномасштабного вторгнення російські загарбники повністю зруйнували 123 медичні заклади, вбили 18 цивільних медпрацівників і 59 медпрацівників поранили.



Про це в інтерв'ю "РБК-Україна" розповів міністр охорони здоров'я Віктор Ляшко, передає Укрінформ.
"З початку повномасштабного вторгнення російської федерації на територію нашої країни пошкоджено 906 закладів охорони здоров'я, з них повністю зруйновано 123 – це те, що вже відновленню не підлягає. На решті об'єктах працюватиме комісія і, можливо, кількість зруйнованих збільшиться. Бо іноді нам візуально виглядає так, що заклад можна відновити, але коли вже приходять спеціалісти на територію закладу, то може бути зовсім інша оцінка", - розповів міністр.
Ляшко додав, що наразі неможливо оцінити збитки медичної сфери на тимчасово окупованих територіях.
За його словами, росія вбила 18 цивільних медпрацівників. Також 59 з важкими пораненнями, вони проходять лікування.
"Щодо медичних працівників, ми маємо 18 вбитих цивільних медичних працівників, це без кількості тих, хто був мобілізований до Збройних сил України і працює або в Медичних силах ЗСУ, або як військовослужбовець з автоматом у руках. І 59 цивільних медики зараз мають складні поранення і проходять лікування", - повідомив Ляшко.
Постраждав медичний автопарк - понад 80 карет "швидкої" виведено з ладу. Також пошкоджено понад 500 аптек.
"Окремо в нас ще 87 "швидких" виведено з ладу – обстріляно, пошкоджено осколками – зараз вони не на маршруті. І 241 "швидку" окупанти забрали, ми не знаємо, в якому вони стані. Крім того, 47 аптек повністю зруйновано, це здебільшого приватні об'єкти. Пошкоджено 505 аптек – деякі з них відновили роботу, деякі ні", - сказав міністр.
Як повідомлялося, Україна отримала 1,7 млрд доларів допомоги від USAID, завдяки цьому гранту МОЗ продовжує фінансування медзакладів за Програмою медгарантій.