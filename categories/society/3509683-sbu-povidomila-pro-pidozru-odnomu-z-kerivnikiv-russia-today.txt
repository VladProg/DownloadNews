Служба безпеки України повідомила про підозру одному з керівників російського пропагандинстського телеканалу «russia today» Антону Кузнєцову-Красовському. Агітатор закликав до ліквідації української державності та знищення українців.

Як повідомляє Укрінформ, про це йдеться на сторінці СБУ в Фейсбуці.
"Слідчі СБУ повідомили про підозру директору з мовлення російського телеканалу «russia today» Антону Кузнєцову-Красовському, який закликав до ліквідації нашої державності та фізичного знищення українців.

Для поширення ворожої агітації він використовував телевізійні ефіри та власні Youtube і Telegram-канали", - йдеться у повідомленні.
Наразі вирішується питання щодо оголошення пропагандиста у міжнародний розшук.
З початку повномасштабного вторгнення рф Служба безпеки відкрила понад 13 тис. кримінальних проваджень, пов’язаних з агресією проти України. Більшість справ стосуються розслідування воєнних злочинів окупантів, а також підривної діяльності їх агентури та пропагандистів.