Громадянам України більше не потрібно отримувати попередні електронні дозволи від Міністерства внутрішніх справ Ізраїлю для в’їзду в цю країну.

Як передає Укрінформ, про це Посольство України в Державі Ізраїль повідомляє у Фейсбуці.
“Шановні співвітчизники! Інформуємо, що згідно з рішенням компетентних органів Ізраїлю 04.07.2022 скасовано вимогу на отримання попереднього дозволу від МВС Ізраїлю для в’їзду в країну. Таким чином, громадянам України та їхнім друзям, які їх запрошують в Ізраїль, більше не потрібно отримувати електронні дозволи”, - ідеться в повідомленні.
У посольстві звернули увагу, що це рішення стосується громадян України, які планують подорож до Ізраїлю з туристичною метою.
Для в’їзду в Ізраїль необхідно мати діючий закордонний паспорт. Громадянину України, який в’їжджає до Ізраїлю в рамках безвізового режиму, слід за допомогою документів обґрунтувати мету поїздки в аеропорту, оскільки повноваження щодо прийняття остаточного рішення стосовно допущення на територію Ізраїлю належать співробітнику прикордонної служби Держави Ізраїль.
Наприклад, туристам доцільно мати зворотний квиток, підтвердження бронювання готелю та придбання туристичного продукту, суму коштів, достатню для запланованого перебування в Ізраїлі, а також поліс медичного страхування. Особам, які в’їжджають з гостьовою метою або для лікування, слід мати іменне запрошення з персональними та контактними даними приймаючої сторони (лікарні). Зворотний квиток та достатні кошти також необхідні.
У Посольстві України в Державі Ізраїль просять українців, які планують відвідати Ізраїль, звернути увагу, що за 10 днів до в’їзду в Ізраїль слід заповнити декларацію особи.
Також для в'їзду в Ізраїль слід заповнити свої та дані тих, хто подорожує з особою, декларацію про стан здоров’я, інформацію про вакцинацію від COVID-19 або статус одужання, а також дані про адресу ізоляції під час карантину. Власник цифрового сертифіката вакцинації, який підлягає перевірці, має завчасно його відсканувати або завантажити свою довідку про вакцинацію чи одужання до декларації про особу та отримати зелений пропуск (Green Pass) перед посадкою в літак. Також слід подбати про наявність страхового полісу, який має покривати видатки, пов’язані із захворюванням на COVID-19.
Детальніше - за посиланням.
Посольство рекомендує українцям перед поїздкою в Ізраїль врахувати, що ця країна не приймає тимчасово переміщених громадян України (біженців).
Посольство закликає не в’їжджати в Ізраїль у разі наявності негативної візової історії.
У разі отримання відмови на в’їзді до Ізраїлю особа має право оскаржити рішення прикордонної служби протягом 48 годин в суді. Для цього необхідно уповноважити місцевого адвоката, який вирішуватиме питання скасування заборони в суді. На період розгляду справи особа перебуватиме в спеціальному іміграційному центрі.