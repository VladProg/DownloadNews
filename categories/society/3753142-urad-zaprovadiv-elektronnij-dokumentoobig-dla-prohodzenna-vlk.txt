Кабінет Міністрів України ухвалив рішення про впровадження електронного документообігу під час та після проходження військово-лікарської комісії.

Про це заступниця міністра оборони Ганна Маляр повідомила в Телеграмі, передає Укрінформ.
За її даними, урядом затверджений Порядок здійснення обміну медичними й іншими документами військовослужбовців між військовими частинами, закладами охорони здоров’я, територіальними центрами комплектування та соціальної підтримки.
Відповідний крок зроблений з метою покращення якості медичного обслуговування військовослужбовців під час проходження військово-лікарських комісій та спрощення процедур реалізації постанов ВЛК, зокрема щодо відпусток і звільнень.
Як нагадала Маляр, до сьогодні всі документи, пов’язані з проходженням ВЛК, а також з оформленням відпусток для продовження лікування чи звільнення військових передавалися в паперовому вигляді. Це суттєво ускладнювало всі процеси й створювало для військовослужбовця додаткові навантаження і незручності.
Затверджений же урядом порядок електронного документообігу спростить взаємодію між усіма суб'єктами системи, залученими до роботи з військовослужбовцями в межах ВЛК. Ідеться, зокрема, про військові частини, центри комплектування та медичні заклади.
"Такий підхід звільняє військовослужбовців від ролі "кур'єра", а замість цього надає можливість швидко отримати документи, необхідні для проходження огляду та реалізації рішень ВЛК", – пояснила заступниця міністра.
За її словами, завдяки затвердженому порядку згадані інституції зможуть надсилати й отримувати в електронній формі наступні документи:

іменні списки військовослужбовців, які перебувають на лікуванні в закладах охорони здоров’я;
постанови військово-лікарської комісії у вигляді свідоцтва про хворобу або довідки ВЛК;
довідки про обставини травми (поранення, контузії, каліцтва) та виписки з медичної карти амбулаторного і стаціонарного хворого;
рапорти військовослужбовців про надання їм відпустки для лікування або звільнення з військової служби за станом здоров’я та витяги з наказів військової частини.

На виконання постанови уряду впроваджується відповідне технічне рішення.
"Зміни у нормативно-правових актах відбуваються в межах роботи міжурядової робочої групи по оптимізації ВЛК, в яку входять представники Міністерства охорони здоров’я, Міністерства оборони, Міністерства цифрової трансформації, Міністерства ветеранів, Збройних Сил України та громадської організації "Принцип", – наголосила Маляр.
Як повідомляв Укрінформ, на початку травня в Харкові, Львові, Києві, Вінниці й Одесі в тестовому режимі запустили електронний запис до лікарів військово-лікарської комісії.
Станом на початок червня е-черга на ВЛК почала функціонувати вже в 90% військових госпіталів.