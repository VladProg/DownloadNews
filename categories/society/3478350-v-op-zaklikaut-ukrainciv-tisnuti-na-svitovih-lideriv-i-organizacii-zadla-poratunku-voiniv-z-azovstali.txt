Радник керівника Офісу Президента Михайло Подоляк заявив, що суспільство має звертатися до лідерів західних країн і міжнародних оргнанізацій задля порятунку захисників «Азовсталі».

Про це він заявив у коментарі, переданому Укрінформу.
«На мій погляд, енергія суспільства сьогодні має бути скерована не на звернення до військово-політичного керівництва всередині країни, бо ми максимально зосередженні на пошуку рішень, а на суспільства західних країн, світових лідерів та міжнародних організацій. Аби вони також тиснули на російську сторону. Особливо ті з них, хто роками мав з ними прекрасні бізнесові та лобістські стосунки. Ставайте поряд з нами. Ставайте посередниками. Доводьте росіянам, що репутація, гуманізм мають значення», - сказав Подоляк.
Він наголосив, що життя кожного українського захисника є священним для держави, а захисники «Азовсталі» - з «Азова», поліції, прикордонної служби, військові — стали живим символом України, і влада робить усе, аби їх урятувати.
Радник очільника ОП зазначив, що кожна гаряча точка в Україні, де триває опір російським військам, перебуває у фокусі уваги Офісу Президента. За його словами, це - щоденна комунікація та оперативні рішення, на прийняття яких інколи є лише хвилини.
«Бійці «Азова», які утримують оборону на заводі «Азовсталь» — це герої сьогодення. Говорю про це без пафосу та без вагань, у нас із хлопцями були дуже відверті розмови. Особисто в мене в тому числі. Не все, безумовно, можна оприлюднювати. Наразі ми перебуваємо в постійній комунікації. І я повністю розумію їх емоційний стан - для росіян сьогодні взагалі немає гальм, коли виникає питання "Азовсталі". Ні репутаційних, ні гуманістичних, ні публічних запобіжників. Вони прагнуть знищення в прямому ефірі. Ми прагнемо збереження життів наших героїв», - зазначив Подоляк.
Водночас він підкреслив, що кожна розмова Президента Володимира Зеленського з іноземними лідерами та міжнародними організаціями починається та закінчується словом «Азовсталь», прораховуються всі можливі формули та формати, а якщо в історії міжнародного права таких форматів немає — пропонуються нові.
Зокрема, радник очільника ОП нагадав, що за посередництва ООН, Офісу Президента вдалося організувати евакуацію цивільних осіб — жінок, дітей, людей похилого віку, що перебували на заводі «Азовсталь».
Він наголосив, що все це було б неможливо без допомоги на місці воїнів з «Азовсталі», які вивільняли та супроводжували цивільних, а деякі з них заплатили за це своїм життям.
«Ми не вважаємо цю місію завершеною, доки не заберемо всіх наших людей», - зауважив Подоляк.
Він також наголосив, що питання військової деблокади Маріуполя — це виключна компетенція Збройних сил України.
«Якби була бодай одна можливість провести деблокаду військовим шляхом — вона була б використана керівництвом ЗСУ. Збройні сили сьогодні роблять надзусилля, аби ця можливість з‘явилася у видимій перспективі. Але питання військових заходів та планів точно не є предметом суспільного обговорення», - додав Подоляк.
Як повідомляв Укрінформ, 7 травня завершилася евакуація мирних мешканців - жінок, дітей і літніх людей, які перебували в укриттях заводу "Азовсталь" у Маріуполі.
На території заводу, яку російські війська постійно обстрілюють з усіх видів озброєння, зокрема з літаків і корабельної артилерії, та намагаються штурмувати, тримають оборону українські військові. Серед них кілька сотень поранених, при цьому медикаментів гостро бракує.
Президент Володимир Зеленський повідомив, що українська влада працює над дипломатичними варіантами для порятунку українських військових, які перебувають на території металургійного комбінату "Азовсталь".