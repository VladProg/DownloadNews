У період воєнного стану майбутні водії можуть навчатися у застосунках Zoom і Skype.

Про це під час пресконференції «Підготовка водіїв та складання теоретичних/практичних іспитів у сервісних центрах МВС за новим порядком» в Медіацентрі Україна — Укрінформ повідомив керівник головного сервісного центру Міністерства внутрішніх справ Євген Мойсеєнко.
“Ми на законодавчому рівні закріпили теоретичну підготовку водіїв за допомогою відеоконференцзв’язку. Це всім відомі застосунки Zoom і Skype. Зараз особам, які навчаються на курсах підготовки водіїв, не потрібно бути в класах, і автошкола може здійснювати підготовку онлайн”, - сказав він.
Також було скорочено на 20% обсяг теоретичної підготовки водіїв, розповів Мойсеєнко.
“Це було зроблено шляхом ущільнення викладання таких тем, як будова і технічне обслуговування автомобіля, етика водія транспортного засобу. Це дає змогу автошколам зменшити навчальні програми”, - говорить він.
Крім того, школи отримали можливість зменшувати години теоретичної підготовки і збільшувати практичної.
Всі ці нововведення будуть діяти на період воєнного стану і протягом чотирьох місяців по його завершенню, розповів очільник сервісного центру МВС.
Як повідомляв Укрінформ, Міністерство внутрішніх справ значно спростило отримання під час воєнного стану водійських посвідчень у сервісних центрах. Щоб відновити чи обміняти водійське посвідчення, тепер не потрібна медична довідка.
Крім того, для відновлення водійського посвідчення достатньо звернутися до будь-якого сервісного центру, надавши лише паспорт та ідентифікаційний код.