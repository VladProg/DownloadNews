Керівник Регіонального офісу U-LEAD з Європою в Донецькій області Максим Ткач вважає, що громадам варто активніше за допомогою різних способів інформувати своїх мешканців про те, де розташовані доступні укриття та в якому вони стані.

Як передає Укрінформ, таку думку він висловив в етері радіо "Накипіло".
“Я тут би хотів наголосити на тому, що місцева влада зробила багато для того, щоб укриття діяли. Єдиний недолік, який я зараз бачу, це те, що не відбувається комунікація стосовно сховищ. Голови територіальних громад, місцева влада на будь-яких нарадах з керівниками підприємств, шкіл, закладів охорони здоров'я повинна наголошувати, щоб ця тема була актуалізована й у них”, - сказав Ткач.
За його словами, люди мають право знати наперед, що не скрізь готові забезпечити безперешкодний цілодобовий доступ до укриття, і куди їм варто бігти в разі повітряної тривоги. Саме тому громади повинні роз’яснювати мешканцям, які саме сховища готові до використання. Для цього треба постійно комунікувати з населенням й шукати різні інструменти для різних вікових груп, тим більше, підкреслив він, що у місцевої влади є багато можливостей.
“Наприклад, люди похилого віку, можливо, можуть менше користуватися цифровими застосунками, тому для них прості речі треба робити: повідомлення на дошках оголошення у під'їздах. Треба вказувати, де знаходяться укриття. Ці люди ходять до лікарень, тому варто розміщувати там інформаційні листівки про те, де вони можуть знайти укриття, якщо буде небезпека”, - додав керівник Регіонального офісу ULEAD з Європою в Донецькій області.
Питання наявності та стану укриттів в Україні нині стоїть дуже гостро. Уночі 1 червня російські війська вкотре атакували Київ ракетами. Тоді постраждали 19 людей, троє з них загинули, зокрема 9-річна дівчинка. Родичі постраждалих заявили, що укриття, до якого люди прибігли під час повітряної тривоги, було зачиненим. Одразу після цієї трагедії Президент Володимир Зеленський доручив провести повну ревізію всіх захисних споруд України. Згодом Прем'єр-міністр Денис Шмигаль повідомив, що з 63 тисяч перевірених по Україні укриттів 77% придатні до використання.
Програма для України з розширення прав і можливостей на місцевому рівні, підзвітності та розвитку «U-LEAD з Європою» спільно фінансується ЄС та його державами-членами Німеччиною, Польщею, Швецією, Данією, Естонією та Словенією для підтримки України на її шляху до зміцнення місцевого самоврядування. U-LEAD сприяє прозорому, підзвітному та багаторівневому управлінню в Україні, яке відповідає на потреби громадян та розширює можливості громад.