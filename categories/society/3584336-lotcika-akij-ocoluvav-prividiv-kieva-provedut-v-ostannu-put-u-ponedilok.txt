Прощання із полковником Збройних сил України, льотчиком Михайлом Матюшенком, який очолював «Привидів Києва», відбудеться у Бучі у понеділок.

Про це у Фейсбуці написав міський голова Бучі Анатолій Федорук, передає Укрінформ.
«Прощання відбудеться в понеділок, 3 жовтня о 14 годині, на Алеї Героїв у Бучі –на цвинтарі по вулиці Депутатській, 1. Вічного польоту вам, полковнику Матюшенко! Щирі співчуття родині загиблого і особисто дружині Ларисі Матюшенко, депутатці Бучанської міської ради. Вічна слава і шана нашому Герою», - уточнив він.
За словами мера, Матюшенко, який був родом з Бучі, героїчно загинув під час виконання бойового завдання у повітряному бою у небі над Чорним морем 26 червня 2022 року. Військовий льотчик керував багатьма типами військових та цивільних літаків, і служив у різних військових частинах. До війни Матюшенко працював керівником однієї з українських авіакомпаній.
«Свій безцінний досвід роботи Михайло Матюшенко – позивний «Дід» – передавав молодшому поколінню. І лише тепер ми маємо право розказати правду: «Привид Києва» очолював льотчик з Бучі», - написав мер.

Федорук зазначив, що з приходом полковника Матюшенка до керівництва, 40 бригада тактичної авіації не зазнавала втрат у повітрі, - а значить, всі пілоти із «Київських привидів» поверталися живими.
Проте одного разу Матюшенко не повернувся з чергового вильоту, і його довго шукали. І ось лише нині тіло загиблого привезуть в Бучу.
Як повідомлялося, у столиці на Подолі за ініціативи благодійного фонду «Для моєї України» відкрили мурал, присвячений «Привиду Києва».