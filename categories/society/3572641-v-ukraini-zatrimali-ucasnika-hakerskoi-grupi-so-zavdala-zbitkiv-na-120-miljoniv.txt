Правоохоронці затримали учасника хакерського угруповання, яке, за інформацією слідства, завдало компаніям більше 120 млн доларів збитків.

Про це у Телеграмі поінформувала пресслужба Офісу генерального прокурора, передає Укрінформ.
“Офісом генерального прокурора спільно з Департаментом кіберполіції Нацполіції України та правоохоронними органами Франції, Нідерландів, Норвегії, України, США, Швейцарії за підтримки Європолу та Євроюсту на території Швейцарії в серпні 2022 року затримано та взято під варту одного з учасників хакерського угруповання”, - уточнюється у повідомленні.
Зокрема, в ОГП поінформували, що завдяки злагодженим діям всіх учасників міжнародної слідчої групи, у жовтні 2021 року було проведено міжнародну операцію щодо документування злочинної діяльності хакерської групи, яка розповсюджувало віруси-вимагачі “LockerGoga”.
“Від дій хакерів постраждали понад 1 800 компаній та установ у 71 країні. Загальні збитки сягають більш ніж 120 мільйонів доларів”, - зазначається у повідомленні.
У ході проведених слідчих дій правоохоронці отримали техніку та носії інформації, що використовувалась угрупованням. За результатами спільного аналізу цих носіїв правоохоронці отримали і приватні ключі для розблокування вірусів-вимагачів.
Як заявили у відомстві, ці ключі дають можливість потерпілим компаніям і установам відновити дані, раніше зашифровані шкідливими програмами “LockerGoga”.
“У співпраці з Європолом створено інструмент для допомоги жертвам у процесі дешифрування інформації. На теперішній час на території України проводиться ряд слідчих дій з метою притягнення до відповідальності всіх учасників хакерського угруповання”, - поінформували в установі.
Окремо в ОГП зазначили, що громадянам з метою захисту себе від атаки програм-вимагачів потрібно регулярно здійснювати резервне копіювання даних на будь-які зовнішні накопичувачі, такі, як флеш-накопичувачі, а також - мережеві або хмарні сховища.
Громадянам порадили бути уважним при роботі з електронною поштою, не відкривати підозрілі листи; переглядати приховані розширення файлів; використовувати складні паролі облікових записів; мати надійне та ефективне антивірусне програмне забезпечення та активувати двохфакторну аутентифікацію облікових записів.
Як повідомляв Укрінформ, кіберполіцейські Вінницької області викрили злочинну хакерську групу, яка, за інформацією правоохоронців, здійснювала фішингові атаки на іноземні банки.