Державна міграційна служба України запустила англійську версію онлайн-сервісу перевірки недійсних документів.

Як передає Укрінформ, про це повідомляє МВС.
“Простий та ефективний онлайн-сервіс із перевірки недійсних документів, який працює на сайті ДМС уже понад шість років, користується чималою популярністю серед громадян”, - ідеться у повідомленні.
Зокрема він уже став поширеним серед працівників банківських, страхових, нотаріальних та адвокатських установ, які можуть таким чином убезпечуватися від шахраїв, що використовують підроблені документи для облудних схем.
У середньому за добу ДМС має понад 20 тисяч переглядів актуальних даних щодо дійсності документів.
Відтепер для користувачів стала доступна й англійська версія перевірки недійсності документів.
Зокрема вона стане в пригоді працівникам міграційних служб, посольств та консульств іноземних держав.
Як українська, так і англійська версії дозволяють перевірити наступні документи: паспорт громадянина України, паспорт громадянина України у формі картки, паспорт громадянина України для виїзду за кордон, тимчасове посвідчення громадянина України, посвідчення особи без громадянства для виїзду за кордон, дозвіл на постійне проживання. дозвіл на довгострокове перебування, посвідчення біженця, посвідчення особи, яка потребує додаткового захисту, проїзний документ особи, якій надано додатковий захист, проїзний документ дитини.
Скористатись англійською версією сервісу з перевірки недійсних документів можна за посиланням.
Як повідомляв Укрінформ, Державна міграційна служба розробляє алгоритми перевірки шлюбів на предмет фіктивності.