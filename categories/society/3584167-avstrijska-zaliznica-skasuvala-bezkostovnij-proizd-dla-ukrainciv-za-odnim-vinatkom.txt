З 1 жовтня почали діяти нові правила проїзду для українців Федеральною австрійською залізницею (ÖBB), які передбачають лише одноразовий безкоштовний квиток при в’їзді в країну з Чехії, Словаччини та Угорщини. Також скасовано безкоштовний проїзд у громадському транспорті Відня.

Про це передає Укрінформ з посиланням на сайт транспортного об’єднання Східного регіону Австрії.
"Загальний безкоштовний проїзд для українських біженців у громадському транспорті у Відні, Нижній Австрії та Бургенланді закінчується 30 вересня 2022 року. Екстрений (терміновий) квиток на проїзд у поїздах ÖBB видаватиметься й надалі. При цьому діє наступне правило: екстрений квиток видається переміщеним особам (біженцям), які прибувають поїздами з Чехії (в'їзд через Брецлав), Словаччини (в'їзд через Марчегг, Кітзеє) та Угорщини (в'їзд через Хедьєшхалом)", - йдеться у повідомленні.
Видача екстрених квитків (Not-Ticket) здійснюватиметься поїзними бригадами прямо в поїздах. З 1 жовтня 2022 року видача екстрених квитків у квиткових касах ÖBB припиняється.
"Квиток дійсний упродовж 24 годин від дати видачі для подальшого проїзду на поїздах ÖBB у межах Австрії або для поїздки в Німеччину (через Пассау, Зальцбург), Швейцарію (Buchs SG) або Італію (Brennero/Brenner, Tarvisio Boscoverde), і дійсний для проїзду у вагонах другого (2-ого) класу", - зазначається у повідомленні.
Водночас з метою уникнення скрутних ситуацій, пов'язаних з новими змінами, видача попереднього типу екстреного квитка у квиткових касах і квиткових автоматах головного вокзалу Відня (Vienna Hauptbahnhof), діятиме до 9 жовтня.
У "Віденських лініях" також окремо підтвердили, що з 1 жовтня громадський транспорт у Відні став платним для переміщених осіб з України.
Водночас скасування безкоштовного проїзду для переміщених осіб з України розкритикував урядовий координатор у справах біженців Андреас Ахрайнер, назвавши цей крок "контрпродуктивним".
"Можливість користуватися громадським транспортом є важливою передумовою для того, щоб українські переміщені особи могли облаштувати своє життя в Австрії та закріпитися на ринку праці. Дохід людей, які знаходяться на основному забезпеченні, знаходиться у тих розмірах, які не дозволяють покрити придбання абонементів на громадський транспорт. Тому, на мій погляд, тут потрібно знайти окреме рішення, щоб ми не ускладнювали інтеграцію цих людей", - заявив він.
Як повідомлялося, в Австрії знаходиться близько 88 тис. тимчасово переміщених осіб з України, які були вимушені втекти з країни, рятуючись від війни. Переважно це – жінки та діти.