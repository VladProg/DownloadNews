Конституційний Суд України визнав абзац 2 статті 485 Митного кодексу таким, що не відповідає Конституції України.

Про це поінформувала пресслужба КСУ, передає Укрінформ.
"У середу, 15 червня, Другий сенат КСУ ухвалив рішення у справі за конституційною скаргою Барсегяна Геворка Сенекеримовича та конституційною скаргою Ліненко Наталії Миколаївни щодо відповідності Конституції України статті 485 Митного кодексу України. Суд, розглянувши справу, визнав абзац 2 статті 485 Митного кодексу України таким, що не відповідає Конституції України", - уточнюється у повідомленні.
Зазначається, що автори конституційних скарг просили визнати статтю 485 Митного кодексу України від 13 березня 2012 року № 4495, за яким штраф обчислюється у фіксованому розмірі 300% несплаченої суми митних платежів, таким, що не відповідає положенням частини першої статті 41, статті 48, частини другої статті 61 Конституції України.
На думку заявників, відсутність визначення найнижчої та максимальної межі розміру штрафу, неможливість її зменшення і відсутність альтернативних видів санкцій за вчинення відповідного правопорушення не дають змоги застосовувати цю норму з урахуванням принципу індивідуалізації юридичної відповідальності правопорушника, що суперечить частині другій статті 61 Конституції України.
Також автори поданих скарг вказували на те, що невідповідність санкції статті 485 Митного кодексу конституційним засадам індивідуалізації юридичної відповідальності порушує встановлені Конституцією України право особи володіти, користуватися і розпоряджатися власністю (стаття 41), право особи на достатній життєвий рівень для себе і своєї сім’ї, що включає достатнє харчування, одяг, житло (стаття 48).
Суддями-доповідачами у цій справі були Олег Первомайський та Галина Юровська.
Текст цього рішення КСУ буде оприлюднено на офіційному вебсайті КС 16 червня 2022 року.
Як повідомлялося, 8 червня КС скасував норму КПК, яка передбачала закриття кримінальних справ у випадку відміни відповідальності за злочин.