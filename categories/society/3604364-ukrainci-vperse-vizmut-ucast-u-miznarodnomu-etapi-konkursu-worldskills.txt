У міжнародному етапі конкурсу професійної майстерності WorldSkills International візьмуть участь троє представників України.

Як передає Укрінформ, про це повідомляє пресслужба МОН.
Участь у міжнародному етапі конкурсу WorldSkills візьмуть учні-сантехніки зі Львова – Андрій Пікловський, Андрій Ярошевський та Юрій Рибак.
«Львів'яни в певному сенсі стають першопрохідцями, і ми впевнені, що вони гідно представлять нашу країну. Водночас розуміємо, що підготовка учасників до міжнародного етапу в середньому триває близько пів року, тож тверезо оцінюємо шанси здобути призове місце. WorldSkills – потужний рух, до якого долучені понад 80 країн світу. Зараз ми маємо унікальну можливість наживо порівняти та продемонструвати навички і вміння наших учнів на світовому рівні, проаналізувати результати і визначити дії, які поліпшать якість підготовки робітників у закладах професійної освіти», – зазначив міністр освіти і науки Сергій Шкарлет.
Українці, які візьмуть участь у конкурсі, навчаються в Львівському міжрегіональному вищому професійному училищі автомобільного транспорту і будівництва. Вони опановують професію «Монтажник санітарно-технічних систем і устаткування». Оскільки усі троє хлопців є неповнолітніми, їх супроводжуватиме методист училища Ольга Мацейко.

Конкурс за компетенцією «Сантехніка та опалення» відбудеться 2-5 листопада у місті Лар (Німеччина).
На українську делегацію чекає непроста дорога. Спочатку кількома потягами до Варшави, а звідти літаком – до німецького Франкфурта. Уже на місці українські учні зможуть оглянути конкурсний майданчик та пройти кількаденну підготовку.
Зазначається, що Україна долучилася до руху WorldSkills ще 2016 року, однак уперше відряджає учасників на міжнародний етап змагань.
Участь української команди стала можливою завдяки запрошенню і спонсорській підтримці сантехнічної компанії GROHE. Крім того, компанія є глобальним галузевим партнером WorldSkills International.
WorldSkills International – це своєрідні олімпійські ігри для учнів (студентів) закладів освіти та молодих кваліфікованих робітників. Їх проводять що два роки в різних куточках світу.
Змагання, як правило, поділяються на три етапи: регіональний, національний і міжнародний.
Фото: МОН