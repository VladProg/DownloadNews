Всесвітньо відомий фотоконкурс World Press Photo оголосив регіональних лауреатів престижного конкурсу у 2023 році.

Як передає Укрінформ, список переможців опублікований на офіційному сайті конкурсу.
В Європі український фотокореспондент Євген Малолєтка став одним із декількох лауреатів премії World Press Photo.
«Коли російські війська вторглися в Україну 24 лютого 2022 року, вони відразу ж націлилися на стратегічно важливий порт Маріуполь на Азовському морі. До 20 травня росія отримала повний контроль над містом, яке було зруйноване обстрілами, а десятки тисяч мирних жителів втекли або були вбиті. Малолєтка був одним із небагатьох фотографів, які фіксували події в Маріуполі того часу», - йдеться в поясненні вибору на користь українського фотокора.

Зазначається, що одна з його найвідоміших світлин про 32-річну поранену вагітну жінку Ірину Калініну, яку вивозять з пологового будинку, що постраждав під час російського авіаудару в Маріуполі.

Її дитина, яку назвали Мироном, народилася мертвою, а через пів години померла і сама Ірина. У звіті ОБСЄ зроблено висновок, що росія навмисно обстріляла лікарню, що призвело до загибелі трьох людей і близько 17 поранених.
Також у категорії «Європа» були відзначені ще декілька іноземних фотокорів, які висвітлювали російсько-українську війну.
Всього 24 переможці були відібрані незалежним журі з понад 60 000 робіт від 3 752 фотографів із 127 країн світу.
World Press Photo — заснована в 1955 році, незалежна, некомерційна організація, штаб-квартира якої знаходиться в Амстердамі (Нідерланди), займається проведенням найбільшої і найпрестижнішої щорічної премії в галузі фотожурналістики.
Після конкурсу фотографії переможців представляють на виставці, яку щорічно відвідує понад два мільйони людей у 45 країнах. Щорічна книга з усіма фотографіями переможців публікується декількома мовами.
Перше фото: mujrozhlas.cz