Верховна Рада ухвалила зміни до законопроєкту «Про оцінку впливу на довкілля», які запроваджують спрощення і цифровізацію цієї процедури.

Про це повідомив міністр захисту довкілля та природних ресурсів Руслан Стрілець у Фейсбуці, передає Укрінформ.
«256 народних депутатів підтримали у другому читанні законопроєкт №8410, який удосконалює норми чинного Закону України «Про оцінку впливу на довкілля». Це дасть змогу пришвидшити повоєнне відновлення України та стимулювати розвиток бізнесу з урахуванням довкіллєвої складової», - йдеться в повідомленні.
За словами міністра, зміни запроваджують, зокрема, цифровізацію та спрощення у сфері оцінки впливу на довкілля. Крім того, передбачено скоротити строк проведення оцінки з 216 до 67 днів.
Також під час дії воєнного стану встановлюється дозвіл на проведення громадських слухань у форматі відеоконференцій.
Як повідомлялося, договір про проведення громадського обговорення у процесі здійснення оцінки впливу на довкілля відтепер можна укласти онлайн на платформі «ЕкоСистема».
Оцінка впливу на довкілля – це процедура перед початком планованої господарської діяльності, що передбачає підготовку суб’єктами господарювання, органами державної влади та органами місцевого самоврядування звіту з оцінки впливу на довкілля, проведення громадського обговорення, аналізу інформації, наданої у звіті та надання висновку з оцінки впливу на довкілля уповноваженим органом.