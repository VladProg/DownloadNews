У сервісних центрах Міністерства внутрішніх справ України з середи діє новий алгоритм реєстрації/перереєстрації транспортних засобів.

Про це у Телеграмі поінформувала пресслужба МВС України, передає Укрінформ.
«Раніше: Звернення до адміністратора сервісного центру МВС, далі експертна служба оглядає авто; оплата послуги; укладання договору і після отримання номерних знаків та свідоцтва про реєстрацію авто. Тепер: Спочатку необхідно пройти експертне дослідження авто (висновок дійсний 10 днів), а після звернутися до сервісного центру», - уточнили у МВС.

Як повідомлялося, 6 грудня заступник начальника Головного сервісного центру МВС Володимир Баранець поінформував, що в Україні з 14 грудня реєстрація транспортних засобів відбуватиметься по-новому.