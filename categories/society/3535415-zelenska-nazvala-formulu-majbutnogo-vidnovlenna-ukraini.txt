Перша леді України Олена Зеленська назвала формулу майбутнього відновлення держави: це - безпека, відбудова інфраструктури і фізичне та психологічне відновлення здоров'я українців.

Про це вона розповіла під час Другого міжнародного саміту перших леді та джентльменів у Києві, передає кореспондент Укрінформу.
"Коли говорять про формулу, то це має бути щось просте і водночас складне.Так і є в нашій ситуації. Я вважаю, що нашу формулу відновлення можна скласти у три основні частини. Перше і найголовніше - це безпека, щоб припинили прилітати в мирні міста і села ракети. Бо ми можемо відновлюватися безкінечне число разів, і знову будуть руйнування. Тому, в першу чергу, у відновленні - це закрите небо і спокій", - сказала Зеленська.
Друге, за її словами, у цій формулі - це відбудова інфраструктури, лікарень, шкіл для того, щоб людям було куди повертатися.
І третій аспект, підкреслила Зеленська, це людське відновлення - фізичне і ментальне відновлення українців.
"На жаль, ми бачимо, що буде зростати кількість людей з інвалідністю, фізичними травмами, ушкодженнями. І маємо всі разом з цим впоратися. Але є і душевні рани. Саме для того, щоб ми не відчували страшних наслідків у майбутньому, ми заснували Національну програму психологічного відновлення. Я дуже хочу, щоб вона запрацювала, і ми показали нашу працюючу модель світові. Тому що, на жаль, у світі не стає менше кризових ситуацій, страшних подій, які впливають на людей. І зараз в України є шанс, щоб допомогти не тільки собі, але й світові також", - наголосила дружина Президента.
Вона зауважила, що у математиці на вирішення певних завдань вчені можуть віддати роки, в Україні ж такого часу немає, потрібно діяти швидко. "Тому додатковий важіль у нашій формулі - це швидкість. Коли ми цю формулу виконаємо, ніхто Нобелівську премію не отримає, але все одно маємо це зробити", - наголосила Зеленська.
Як повідомляв Укрінформ, сьогодні за ініціативи дружини Президента Олени Зеленської проходить Другий міжнародний саміт перших леді та джентльменів. На заході буде обговорено повоєнне майбутнє України та світу.