Франція вимагає якомога швидше провести прозоре розслідування загибелі під Сєвєродонецьком свого журналіста, який висвітлював операцію з евакуації.

Про це йдеться в заяві міністра закордонних справ Франції Катрін Колонни, розміщеній на сайті МЗС Франції, передає Укрінформ.
“Смерть Фредеріка Леклерка-Імоффа, журналіста BFM, убитого сьогодні під час висвітлення української операції з евакуації під Сєвєродонецьком, глибоко шокує. Я засуджую це і висловлюю наші співчуття його родині та колегам”, - зазначила Колонна.
Вона додала, що “Франція вимагає якомога швидше провести прозоре розслідування, щоб повністю з'ясувати обставини цієї трагедії”.
У заяві підкреслюється, що Франція підтверджує свою постійну і рішучу відданість свободі преси у всьому світі та захисту журналістів і всіх, чиї висловлювання сприяють вільній інформації та суспільним дискусіям.
Як повідомляв Укрінформ, у понеділок, 30 травня, росіяни на Луганщині обстріляли авто, яке їхало забирати людей, внаслідок чого загинув французький журналіст Фредерік Леклерк-Імофф. Евакуацію з Луганщини зупинено.