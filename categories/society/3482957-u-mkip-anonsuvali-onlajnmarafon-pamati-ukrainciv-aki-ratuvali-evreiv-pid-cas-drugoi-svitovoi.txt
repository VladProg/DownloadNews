Національний музей історії України у Другій світовій війні спільно з Українським інститутом національної памʼяті та іншими партнерами проведуть онлайн-марафон у межах проєкту "Українці-рятівники. Марафон історій".

Як передає Укрінформ, про це міністр культури та інформаційної політики Олександр Ткаченко повідомив у Телеграмі.
14 травня Україна вдруге відзначає День пам’яті українців, які рятували євреїв під час Другої світової війни.
За словами міністра, ця дата є нагадуванням, що "у найважчі часи українці протягували руку допомоги ближнім. Попри небезпеку для життя, наша нація обʼєднувалася, аби боротися зі злом і рятувати невинних".
"І допоки росія намагається применшити роль України у Другій світовій, наведу кілька цифр, які говорять самі за себе. Понад 2673 українців удостоєні Державою Ізраїль звання Праведників народів світу. Таким чином, Україна посідає четверте місце у світі за кількістю цих звань: після Польщі, Нідерландів та Франції. І ця кількість героїв не кінцева, адже багато імен рятівників залишилися невідомими", - підкреслив Ткаченко.
За його словами, для збереження памʼяті про ці події сьогодні відбудеться онлайн-марафон. Цього року він присвячений подвигу жителів України під час війни, а також всім цивільним, які загинули внаслідок російського нацизму.
Під час заходу своїми історіями поділяться вихователька Чернігівського центру соціально-психологічної реабілітації дітей Наталія Песоцька та директор Краматорського будинку дитини "Антошка" Анатолій Романов, а куратор музейного проєкту Тарас Городняк розповість, наскільки ця тема актуальна для сучасних українських захисників.
Як нагадав Ткаченко, раніше Національний музей історії України у Другій світовій війні запустив сайт, де зібрана інформація, фото, документи, а також відео про людей, які в роки Другої світової війни рятували життя євреїв, ромів та інших жертв нацистського геноциду. Ці історії можна переглянути за посиланням.
"Сьогодні Україна продовжує відстоювати гуманістичні цінності та протистоїть агресії з боку рф. На жаль, 80 років повз нацизм знову зʼявився у світі в обличчі російської федерації, яка чинить геноцид нашого народу. На наших очах творить нова історія і зʼявляються нові герої. Наш обовʼязок – памʼятати і знати своїх героїв. Як минулого, так і теперішнього", - підкреслив очільник МКІП.