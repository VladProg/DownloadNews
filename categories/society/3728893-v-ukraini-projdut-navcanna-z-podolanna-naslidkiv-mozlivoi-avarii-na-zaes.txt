В Україні проведуть масштабні навчання з подолання наслідків імовірного теракту на Запорізькій АЕС, до навчань залучать усі екстрені служби.

Як передає Укрінформ із посиланням на Міненерго, відповідне рішення було ухвалене на засіданні міжвідомчого кризового штабу під головуванням міністра енергетики Германа Галущенка.
Зазначається, що основою темою роботи штабу стане аналіз інформації щодо ситуації на окупованій ЗАЕС та моделювання сценаріїв розвитку подій у разі можливого теракту на атомній електростанції.

«Для їх детального відпрацювання кризовий штаб ухвалив рішення про проведення відповідних масштабних навчань із залученням служб центрального, регіонального та місцевого значення», - йдеться в повідомленні.
За словами Галущенка, всі екстрені служби готові до можливого розвитку подій, розроблені відповідні протоколи спільних дій.
Під час навчань будуть відпрацьовані заходи з подолання наслідків у разі підриву російськими військовими одного з енергоблоків станції.
Як повідомляв Укрінформ, Президент Володимир Зеленський заявив, що Росія розглядає сценарій влаштування терористичного акту на Запорізькій АЕС і все підготувала для цього.
Фото: Енергоатом