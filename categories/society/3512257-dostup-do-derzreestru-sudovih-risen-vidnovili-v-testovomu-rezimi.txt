Державна судова адміністрація України (ДСАУ) у тестовому режимі відновила загальний доступ до Єдиного державного реєстру судових рішень та роботу сервісу “Стан розгляду справ”.

Як передає Укрінформ, про це інформує пресслужба ДСАУ.
Зазначається, що доступ до ЄДРСР поки здійснюватиметься в тестовому режимі, а в разі виявлення ознак кіберзагроз віндо реєстру може обмежуватися.
Голова ДСАУ Олексій Сальніков нагадав, що Єдиний державний реєстр судових рішень було закрито для загального доступу 24 лютого.
“Зробили ми це з єдиною метою - задля безпеки. Ми мали зберегти реєстр, захистити його від кібератак загарбників, тобто від знищення, а також приховати інформацію про суддів і суди, які приймали рішення стосовно тих чи інших осіб, які могли б бути "цікаві" окупантам. На сьогодні ми значно посилили кіберзахист реєстру, він знаходиться під посиленим моніторингом стану кіберзагроз, що дозволило відкрити його для всіх категорій користувачів", - розповів Сальніков.
Також він зазначив, що для запобігання випадкам стороннього втручання у функціонування сервісів, посилений моніторинг стану кіберзагроз застосовується до усіх електронних ресурсів, розпорядником яких є ДСАУ.
24 лютого президент рф путін оголосив війну Україні й розпочав масштабне вторгнення. російські війська обстрілюють та знищують об'єкти інфраструктури, проводять масовані обстріли житлових районів українських міст та селищ із використанням артилерії, реактивних систем залпового вогню та балістичних ракет.