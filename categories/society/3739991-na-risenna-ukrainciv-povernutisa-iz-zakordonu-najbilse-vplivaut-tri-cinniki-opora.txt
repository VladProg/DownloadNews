На рішення повернутися додому для українців, які опинилися за кордоном, найбільше впливають три чинники: емоційний зв'язок із Батьківщиною, відновлення безпеки у своєму регіоні та прагнення возз’єднання з родиною.

Про це в Медіацентрі Україна - Укрінформ під час презентації та обговорення результатів досліджень щодо міграції, медіаспоживання та громадсько-політичної активності вимушених переселенців заявила аналітикиня Громадянської мережі ОПОРА Анастасія Романюк.
«Якщо говорити про те, чим керуються українці щодо того, коли саме вони повернуться в Україну, то тут є три найбільш популярні фактори, що спонукають до повернення. Перше – це емоційний зв'язок із Батьківщиною, друге – відновлення безпеки у своєму регіоні і третє – це возз’єднання з родиною», - розповіла вона.
За словами Романюк, у цьому питанні аналітики ОПОРИ побачили деякі вікові відмінності.
«Наприклад, для молодших респондентів найвагомішим чинником є наявність роботи в Україні, у той час, як для старших найважливішим фактором є відновлення безпеки у їхньому регіоні. І для респондентів віком старше 51 року емоційний зв’язок з Україною все ж є найбільш вагомим», - зазначила аналітикиня.
Вона поінформувала, що згідно з дослідженням, абсолютна більшість респондентів мають плани повернутися в Україну.
«Але ми побачили тенденцію, що на їхні плани - повертатися в Україну, чи ні - також впливає те, чи мають вони високооплачувану роботу, чи володіють вони місцевою мовою, якими є відносини з місцевим населенням тощо», - сказала Романюк.
Опитування «Медіаспоживання та громадсько-політична активність українців за кордоном» було проведене за аналітичними напрацюваннями і на замовлення Громадянської мережі ОПОРА серед українців у семи країнах - Великій Британії, Ізраїлі, Іспанії, Німеччині, США, Угорщині та Чехії.
Як повідомлялося, за даними опитування щодо намірів і перспектив українських біженців та ВПО, які 10 липня оприлюднила представниця Агентства ООН у справах біженців (УВКБ ООН) в Україні Кароліна Ліндхольм Біллінг, 76% респондентів у країнах ЄС і Молдові та 82% внутрішньо переміщених українців планують або сподіваються повернутися додому назавжди.