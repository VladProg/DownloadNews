Колишній помічник чинного народного депутата України постане перед судом за співпрацю з представниками федеральної служби безпеки росії.

Як передає Укрінформ, про це Офіс генерального прокурора повідомляє у Телеграмі.
За процесуального керівництва Офісу генпрокурора закінчено досудове розслідування та скеровано до суду обвинувальний акт стосовно колишнього помічника народного депутата за фактом державної зради (ч. 1 ст. 111 Кримінального кодексу України).
Розслідуванням встановлено, що обвинувачений у лютому 2014 року був завербований представниками фсб рф і до лютого 2022 року допомагав іноземній розвідці у здійсненні підривної діяльності проти України. Зайнявши посаду помічника народного депутата у вересні 2019 року, він отримав доступ до інформації, яка надходить до Верховної Ради від центральних органів державної влади, у тому числі із грифом обмеження доступу. Він особисто складав аналітичні матеріали та передавав їх представникам фсб росії за грошову винагороду. За весь період такої діяльності обвинувачений отримав від співробітників фсб не менш як 71 тисячу доларів США.
Як повідомила у Телеграмі Служба безпеки України, посадовець був завербований співробітником 9-го управління 5-ї служби фсб Юрієм Водолазкім під час поїздки до москви. Згодом той передав агента на "зв’язок" своєму керівнику – Дмітрію Зубарєву.
Російському куратору зрадник передавав розвіддані про міжнародну співпрацю, внутрішньополітичний курс, зміцнення кордону з росією і проведення АТО/ООС на сході України.
За співпрацю з ворогом він щомісячно одержував від російських спецслужб від 1,5 до 4 тисяч доларів.
Для збору розвідданих зрадник використовував широке коло особистих знайомств і статус помічника депутата.