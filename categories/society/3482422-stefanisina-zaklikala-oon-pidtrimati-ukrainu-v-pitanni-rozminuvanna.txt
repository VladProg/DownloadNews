Віцепрем’єр-міністр з питань європейської та євроатлантичної інтеграції Ольга Стефанішина закликала ООН підтримати Україну в питанні розмінування звільнених від російських загарбників територій.

Як передає Укрінформ із посиланням на допис Офісу віцепрем’єра у Фейсбуці, про це Стефанішина заявила на спільному засіданні уряду та представників агенцій системи ООН.
Зазначається, що віцепрем’єр ознайомила учасників засідання з актуальною гуманітарною ситуацією в Україні та представила документ, який визначає потреби України у розмінуванні територій з початковим фокусом на Київській, Чернігівській та Сумській областях.
«Сьогодні близько 300 тисяч квадратних кілометрів можуть потребувати розмінування. Ця робота вкрай необхідна для відновлення економіки та інфраструктури. Ми знаємо, що чверть з 8 мільйонів внутрішньо переміщених осіб вже хочуть повернутися до своїх домівок», – сказала Стефанішина.
Вона додала, що розмінування відкриває шлях до відновлення економіки, цивільної інфраструктури та довготривалих рішень для понад 13 мільйонів переміщених українців у країні та за її межами.
24 лютого російські війська розпочали повномасштабне вторгнення в Україну. Вони знищують об'єкти інфраструктури, проводять масовані обстріли житлових районів українських міст і селищ із використанням артилерії, реактивних систем залпового вогню та балістичних ракет.
США, Європейський Союз та інші країни світу застосували санкції проти країни-агресора, міжнародна ізоляція якої посилюється з кожним днем.