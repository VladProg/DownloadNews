Верховна Рада розширила перелік підстав для встановлення факту позбавлення особи особистої свободи внаслідок збройної агресії Російської Федерації проти України.


Про ухвалення відповідного закону "Про внесення змін до Закону України "Про соціальний і правовий захист осіб, стосовно яких встановлено факт позбавлення особистої свободи внаслідок збройної агресії проти України, та членів їхніх сімей" щодо розширення переліку підстав для встановлення факту позбавлення особи особистої свободи внаслідок збройної агресії проти України та приведення окремих його положень відповідно до чинного законодавства" у Телеграмі повідомив народний депутат із парламентської фракції "Європейська солідарність" Олексій Гончаренко, передає Укрінформ.
Так, згідно з текстом законодавчого акту, перелік підстав для встановлення факту перебування в російському полоні доповнюється документом, що підтверджує участь громадянина в заходах, необхідних для забезпечення оборони України, захисту безпеки населення та інтересів держави у зв’язку з військовою агресією Російської Федерації.
Положення закону приводяться відповідно до чинного законодавства. Зокрема, замість формулювання "тимчасово окуповані території України" застосовується "тимчасово окупована Російською Федерацією територія України", а замість формулювання "центральний орган виконавчої влади, що забезпечує формування та реалізує державну політику з питань тимчасово окупованих територій у Донецькій і Луганській областях та тимчасово окупованої території Автономної Республіки Крим і міста Севастополя" вживається формулювання "центральний орган виконавчої влади, що забезпечує формування та реалізує державну політику з питань тимчасово окупованої Російською Федерацією території України".
Окрім того, із переліку законодавчих актів, які становлять базу для законодавства про соціальний і правовий захист осіб, щодо яких встановлено факт позбавлення особистої свободи внаслідок збройної агресії, виключається Закон "Про особливості державної політики із забезпечення державного суверенітету України на тимчасово окупованих територіях у Донецькій та Луганській областях" – він втрачає чинність.
Цей законодавчий акт набирає чинності через один місяць з дня його опублікування. Водночас Кабінет Міністрів зобов’язується впродовж одного місяця з дня опублікування цього закону привести свої нормативно-правові акти відповідно до нього, а також забезпечити приведення міністерствами та іншими центральними органами виконавчої влади їх нормативно-правових актів у відповідність із цим документом.
Як повідомляв Укрінформ, сьогодні Верховна Рада Україна у другому читанні ухвалила зміни до закону про імміграцію.