В Україні необхідно напрацювати або вдосконалити вже існуючі освітні програми для українських дітей за кордоном.

Таку думку висловив заступник голови Державної служби якості освіти України з питань цифрового розвитку, цифрових трансформацій і цифровізації Іван Юрійчук під час пресконференції на тему: «Забезпечення якості освіти в умовах війни» в Укрінформі.
"Ми маємо наших діток за кордоном, які, як правило, зараз навчаються в місцевих школах за місцевими програмами. Ми зараз маємо думати, що нам робити з нашими освітніми програмами, і як зробити так, щоб українські діти, які зараз перебувають за кордоном, не почували себе залишеними та покинутими там. А навпаки, відчували причетність до української школи, до своєї рідної школи. І нам потрібно тут працювати з цими освітніми програмами. І я думаю тут було б доречно говорити про цифрові рішення", - сказав Юрійчук.

Він зазначив, що платформа "Всеукраїнська школа онлайн", або подібні платформи мають дуже великі перспективи в цьому питанні, тож необхідно працювати над вдосконаленням таких програм.
Співголова громадської організації "Батьки SOS" Олена Парфьонова зазначила, що українські діти за кордоном не долучені саме до українського контенту, тобто не вивчають історію України та українську мову. За її словами, це питання дуже бентежить їхніх батьків, які не розуміють, як діти будуть продовжувати вчитися в Україні після повернення.

"Але батьки хочуть повертатися. І мені здається, на рівні держави, на рівні міністерства має бути зараз в пріоритеті, щоб ми повертали наших людей в Україну" , - сказала вона.

Освітня експертка Plan International Ukraine Наталя Байтемірова зауважила, що лише 60% українських дітей в Польщі зараховані в місцеві школи. Крім того, в Молдові більшість українських дітей не зараховані до місцевих шкіл. "Вони навчаються дистанційно в українських школах. І це втрати в освітньому часі, і не лише в цьому. Діти відвикають вчитися...", - додала Байтемірова.
Як повідомлялося, за даними Міністерства освіти та науки, за кордоном України через повномасштабну російську агресію перебуває 507 058 дітей та 12,5 тис. вчителів.