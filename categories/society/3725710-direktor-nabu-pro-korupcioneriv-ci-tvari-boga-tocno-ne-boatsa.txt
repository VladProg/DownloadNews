Директор Національного антикорупційного бюро Семен Кривонос заявив, що має амбіцію, щоб корупціонери боялися НАБУ та гніву українського народу, оскільки Бога вони не бояться.

Про це він сказав в інтерв’ю Укрінформу.
"Коли я тільки виграв конкурс, то записав відео, де сказав, що моєю метою на цій посаді є, щоб кожен корупціонер в Україні боявся трьох речей: Бога, гніву українського народу і НАБУ. Після призначення, отримавши доступ до інформації, я зрозумів, що відбувається, і тепер можу сказати, що моєю амбіцією є, щоб корупціонери боялися НАБУ і гніву українського народу, бо ці тварі Бога точно не бояться", – сказав він.
Кривонос додав, що має амбіцію, щоб Україна нарешті стала державою, вільною від корупції.
"Я хочу, щоб НАБУ пишалося ще більш гучними викриттями і досягло найголовнішої мети – очищення від корупції нашого суспільства, тому що люди, які воюють на фронті і віддають останнє на Збройні сили України, заслуговують на краще майбутнє", – зазначив директор бюро.
Він вважає, що у нього для цього все є: команда мрії, амбіція і воля.
Як повідомляв Укрінформ, 6 березня поточного року Кабмін на позачерговому засіданні призначив директором НАБУ Семена Кривоноса.