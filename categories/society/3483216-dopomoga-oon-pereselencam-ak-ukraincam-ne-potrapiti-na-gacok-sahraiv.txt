Шахраї намагаються викрасти дані платіжних карток, використовуючи тематику грошової допомоги від ООН.

Як передає Укрінформ, про це Державна служба спеціального зв’язку та захисту інформації України повідомляє у Телеграмі.
Урядова команда реагування на комп'ютерні надзвичайні події України CERT-UA, яка діє при Держспецзв’язку, попереджає про нову шахрайську схему.
У Фейсбуці виявлено шахрайську сторінку, що імітує ресурс "ТСН" каналу "1+1". На сторінці пропонують взяти участь в опитуванні. Для цього потрібно перейти за посиланням та нібито отримати "грошову допомогу в рамках соціальної програми ООН". Надалі користувачу буде запропоновано надати персональну інформацію та здійснити додатковий платіж. Як результат – дані платіжної картки буде скомпрометовано.
Держспецзв’язку застерігає: "Ніколи не вводьте реквізитів платіжних карток на незнайомих та підозрілих вебсайтах. Налаштуйте контроль руху коштів (підключіть SMS-інформування, встановіть ліміти на операції). Якщо дані платіжної картки помилково введено на шахрайському вебсайті, негайно заблокуйте платіжну картку за допомогою мобільного застосунку, гарячої лінії банку (телефон зазначено на звороті картки) або через інтернет-банкінг. Пам’ятайте, що завжди треба дотримуватися основних правил кібергігієни".
Як нагадали у службі, у квітні шахраї використовували схожу схему. Тоді вони видавали себе зателеканал "Україна 24" та використовували тему "грошової допомоги від країн ЄС".
Як повідомляв Укрінформ, правоохоронці заблокували п'ять фішингових ресурсів, які були підроблені під ресурси МВС України.