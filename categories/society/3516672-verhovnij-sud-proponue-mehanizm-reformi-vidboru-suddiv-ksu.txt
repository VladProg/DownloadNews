Верховний суд пропонує механізм реформи відбору суддів Конституційного Суду, що вимагається в частині судової реформи від України як кандидата в члени ЄС.

Про це голова Верховного суду Всеволод Князєв повідомив у інтерв’ю Укрінформу.
За його словами, йдеться про вимогу попереднього проходження перевірки доброчесності кандидатами на посаду судді Конституційного Суду перед тим, як вони будуть призначатися на посаду.
Князєв зауважив, що на сьогодні за участю українських суддів та міжнародних антикорупційних експертів створена Етична рада, яка вже функціонує з метою оцінювання кандидатів у члени Вищої ради правосуддя.
“Вона була створена на демократичній основі, вже працює, має перевірити 60 кандидатів і швидко з цим справляється. То перевірити ще 10 кандидатів на посаду судді КСУ не буде для неї великим додатковим навантаженням, тим більше, що вона вже профінансована, працює, і все це можна зробити протягом місяця-двох”, - зазначив голова ВС.
При цьому, зауважив Князєв, з’їзд суддів, який мав би, в тому числі, обрати двох суддів КСУ від суддівської спільноти, було призначено на середину липня цього року. Та оскільки є така вимога, що ці кандидати мають бути попередньо перевірені на доброчесність, на його думку, буде необхідність у відкладенні дати з’їзду суддів, швидкого вирішення на законодавчому рівні питань перевірки кандидатів на посаду судді КСУ. "І надалі з’їзд суддів серед переліку доброчесних кандидатів обере двох суддів Конституційного Суду для заповнення цих вакансій”, - зазначив голова ВС.
Як повідомляв Укрінформ, глави держав та урядів Європейського Союзу 23 червня ухвалили рішення про надання Україні статусу країни-кандидата на входження до ЄС.
Президент Володимир Зеленський запевнив, що попри розв’язану росією війну Україна продовжить втілювати законодавство, норми та правила Європейського Союзу, а Кабінет Міністрів розробить відповідну дорожню карту для виконання вимог вступу до ЄС.