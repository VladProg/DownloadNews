Служба безпеки України викрила спецслужби російської федерації на використанні смартфон-ігор для вербування українських дітей.

Як передає Укрінформ, про це СБУ повідомляє у Фейсбуці.
«В одному з додатків учасники мають шукати так звані «коробки» з віртуальними призами, які можна обміняти на електронні гроші. Під час проходження маршруту діти здійснюють фотофіксацію місцевості, об’єктів військової та критичної інфраструктури на території різних населених пунктів», - ідеться в повідомленні.
При цьому доступ до адміністрування застосунку має підконтрольна спецслужбам рф ІТ-компанія, яка зареєстрована в одній з європейських країн і займається розповсюдженням інтерактивних платформ.

Таким чином, ворог «в темну», тобто без їхнього відома, використовував українських дітей для збору інформації про розташування стратегічно важливих об’єктів, підкреслюють в СБУ.
Так, у Кіровоградській області затримали двох підлітків, які фотографували блокпости, елеватори і транспортні шляхи.
СБУ здійснює комплексні заходи для блокування ворожого втручання в електронні системи офіційних мобільних додатків і притягнення до відповідальності винних осіб.
Як повідомляв Укрінформ, у Києві СБУ викрила проросійського пропагандиста, який закликав ув'язнювати та розстрілювати українських полонених.