Рада міністрів із внутрішніх справ сьогодні розгляне питання щодо продовження ще на рік статусу тимчасового захисту для українських біженців на території Євросоюзу.

Про це сказав віцепрезидент Європейської комісії Маргарітіс Схінас перед початком зустрічі європейських міністрів у Брюсселі, повідомляє Укрінформ.
«У питаннях міграції та притулку ми працюємо одночасно як архітектори цієї політики і як пожежники… На кризовому - «пожежному» - фронті міністри сьогодні мають погодити продовження статусу тимчасового захисту для 4 мільйонів українських біженців. Ми (Єврокомісія - ред.) запропонували це минулого понеділка. Дуже сподіваюся, що сьогодні ми матимемо погодження від Ради міністрів ЄС. Це буде ще одним вагомим доказом європейської солідарності з тими, хто рятуються від російського вторгнення в Україну», - заявив Схінас.
Своєю чергою міністр внутрішніх справ ФРН Ненсі Фезер зауважила, що доки Путін веде війну, шукачі притулку з України повинні мати статус захисту в ЄС. За її словами, одностайне ухвалення цього рішення стане «добрим сигналом».
Крім того, на зустрічі обговорюватиметься питання нелегальної міграції, в якому Німеччина стала об’єктом критики з боку Брюсселя. Фезер сподівається, що вдасться досягти «доброго результату» після обговорення висунутих Берліном «окремих умов», які, втім, вона не стала розкривати.
Також на порядку денному засідання - боротьба з оргзлочинністю, зокрема з контрабандою наркотиків. З цього приводу європейські міністри обміняються думками з колегами з Латинської Америки.
Як повідомлялося, Європейська комісія запропонувала продовжити на рік, до 2025 року, дію тимчасового захисту для громадян України, переважно жінок та дітей, які були вимушені виїхати до країн ЄС, рятуючись від обстрілів.
У лютому 2022 року Європейський Союз вперше активував так звану Директиву тимчасового захисту, яка надала громадянам України, що рятуються від війни, право легально перебувати на території ЄС, доступ до соціальних послуг, включаючи медичне обслуговування та освіту, а також право на працевлаштування.