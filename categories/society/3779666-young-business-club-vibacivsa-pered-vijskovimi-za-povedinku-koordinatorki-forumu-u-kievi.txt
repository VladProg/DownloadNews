Young Business Club просить вибачення у керівниці Патронатної служби "Азову" Олени Толкачової, військових полку "Азов" та всіх українських захисників і патріотів за "негідну поведінку координаторки форуму молодих підприємців Young Business Club 26 жовтня у Києві".

Як передає Укрінформ, про це ідеться в офіційній заяві клубу.
В Young Business Club наголосили, що розцінюють дії колишньої співробітниці як "неприпустимі та антиукраїнські".
"Ми добре розуміємо, що саме існування нашої держави, наші права і свободи і, власне, наявність умов для проведення ділових та культурних заходів є можливим сьогодні завдяки нашим захисникам і захисницям. І, виходячи з цього розуміння, Young Business Club давно і системно підтримує різні підрозділи Сили оборони України", - підкреслили у клубі.
В Young Business Club зауважили, що постійно працюють над "корпоративною культурою, частиною якої є беззаперечна повага до ЗСУ", і доносять цю позицію керівництва клубу "до кожного працівника колективу, кількість якого налічує понад 70 людей".
У клубі вважають своїм недопрацюванням, що "ця позиція, як виявилося, не була усвідомлена координаторкою форуму, в результаті чого і стався прикрий інцидент. Вказана співробітниця звільнена. Інші працівники, в родинах багатьох з яких є військовослужбовці, також висловлюють вибачення за дії своєї колишньої колеги, повну підтримку та шану українським захисникам і захисницям".
Як повідомлялося, за даними ЗМІ, керівниця Патронатної служби “Азову” Олена Толкачова була запрошена, щоб виступити на форумі молодих підприємців Young Business Club. Одначе згодом Толкачову та її колег вивели із приміщення, де відбувався фуршет, пояснивши це тим, що, “молодих бізнесменів лякає військова форма”.
Фото ілюстративне, взяте з сайту Young Business Club