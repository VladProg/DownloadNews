ОБСЄ спільно з Thomson Reuters ініціювали кампанію "Будьте у безпеці", покликану боротися з ризиками торгівлі людьми та експлуатації українських біженців у країнах транзиту й перебування.

Як передає Укрінформ, у рамках кампанії запущено спеціальний сайт helpforukrainians.info.
Портал надає важливу інформацію та поради, які покликані допомогти українцям, які вимушено опинилися за кордоном, у тому числі під час пошуку роботи та житла.
Зазначається, що нові дані Thomson Reuters і ОБСЄ виявили "чіткі сигнали того, що торговці людьми полюють на українців, які рятуються від конфлікту, і в онлайні зростає попит на сексуальні послуги ". Цей попит заохочує злочинців вводити в оману та примушувати жінок і дітей до надання сексуальних послуг та інших форм експлуатації.
Так, згідно з новим аналізом Thomson Reuters, з березня до червня 2022 року кількість пошукових запитів "порно з українськими біженцями" та "зґвалтування українок" зросла на 300%.
Кампанія з підвищення обізнаності в цифрових медіа "Будьте у безпеці" має на меті поінформувати українців про те, як розпізнати ознаки торгівлі людьми, мінімізувати ризики та отримати допомогу. Також передбачається широкомасштабна кампанія в соціальних мережах, щоб якомога більше українців змогли отримати доступ до необхідної інформації на мобільних телефонах.
Як повідомлялося, внаслідок російського вторгнення в Україну понад 6 мільйонів людей були змушені шукати прихистку у країнах Євросоюзу. У відповідь ЄС вперше в історії активував так звану Директиву тимчасового захисту, яка надає біженцям з України право перебувати на його території та забезпечує базові соціальні умови, включаючи медичне обслуговування, освіту та право на працевлаштування.