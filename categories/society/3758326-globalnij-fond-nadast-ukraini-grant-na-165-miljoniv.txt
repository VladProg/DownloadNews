Глобальний фонд надасть Україні грант на 2024-2026 рр. у сумі 165 млн доларів для програм профілактики, виявлення та лікування резистентного туберкульозу.

Про це у Фейсбуці повідомив заступник міністра охорони здоров'я головний державний санітарний лікар Ігор Кузін, передає Укрінформ.
«Зараз Україна перебуває на етапі підготовки до отримання грантів на 2024–2026 роки. Кошти, понад 165 млн доларів, будуть спрямовані на програми профілактики серед уразливих категорій населення, виявлення та лікування резистентного туберкульозу, сприятимуть розширенню доступу пацієнтів до якісних та сучасних послуг профілактики, діагностики, лікування», - написав Кузін.

Головний державний санітарний лікар зазначив, що Україна співпрацює з Глобальним фондом у подоланні епідемії ВІЛ та туберкульозу вже 20 років. З початку війни Глобальний фонд не лише переформатував діючі програми, а й забезпечив додаткову підтримку українцям та країні: від супроводу пацієнтів до закриття критичних потреб у препаратах.

Наразі, як додав Кузін, триває етап обговорення спільних проєктів та стратегій дій у межах підготовки до отримання грантів.
Як повідомляв Укрінформ, з державного бюджету в рамках програми «Громадське здоров’я та заходи боротьби з епідеміями» виділено 12 млн гривень на закупівлю послуг медико-психосоціального супроводу пацієнтів з туберкульозом.