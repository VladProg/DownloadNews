На визволених Силами оборони територіях відкривається величезна кількість воєнних злочинів загарбників, зокрема сексуального характеру, які мають ознаки свідомої і геноцидної політики Росії проти України.

На цьому наголосила дружина Президента Олена Зеленська під час заходу «Діємо на користь постраждалих», присвяченого Міжнародному дню боротьби з сексуальним насильством в умовах конфлікту, повідомляє кореспондент Укрінформу.
«Коли наші військові звільняють нові території, відкриваємо для себе цілу безодню страшних злочинів, що залишають за собою окупанти. Щонайменше 195 випадків сексуального насильства зараз є (розслідується – ред.) в Генеральної прокуратури. І уявіть собі, що більшість із них - 68 – це тільки Херсонщина, на другому місці Київщина, на третьому – Донеччина», - сказала перша леді.
За її словами, чим довше перебувають російські загарбники на певному місці, тим більше людей страждає.
Зеленська підкреслила, що сексуальне насильство є свідомим злочином росіян, який має ознаки геноциду.
«Це не тільки ґвалтування, це інші злочини, такі як тортури, особливо до чоловіків. Це не може бути якесь збочення, це не можуть якісь перегини, що недогледіли, наприклад, командири. Ні, командири догледіли, командири дали чіткі знаки, що це робити можна. Постраждалі говорять про те, що у багатьох випадках вони чули під час зґвалтування: «Ти народиш дитину і вона буде росіянином, вас тут не буде». Це ще один доказ, що це геноцидна політика», - підкреслила дружина Президента.
Вона наголосила, що злочин сексуального насилля не вбиває відразу, як ракета або куля, він має вимір і фізичний, і психологічний одночасно, із наслідками людина житиме все життя.
Тож потрібен максимальний розголос про ці злочини росіян, переконана Зеленська. За її словами, це, можливо, не зупинить усіх загарбників, однак декого стримає від злочинних дій, якщо вони знатимуть, що їх шукатимуть і покарання настане, навіть через роки.
Перша леді також закликала всіх українців пам’ятати, що «жертва – це жертва і вона ніколи не може бути винна», і намагатися привести постраждалих до спеціалістів, які можуть їм допомогти.
Водночас Зеленська звернула увагу на питання дітей, народжених унаслідок зґвалтування. За її словами, в Україні ще немає «голосних розмов» про це, однак у світі існують спільноти таких людей.
«Це - особлива проблема... Багато матерів будуть приховувати їхнє походження, потім психологічна проблема буде, коли дитина дізнаватиметься, як вона з’явилася на світ, потім психологічна проблема, як людина з цим житиме і навколишнє середовище це сприйматиме… Ми маємо ініціювати ще і цю розмову про дітей. Не можна говорити дівчатам, які, на жаль, можуть завагітніти в цих умовах, що їм робити з дитиною, а от говорити,.. як вони можуть діяти, як вони будуть жити, якщо залишать дитину, що їх очікує, як їх підтримуватимуть, які у них будуть можливості, - про це маємо говорити вже зараз», - наголосила перша леді.
Як повідомлялося, в Україні створено 11 центрів допомоги постраждалим від сексуального насилля, триває робота над відкриттям таких центрів за кордоном.
Міжнародний день боротьби з сексуальним насильством в умовах конфлікту відзначається 19 червня.