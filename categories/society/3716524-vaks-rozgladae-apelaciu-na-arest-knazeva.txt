Розпочалося засідання Апеляційної палати Вищого антикорупційного суду, на якому розглядають скарги захисту ексголови Верховного Суду Князєва щодо запобіжного заходу у вигляді тримання під вартою з альтернативою внесення 107,3 млн гривень застави.

Про це повідомляє кореспондент Укрінформу.
Сторона захисту не побачила підстав для відведення колегії суддів Апеляційної палати ВАКС, які розглядають ці скарги.
Суд розглянув клопотання присутніх представників ЗМІ щодо дозволу на фото- та відеозйомку цього засідання. Також було задоволено клопотання адвокатів Князєва щодо його перебування за столом під час цього засідання поруч із стороною захисту.
Після цього суддя оголосив технічну перерву у засіданні.
30 травня Апеляційна палата Вищого антикорупційного суду розглянула апеляційні скарги сторони захисту на ухвалу слідчого судді ВАКС від 18 травня 2023 року про застосування до адвоката запобіжного заходу у вигляді тримання під вартою з альтернативою внесення 80 млн гривень застави. Особа підозрюється у пособництві в можливому одержані колишнім головою Верховного Суду близько 2,7 млн доларів неправомірної вигоди за ухвалення судових рішень на користь наперед визначених осіб (ч. 5 ст. 27, ч. 3 ст. 28, ч. 4 ст. 368 ККУ).
Як повідомлялося, 15 травня НАБУ і САП заявили про викриття схеми одержання неправомірної вигоди керівництвом та суддями Верховного Суду. Правоохоронці затримали голову ВС Князєва та вилучили 2,7 млн дол.
16 травня під час пленуму Верховного Суду 140 суддів підтримали висловлення недовіри Князєву. Судді також ухвалили постанову пленуму ВС про припинення його повноважень.
17 травня Вищий антикорупційний суд відмовився задовольнити скаргу захисту Князєва на його затримання.
18 травня Вища рада правосуддя задовольнила подання Спеціалізованої антикорупційної прокуратури про надання дозволу на утримання Князєва під вартою.
Того ж дня Вищий антикорупційний суд обрав йому запобіжний захід у вигляді тримання під вартою з можливістю внесення 107,3 млн гривень застави.