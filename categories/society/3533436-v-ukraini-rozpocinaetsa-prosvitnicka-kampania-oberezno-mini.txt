Міністерство реінтеграції тимчасово окупованих територій спільно з британською неурядовою організацією Mine Advisory Group розпочинають просвітницьку кампанію «Обережно: міни!».

Про це повідомляє пресслужба відомства, передає Укрінформ.

Як зазначається, основна мета проєкту – допомогти Україні у розмінуванні її території та захистити населення від небезпеки, яку становлять нездетоновані міни та снаряди.
"За оцінками фахівців, на розмінування нам знадобиться щонайменше 10 років. Отже, треба навчити дорослих та дітей правильно поводитися, коли знайшли ВНП, щоб урятувати життя", - зауважили у Мінреінтеграції.
Проєкт фінансується за підтримки нідерландського фонду екстреної гуманітарної допомоги біженцям та Держдепу США.
Як повідомлялося, за даними ДСНС, в Україні необхідно розмінувати понад 20 млн гектарів.


Фото: Мінреінтеграції