В Україні планують запустити "смарт-мобілізацію", тобто коли людина сама обирає спеціальність, на яку вона хоче мобілізуватися.

Як передає Укрінформ, про це в інтерв'ю РБК-Україна розповів віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров.
"Ми хочемо запустити так звану "смарт-мобілізацію", коли людина самостійно обирає – це навіть не про мобілізацію, людина сама собі обирає – спеціальність, на яку вона хоче мобілізуватися, і не під примусом, а самостійно. Тобто людина вирішила, що вона хоче служити в Збройних силах України", - сказав Федоров.
Він зазначив, що Мінцифри планує запускати пілот на операторів дронів, і ця людина обирає, що вона хоче стати оператором дронів, або взагалі служити в роті ударних дронів. Це може бути сапер, водій, всі посади будуть. Людина зможе подивитися, що це взагалі за підрозділ, рота, які зобов'язання, які в тебе є ризики, як ти будеш навчатися.
"І найголовніше, якщо ти залишиш заявку і пройдеш рекрутерів й тести та проходиш навчання, ти точно потрапляєш в роту ударних дронів і потрапляєш на ту посаду, на яку мобілізувався. Це дуже важливо для комунікації між державою і українцями про справедливість, чесність і дотримання правил. І коли це вдасться зробити, ми побачимо, скільки людей будуть мобілізовуватися самостійно, як вони проходитимуть відбір, і як вони після цього будуть служити, і яка буде якість їхньої служби, наскільки вони будуть замотивовані і ефективно все це робити. Це може бути першим пілотом, першим кроком, для того, щоб запустити подібну умовну "смарт-мобілізацію", - підкреслив Федоров.
Він зазначив, що є люди, які, можливо, хочуть бути штурмовиками або займати інші посади. Але вони хочуть розуміти, що ним керує фахова людина, коли він буде в окопі, що поруч буде броньована техніка, керівник, який дбатиме про його життя.
"Дуже важливо, що повинно змінитися все, і ми в пілоті це передбачаємо. Ти не повинен йти у військомат, а проходиш онлайн-тест, приходиш в нормальне приміщення до рекрутера, тобі пояснюють ще раз, де ти можеш служити. Після цього, якщо ти підходиш за характеристиками, проходиш навчання, в якому ти не просто з базовими речами знайомишся, а тобі розповідають, що таке ситуаційна обізнаність, фахові експерти з поля бою, які керують дронами, де в тебе відбувається інший рівень навчання, і після цього ти вже потрапляєш на поле бою", - наголосив Федоров.
Як повідомлялось, на тимчасово окупованих територіях Запорізької області загарбники почали проводити мобілізацію та змушувати українців підписувати контракти з армією ворога.