У Міністерстві освіти і науки надали поради, як впізнати профілі ботів у соціальних мережах.

Як передає Укрінформ, про це Міносвіти повідомляє у Телеграмі.
"Команда #stop_sexтинг продовжує ділитися корисною інформацією щодо безпеки в мережі. У нинішні часи в інтернеті з’являється все більше профілів-ботів", - ідеться у повідомленні.
"Несправжні профілі найчастіше використовують абстрактні назви, однотипні імена (як-от Іван Іванович) або емоджі", - зазначають фахівці.
Крім того, найчастіше фейкові профілі не використовують справжні фотографії.
Також фейкові профілі у Фейсбуці зазвичай репостять інформацію лише однієї тематики і залишають багато коментарів на різних дописах.
Щоб розпізнати профілі, варто дивитись, зокрема, як людина пише, чи є схожі повідомлення та коментарі, чи надсилає людина посилання на інші ресурси.
"Боти можуть використовувати однакові повідомлення для того, щоб дізнатися детальну інформацію", - зазначають фахівці.
Також важливо пам’ятати, що будь-яка інформація в мережі назавжди там залишається. Тому важливо ставити собі запитання: чи може якимось чином це повідомлення/пост нашкодити.
Як повідомляв Укрінформ, 26 лютого кіберполіція створила телеграм-канал StopRussiaChannel | MRIYA - https://t.me/stoprussiachannel та телеграм-бот - https://t.me/stopdrugsbot, які допомагають протидіяти проросійській пропаганді та дезінформації шляхом надсилання скарг на небезпечний контент у соцмережах. Принцип роботи полягає у наступному: користувачі надсилають у бот посилання на спільноту, яку вважають небезпечною у часи воєнної агресії. Далі надається оцінка контенту. Після цього користувачі каналу скаржаться на ворожі ресурси.