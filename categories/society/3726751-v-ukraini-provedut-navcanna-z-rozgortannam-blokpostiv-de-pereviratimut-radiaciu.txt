Найближчими днями відповідні служби проведуть навчання з огляду на загрозу аварії на Запорізькій АЕС.

Про це в ефірі телемарафону «Єдині новини» повідомив міністр внутрішніх справ Ігор Клименко, передає кореспондент Укрінформу.
«У найближчі дні ми проведемо відповідні навчання з перекриттям доріг і розгортанням санітарних блокпостів, де будемо перевіряти радіацію. Все обладнання, яке у нас є щодо виміру радіації, відкаліброване і готове до роботи. Але ми хочемо ще раз згрупувати всі служби, щоб ми чітко могли зреагувати на будь-які виклики», - заявив очільник МВС.
Водночас він зауважив, що жителям Запоріжжя і населених пунктів поблизу ЗАЕС слід зберігати спокій. Міністр запевнив, що всі українські служби, Міненерго, МВС, МОЗ, місцеві органи влади готові "до будь-яких надзвичайних подій і ситуацій, у тому числі пов’язаних з можливим витоком радіації з Запорізької станції".
Керівник МВС поінформував, що відсьогодні розгорнуто роботу відповідних штабів, де будуть присутні енергетики, працівники ДСНС, поліції і медики - "щоб були вироблені і чітко донесені до українців правила поведінки у випадку надзвичайної події".
Водночас він запевнив, що особи, які захочуть виїхати, будуть забезпечені транспортом. «Цей транспорт готовий у нас вже тривалий час, бо біля атомних електростанцій ми ці заходи проводимо постійно, просто не завжди це афішуємо. Але наразі ми будемо працювати достатньо відкрито, у тісній взаємодії з населенням, і будемо інформувати по всі наші кроки, які вживатимемо на цій території», - заявив Клименко, маючи на увазі територію у радіусі 50 км навколо ЗАЕС.
Міністр уточнив, що якщо брати правий і лівий береги Дніпра, йдеться про приблизно пів мільйона населення.
Як повідомлялося, Президент Володимир Зеленський доручив міністру внутрішніх справ Ігорю Клименку провести необхідні заходи і роз'яснювальну роботу з населенням щодо ризиків на Запорізькій АЕС.