Голова Національної ради з питань телебачення і радіомовлення Ольга Герасим’юк зустрілася з новим складом Національної ради з питань телебачення і радіомовлення Польщі (KRRiT).

Як передає Укрінформ, про це повідомляє пресслужба Нацради.
«Майже рік тому - 13 липня 2022 року - обидва медіарегулятори підписали Меморандум про співробітництво та вже спільно провели низку важливих регуляторних консультацій», - ідеться в повідомленні.
На зустрічі сторони обговорили ініціативу KRRiT про об’єднання 9 медіарегуляторів східноєвропейських країн, аби разом просувати стратегію боротьби з російською пропагандою в Європейському Союзі. «Адже частина країн Західної Європи досі не повною мірою усвідомлюють її реальної загрози та політикою неспротиву відчиняють двері інформаційному тероризму Кремля», - вказують у Нацраді.
Зазначається, що відомство братиме участь у розробці порядку денного спеціальної зустрічі, яка відбудетеся у Варшаві у вересні й буде присвячена цьому об’єднанню.
Сторони домовилися зафіксувати і відстоювати оцінювання терміном «інформаційний тероризм» тих дій, які вчиняє Росія в медіаполі. Вони разом стоятимуть за покарання в майбутньому російських пропагандистів за співучасть у тероризмі.
У зустрічі із KRRiT взяли участь посол України в Польщі Василь Зварич, в.о. керівника Центру протидії дезінформації Андрій Шаповалов, керівник Stop Fake Євген Федченко.
Як повідомляв Укрінформ, Національна рада з питань телебачення та радіомовлення отримала змогу знову проводити перевірки суб’єктів у сфері медіа.
Фото: nrada.gov.ua