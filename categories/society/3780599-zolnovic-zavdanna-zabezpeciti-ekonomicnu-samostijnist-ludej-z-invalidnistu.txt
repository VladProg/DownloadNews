Забезпечити економічну самостійність людини з інвалідністю — це набагато ефективніше, ніж призначити їй соцвиплати і залишити наодинці з проблемами.

Таку думку у програмі “Укрінформ: Вечірній стрім”, присвяченій розв’язанню проблем інвалідів, висловила міністерка соціальної політики України Оксана Жолнович.
За її словами, на жаль, через війну кількість людей з інвалідністю зростатиме більш стрімко, ніж зазвичай. Водночас маємо розуміти, що інвалідність буває різною, підкреслила вона.

“Тому, вважаю, треба порушувати питання: чи всі види соціальної підтримки ми маємо зберігати на колишньому рівні? Наприклад, якщо людина пройшла якісну реабілітацію, ми забезпечили її протезом, перенавчанням, допомогли облаштувати, з урахуванням її особливих потреб, помешкання й робоче місце, і, якщо вона хоче працювати, надали їй роботу, яка приносить 10-20 тисяч гривень, то чи є сенс виплачувати їй пенсію у 2 тисячі гривень та обмежувати у трудових правах?”, - поцікавилася Жолнович.
Куди краще, на її думку, витратити ці кошти на те, щоб допомогти такій людині із супроводом на робочому місці, облаштувати конкретне робоче місце саме з урахуванням її нозологій і потреб.
“Вважаю, краще замість мізерної виплати надати людині якісну соціальну послугу й забезпечити її економічну самостійність. Це набагато ефективніше”, - сказала урядовиця.
Також держава й суспільство, за її словами, мають розуміти, що після війни відновлювати економіку доведеться кожному. Всі, хто може, мають працювати. Тому що міжнародна підтримка уже скорочується та лише скорочуватиметься надалі. При цьому, передовсім, важливі соціалізація та працевлаштування молоді, адже через війну середній вік людини з інвалідністю в Україні знижується, наголосила міністерка.
Як повідомлялося, з початку повномасштабного вторгнення кількість українців з інвалідністю помітно зросла. За півтора року їх побільшало приблизно на 300 тисяч: якщо до війни в країні мешкало 2,7 млн людей з інвалідністю, то станом на вересень їх уже 3 мільйони.