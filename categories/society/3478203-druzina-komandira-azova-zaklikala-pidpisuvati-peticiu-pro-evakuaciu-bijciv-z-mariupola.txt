Дружина командира полку "Азов" Дениса Прокопенка закликала підписувати петицію про евакуацію бійців з Маріуполя за процедурою "екстракшн".

Про це Катерина Прокопенко сказала під час онлайн-пресконференції, до якої долучалися бійці з "Азовсталі", передає кореспондент Укрінформу.
"Хочу закликати вас підписувати петицію, яку ми створили нещодавно... Потрібен розголос, тому кличте друзів, родичів, знайомих, щоб вони підписували і поширювали. Ми не втрачаємо надії на порятунок наших чоловіків-військових", - сказала Прокопенко.
Вона також наголосила, що захисники Маріуполя і їхні рідні чекають на політичну і дипломатичну підтримку з боку влади.
Петиція містить заклик до Організації Об'єднаних Націй, Генерального секретаря ООН та регіональних лідерів з усього світу розпочати для заблокованих на маріупольському меткомбінаті "Азовсталь" українських бійців невідкладну процедуру еxtraction. Також наголошується на необхідності відновити засідання одинадцятої надзвичайної спеціальної сесії Генеральної асамблеї ООН для розгляду гуманітарної ситуації у Маріуполі, що склалась у зв’язку з агресією проти України. Генасамблею закликають ухвалити резолюцію, якою зобов'язати рф забезпечити евакуацію усіх осіб із "Азовсталі" на територію, підконтрольну українському уряду, або на територію третіх безпечних країн. Світових лідерів закликають вжити всіх необхідних заходів для забезпечення та виконання резолюції та виступити гарантами безпеки.
Наразі петиція зібрала майже 600 тисяч підписів, наступна мета - мільйон.
Як повідомляв Укрінформ, заступник командира полку “Азов” капітан Святослав Паламар (“Калина”) заявив, що, станом на зараз, російські загарбники проводять активні обстріли “Азовсталі” в Маріуполі. За ніч було понад 25 вильотів, у тому числі - трьох стратегічних бомбардувальників.