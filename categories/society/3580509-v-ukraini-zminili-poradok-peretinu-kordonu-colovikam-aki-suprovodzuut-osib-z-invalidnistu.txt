Набули чинності зміни щодо супроводу осіб з інвалідністю.

Про це йдеться у повідомленні ДПСУ, передає Укрінформ.
У Держприкордонслужбі пояснили, що супроводжуючим громадянам України чоловічої статі віком від 18 до 60 років уже не обмежується кількість перетинів кордону на виїзд з України – раніше дозволялося лише один раз на час дії воєнного стану. Вказані чоловіки тепер можуть виїжджати за кордон до осіб з інвалідністю, осіб, які потребують постійного догляду, дітей з інвалідністю чи визначеним переліком захворювань, яких вони доглядають, якщо зазначені особи (діти) перебувають на консульському обліку.
При цьому, громадяни України, які підлягають призову під час мобілізації, зобов’язані повернутися з-за кордону не пізніше, ніж особи, яких вони супроводжували.
Постанова чітко регламентує категорії осіб та документи, які необхідні для перетину кордону. В ДПСУ наголосили, що для різних категорій осіб визначені різні документи, які підтверджують ступені спорідненості чи факти здійснення догляду. Для уникнення відмов у пропуску, рекомендуємо особам, які планують перетинання кордону, перед прибуттям у пункти пропуску ретельно ознайомитися з вимогами Правил перетинання кордону та мати усі передбачені документи. Особливо це стосується супроводжуючих громадян України чоловічої статі віком від 18 до 60 років.
Як повідомлялось, зміни в основному стосуються порядку пропуску через кордон осіб, які мають проблеми зі здоров’ям, та тих, хто їх супроводжує.
Вони затверджені Постановою Кабінету Міністрів України від 10 вересня 2022 року № 1044.
Фото: Фейсбук Державної прикордонної служби України