Вищий антикорупційний суд обрав запобіжний захід у вигляді тримання під вартою з альтернативою внесення застави адвокату, викритому разом із колишнім головою Верховного Суду Всеволодом Князєвим у корупції.

Як передає Укрінформ, про це Спеціалізована антикорупційна прокуратура повідомила в Телеграмі.
Передбачена судовим рішенням застава становить 80 млн гривень. Запобіжний захід діятиме протягом 60 днів — по 13 липня поточного року.
У разі внесення застави на адвоката буде покладений обов’язок прибувати за кожною вимогою до детектива, прокурора чи суду, повідомляти їм про зміну місць проживання та роботи.
Фігурант буде зобовʼязаний носити електронний засіб контролю й утримуватися від спілкування з іншими підозрюваним у справі та свідками. Він повинен буде здати на зберігання до територіального підрозділу Державної міграційної служби свій паспорт (паспорти) для виїзду за кордон та інші документи, що дають право на виїзд/вʼїзд в Україну.
Відлучатися з Києва без дозволу детектива, прокурора або суду адвокату буде заборонено.
Як повідомляв Укрінформ, 15 травня Національне антикорупційне бюро України заявило про викриття масштабної корупції у Верховному Суді України. Правоохоронці затримали чинного на той час голову ВС Всеволода Князєва.
До роботи над кримінальним провадженням щодо викриття корупції у Верховному Суді залучалися детективи під прикриттям. Ними була зафіксована низка контактів власника фінансової групи "Фінанси та кредит" з одним із власників адвокатського об'єднання, що використовувалося для прикриття злочинної діяльності.
Встановлено, що згадані особи домовилися про передачу неправомірної вигоди на користь викосопосадовців суду за ухвалення потрібного для цього підприємця рішення.