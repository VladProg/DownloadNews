Унаслідок російської агресії в Україні повністю зруйновано 115 закладів охорони здоров’я та 33 аптеки.

Про це сказав міністр охорони здоров’я України Віктор Ляшко в ефірі телемарафону, передає Укрінформ.
“Сьогодні ми маємо 672 пошкоджених об’єкти закладів охорони здоров’я, із них 115 уже відновленню не підлягають. Вони зруйновані повністю, і на їх місці ми плануємо будувати нові сучасні лікарні однаково комфортні як для пацієнта, так і для лікаря. Окремо руйнуються ще й аптеки - 426 аптек пошкоджено, 33 зруйновано повністю”, - розповів Ляшко.
Із 672 пошкоджених закладів охорони здоров’я вже понад 40 повністю відновлені, додав міністр.
“Це незначні були пошкодження: в кого - вікна, в кого - двері. Є заклади, в яких зараз робиться нова покрівля для того, щоб підготуватися до зими. Але є заклади, які ми почали відновлювати повністю з нуля. Зокрема, зараз говоримо про Київську область - це Центр первинної медико-санітарної допомоги в Макарівському районі. Вже відбулися певні архітектурні обстеження зруйнованого місця, підготовлена проєктно-кошторисна документація, яка проходить зараз прив’язку до місця будівництва, і ми розпочинаємо відновлення, яке плануємо завершити на початку осені. Така ж ситуація ще в одному населеному пункті Київської області”, - розповів Ляшко.
Він поінформував, що мав сьогодні зустріч із представниками найбільших мереж лабораторій, які робили аналізи та проводили діагностику хвороб.
“Велика кількість і в них зруйнованих пунктів забору і лабораторій - це все впливає на доступність до медичної допомоги та вчасну діагностику”, - сказав Ляшко.
За його словами, жахи війни, які сьогодні переживає Україна, довго відбиватимуться на стані здоров’я українців.
“Оскільки через війну зменшилася і діагностика онкозахворювань, і певних інфекційних хвороб, зокрема, туберкульозу, віл-інфекції, гепатитів - усе це даватиме нам у подальшому виявлення хвороб на пізніх стадіях, лікування їх буде менш ефективним, довготривалішим і дороговартіснішим”, - зауважив міністр.
З 24 лютого в Україні триває російська збройна агресія.