Програма ООН з довкілля зобов’язується підтримувати уряд України в проведенні оцінки шкоди навколишньому середовищу від агресії росії.

Про це в інтервʼю Укрінформу заявила заступниця генерального секретаря ООН, виконавча директорка Програми ООН з довкілля Інгер Андерсен.
«Ми працюємо з державами-членами. Україна є державою-членом ООН. Ми будемо працювати над наукою, доказами та даними, які ляжуть в основу оцінки впливу цього конфлікту. Ми підтримуватимемо уряд у проведенні цих оцінок. Це наша робота. Ми зробили це в багатьох інших країнах», - зазначила вона.
Андерсен зауважила, що дані вже говорять про те, що війна в Україні має руйнівні екологічні наслідки. І коли зброя зупиниться, навколишньому середовищу потрібні десятиліття, щоб відновитися.
«Це те, що ми будемо надавати та продовжувати розповідати», - підкреслила виконавча директорка програми ООН.
Як повідомляв Укрінформ, 14 березня керівник Офісу Президента Андрій Єрмак обговорив із виконавчою директоркою Програми Організації Об’єднаних Націй з довкілля (UNEP) Інгер Андерсен питання відповідальності росії за екологічні злочини в Україні.
Україна попередньо оцінює екологічну шкоду, завдану агресором, у понад 2 трильйони гривень, або понад 50 мільярдів доларів, без урахування збитків, завданих росією на тимчасово окупованих територіях. Це умовні цифри, тому що механізм оцінки реальних збитків тільки розробляється.