Понад 17 мільярдів гривень держава витратила на виплати внутрішнім переселенцям, але багато ВПО скаржаться, що виплат не отримали.

Як передає кореспондент Укрінформу, про це поінформувала віцепрем'єр - міністр з питань реінтеграції тимчасово окупованих територій Ірина Верещук у прямому ефірі Спільного телемарафону.
«3,4 мільйона українців зареєстровані як внутрішньо переміщені особи. Міжнародні організації з міграції дають дані – 6,2 мільйона українців, показуючи статистику з 2014-го року, а це приблизно 14 відсотків від загальної кількості населення України. Вже більше 17 мільярдів гривень держава витратила на виплати внутрішнім переселенцям. Ця сума становить 2000 гривень для кожного дорослого і 3000 на дитину щомісячно. Також особи з інвалідністю можуть розраховувати на 3000 гривень щомісячно», - сказала вона.
Віцепрем'єр зазначила, що часто виникають затримки з виплатами ВПО або вони здійснюється не в повному обсязі, і нагадала, що в міністерстві з питань реінтеграції є гаряча лінія – «1548», люди на неї дзвонять масово. Багато людей скаржаться на те, що виплати або нараховані і їх не отримували, або подали заявку і не отримали виплат жодного разу.
«Ми в кожному разі розберемося, в чому причина. Є такі причини, коли люди зареєструвалися в «Дії», а «Дія» не передала в органи соціального захисту такі дані, і це десятки тисяч людей. Ми централізували такі виплати, і міністерство соцполітики їх виплачує. Але людей було майже 250 тисяч, 90 тисячам уже виплачено, зараз допомагаємо отримати решті», - заявила Верещук.
З іншого боку, є причини, коли не були правильно оформлені документи. Люди думали, що все гаразд, і чекають. Їм на місці про це не повідомили, тож уже декілька місяців люди нічого не отримують.
«Вони мають змогу зателефонувати до нас. Ми маємо команду людей, яка персонально займається кожною такою справою», - запевнила високопосадовиця.
Як повідомляв Укрінформ, 11 липня на спеціальній нараді Міністерства з питань реінтеграції тимчасово окупованих територій України, представників військових адміністрацій та міжнародних організацій обговорили підготовку до осінньо-зимового періоду тимчасового помешкання, в якому проживають внутрішньо переміщені особи.