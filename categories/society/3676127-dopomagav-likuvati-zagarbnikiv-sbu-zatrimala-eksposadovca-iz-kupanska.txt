Служба безпеки України затримала на звільненій території Харківської області ексдепутата, який наказав переобладнати українські лікарні під військові госпіталі для поранених росіян.

Як передає Укрінформ, про це СБУ повідомила у Телеграмі.
Контррозвідка СБУ викрила ще одного чиновника-колаборанта у ході стабілізаційних заходів на звільнених територіях Харківської області.
Поплічником ворога виявився депутат Куп’янської районної ради, який раніше очолював міський відділ охорони здоров’я.

Після захоплення райцентру він підтримав російських загарбників і добровільно запропонував їм допомогу в організації лікування поранених.
За це його призначили керівником "відділу охорони здоров’я військово-цивільної адміністрації Куп‘янського району рф". Зловмисник одразу віддав вказівку переобладнати лікарні під госпіталі.

Ексчиновник особисто розпорядився невідкладно лікувати учасників російських угруповань, у тому числі терористів "л/днр".
Після звільнення Куп’янська колаборант сподівався уникнути правосуддя і "загубитися" серед місцевих жителів. Проте співробітники СБУ встановили його місцезнаходження і затримали.
У зловмисника вилучили "оригінали" документів із доказами його злочинних розпоряджень.
На підставі отриманих матеріалів фігуранту повідомили про підозру ч. 5 ст. 111-1 Кримінального кодексу України (колабораційна діяльність). Під час оголошення підозри він повністю визнав свою провину.
Вирішується питання про обрання запобіжного заходу у вигляді тримання під вартою.
Як повідомляв Укрінформ, у Харківській області взяли під варту чоловіка, який забезпечував житлом російських військових та передавав їм дані про розміщення підрозділів ЗСУ.
Фото: СБУ