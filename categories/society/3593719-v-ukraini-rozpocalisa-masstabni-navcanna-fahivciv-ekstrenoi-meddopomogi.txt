Міністерство охорони здоров’я розпочало масштабне навчання фахівців бригад екстреної медичної допомоги з усіх регіонів України, охопити планується близько 25 тисяч працівників.

Як передає Укрінформ, про це повідомляє МОЗ.
“Міністерство охорони здоров’я спільно зі Світовим банком у рамках проєкту “Поліпшення охорони здоров’я на службі у людей” розпочало масштабне навчання працівників бригад екстреної медичної допомоги”, - ідеться в повідомленні.
Основна мета проєкту – оновлення підходів до надання екстреної допомоги на догоспітальному етапі, посилення компетенцій медиків та зменшення смертності пацієнтів під час невідкладних станів.
Міністр охорони здоров’я Віктор Ляшко під час презентації проєкту для керівників Центрів екстреної медичної допомоги заявив, що постійне навчання – це можливість зберегти життя людям, особливо коли йдеться про допомогу при інсульті, інфаркті, від яких помирає найбільше українців.
За словами Ляшка, окремим напрямом навчання є розвиток навичок медицини катастроф для порятунку постраждалих від російських атак.
Навчанням буде займатись Тернопільський національний університет імені Горбачевського (ТНМУ), з яким вже укладений відповідний договір. У ТНМУ на базі Центру симуляційного навчання пройдуть очні тренінги для 100 інструкторів регіональних центрів екстреної медичної допомоги.
Курс триватиме 24 дні безпосередньої роботи у симуляційному центрі та складатиметься із окремих циклів: менеджменту критичного дорослого пацієнта, менеджменту критичного педіатричного пацієнта. Також до циклу навчань входять: менеджмент пацієнта з травмою, медицина катастроф та інструкторський вишкіл.
Інструктори після проходження стажування (зовнішнього контролю) навчатимуть працівників Центрів екстреної медичної допомоги, де безпосередньо працюють.
Окрім того, проєкт передбачає розробку теоретичної частини навчального курсу для медиків та розміщення його на онлайн-платформі. У курс будуть включені відео-лекції, майстер-класи, методичне забезпечення і тести, які потрібно проходити протягом теоретичної частини курсу. Переглянути матеріали можна в будь-який зручний час.
За успішно пройдене навчання інструкторам будуть видані сертифікати "Інструктор з догоспітальної допомоги" і нараховані бали безперервного професійного розвитку.
Як повідомляв Укрінформ, на кінець вересня понад 1200 українських лікарів пройшли тренінги із зупинки кровотечі та лікування уражень, спричинених хімічною зброєю.