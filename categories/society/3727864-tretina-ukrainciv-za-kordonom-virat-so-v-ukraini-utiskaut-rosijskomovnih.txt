За кордоном 32% українців погоджуються, що в Україні утискають російськомовних.

Про це свідчать результати дослідження проєкту VoxCheck, які були презентовані в Медіацентрі Україна-Укрінформ.
«Українці саме за кордоном достатньо активно реагують та вірять у те, що російськомовних в Україні утискають. Серед українців в Україні такої тенденції немає, і в цей наратив вірять набагато менше. Наратив з'явився і активізувався з прийняттям закону про мову. Звісно, зараз він теж достатньо популярний і теж є обгрунтуванням для Росії, чому нібито треба звільняти Україну від українців», - сказала керівниця проєкту VoxCheck Світлана Сліпченко.

За її словами, коли українці знаходяться в Україні, вони мають свої емпіричні докази того, чому немає утисків російськомовних. Водночас, українці за кордоном обмежені лише споживанням новин, які можуть бути і проросійськими, тож продовжують вірити у цей наратив.

Дослідження показало, що респонденти, які відстежують іноземні ЗМІ (телебачення, аналітичні видання) та уникають українські, більш схильні погоджуватися з проросійськими твердженнями.

Дослідження проведено VoxCheck разом із компанією CBR за підтримки міжнародного фонду «Відродження». Цільова аудиторія: українці віком 18-70 років, що проживають в Україні або перебувають за кордоном (Польща, Чехія, Німеччина, Велика Британія, Іспанія, Італія, Франція, Словаччина та ін.). Було опитано 1466 респондентів з України та 327 респондентів з-за кордону. Методи опитування: інтерв’ю на онлайн-панелі CBR Point, телефонні інтерв’ю, онлайн-інтерв’ю.