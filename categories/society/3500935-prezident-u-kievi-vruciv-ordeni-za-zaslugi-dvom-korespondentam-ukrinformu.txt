Президент України Володимир Зеленський нагородив двох кореспондентів Укрінформу - Ірину Староселець та Олексія Ковальова - орденами «За заслуги» III ступеня з нагоди Дня журналіста.

Як передає Укрінформ, нагороджено орденом «За заслуги» III ступеня власкора в Херсонській області Ірину Староселець та фотокореспондента в Луганській області Олексія Ковальова «за особисту мужність і самовіддані дії, виявлені під час висвітлення російської агресії та з нагоди Дня журналіста».


Керівник Луганської військової обласної адміністрації Сергій Гайдай, оцінюючи роботу Ковальова, зазначив: «Майже в усій області вже був відсутній кабельний інтернет, ледве працював мобільний. Тож щоб сотні тисяч луганчан змогли побачити рідні будинки та вулиці, Олексій Ковальов майже щодня долав декілька кілометрів, аби приєднатися до обладнання Starlink – на той момент єдиної в місті станції».

До Києва Ковальов привіз український прапор із Сєвєродонецька. На ньому сьогодні Президент написав: «Зустрінемось у Слов'янську, Луганську та Сєвєродонецьку».


6 червня в Україні відзначається професійне свято - День журналіста.
Фото: Володимир Тарасов