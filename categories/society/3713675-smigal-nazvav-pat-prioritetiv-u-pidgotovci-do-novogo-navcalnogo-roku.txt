Під головуванням Прем’єр-міністра Дениса Шмигаля відбулася нарада щодо завершення 2022/23 навчального року та підготовки закладів освіти до 2023/24 навчального року.

Про це повідомляє Урядовий портал, передає Укрінформ.
«Ми зіштовхнулися з небаченими викликами: руйнування освітньої інфраструктури, масове переміщення дітей всередині країни та за кордон, термінова потреба в укриттях, знищення росіянами української освіти на тимчасово окупованих територіях та багато іншого. Мусимо реагувати щодня в режимі 24/7. Бо йдеться про майбутнє України. Про її людський капітал, про здатність відновитися та розвиватися далі», — підкреслив Шмигаль.
Глава уряду наголосив, що при підготовці до наступного навчального року міністерства й ОВА мають зосередитися на п’яти пріоритетних напрямках: безпека, максимум очного навчання там, де це можливо, доступність, відбудова зруйнованого, продовження реформи Нової української школи.

Прем'єр заслухав інформацію міністра внутрішніх справ Ігоря Клименка щодо створення безпекового середовища в закладах освіти. За словами міністра, МВС спільно з МОН підготували зміни до постанови щодо включення закладів освіти всіх форм власності до системи охорони поліції, зокрема, обладнання камерами спостереження, пультами охорони тощо. Крім того, паспорт безпеки, як зазначив Ігор Клименко, буде поширено на всі освітні заклади в Україні.

Міністр освіти і науки Оксен Лісовий зі свого боку поінформував про завершення навчального року та старт вступної кампанії. Майже 75% шкіл, за його словами, забезпечені укриттями. Наразі в очному форматі працює 36% шкіл, 29% — у режимі онлайн та 35% — у змішаному форматі.

Як зазначив Прем'єр-міністр, уряд уже спрямував до місцевих бюджетів субвенцію в 1,5 млрд грн на облаштування безпечних умов у школах.
Наявність споруд цивільного захисту дозволить відновити очне навчання та досягнути кращої якості освітнього процесу.
Водночас очільник уряду наголосив на необхідності створення надійних споруд цивільного захисту безпосередньо при кожному закладі освіти та не покладатися на наявність укриттів поблизу.
При цьому курс на цифровізацію освіти залишається, дистанційна форма навчання буде збережена там, де є загроза життю та здоров'ю дітей.

Також учасники наради порушили питання відновлення пошкоджених і зруйнованих закладів освіти, забезпечення усіх закладів підручниками, технікою та автобусами.
За підсумками наради Прем’єр-міністр дав завдання МОН, Мінінфраструктури та Агентству з питань відновлення розробити й затвердити єдині параметри щодо облаштування сховищ у всіх закладах освіти та провести ревізію наявних укриттів.
Крім того, Міністерству освіти і науки й обласним військовим адміністраціям доручено вжити заходів щодо удосконалення наявної мережі закладів освіти та визначення закладів, які в умовах воєнного часу можуть здійснювати навчальний процес за очною формою. МОН та ОВА також мають надалі нарощувати фонд захисних споруд та покращити стан під’їзних шляхів до закладів освіти.
Як повідомляв Укрінформ, міністр освіти та науки Оксен Лісовий анонсував зміни вимог до дисертацій та у впровадженні культури доброчесності.
Фото: Урядовий портал