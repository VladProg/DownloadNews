Знамениті берлінські ведмеді - Buddy Bear Berlin – прикрашають чимало установ у німецькій столиці. Скоро така тварина з’явиться й у Посольства України у ФРН.

Про це повідомляє кореспондент Укрінформу.
У рамках «Тижня науки» в Берліні 5 листопада відбулася церемонія під назвою «Барви єдності: живе малювання скульптури Buddy Bear для України». В ній взяли участь представники Сенату німецької столиці та Berlin Science Week, керівництво фонду Falling Walls Foundation і товариства Buddy Bear Berlin, а також Посольства України в ФРН.
«Коли робота над цим об’єктом мистецтва буде завершена, через тиждень-два, ми урочисто передамо цей чудовий символ Посольству», - сказав керуючий директор фонду Falling Walls Андреас Космідер.

Посол України у ФРН Олексій Макеєв своєю чергою запевнив, що Buddy Bear стане новим членом колективу, «родини Посольства» та отримає «художній дипломатичний паспорт».
«Після 24 лютого 2022 року ми пережили багато емоцій: страх, лють, але також єдність та солідарність. Дуже сподіваюся, що цей берлінський ведмідь стане черговим знаком розуміння, солідарності Німеччини з Україною і українцями… Ми всі в Європі маємо разом перемогти у цій варварській війні та захистити мир від Лісабону до Луганська», - сказав посол.






Посольству України подарують «Берлінського ведмедя» / Фото: Ольга Танасійчук, Укрінформ





































Художниця Уте Фабер, яка спеціалізується саме на розпису ведмедів, розповіла Укрінформу, що розробила концепт, котрий поєднає «орнаменти», символи України із сучасним мистецтвом, street-art. Фабер зробила вже дуже багато фігур, але нинішню роботу вважає особливою, «дуже зворушливою в контексті жахливої війни». Україною, її культурою та історією мисткиня цікавиться вже давно, адже має подругу-українку, але в поки що жодного разу не була в нашій країні.
За словами Фабер, розпис одного ведмедя займає щонайменше тиждень.
Гості церемонії могли спостерігати за роботою художниці, а також долучитися і зробити свій внесок у дизайн.
За більш як 20 років своєї історії «Берлінські ведмеді» стали символом мирного співіснування між людьми різного походження, культури та релігії. «Дружні посли» космополітичного Берліна уособлюють толерантність та міжнародне порозуміння завдяки різноманітним проєктам, і тепер їх можна знайти по всьому світу.
Цим подарунком місто Берлін, Falling Walls Foundation і Buddy Bear Berlin хочуть висловити своє захоплення стійкістю української науки та солідарність з Україною, підкреслили організатори заходу.
До фінансування проєкту долучилось також Посольство Кіпру в ФРН.
Захід відбувся в рамках міжнародного наукового фестивалю Berlin Science Week, участь у якому візьме також делегація МОН України.