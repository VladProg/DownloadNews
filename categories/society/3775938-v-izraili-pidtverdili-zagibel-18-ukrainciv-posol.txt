Посольство України в Ізраїлі має підтверджену інформацію щодо загибелі 18 громадян України внаслідок нападу угруповання ХАМАС.

Про це заявив посол України в Ізраїлі Євген Корнійчук в ефірі телемарафону «Єдині новини», передає Укрінформ.
«Ми отримуємо інформацію від Міністерства внутрішніх справ (Ізраїлю. – Ред.) з персональними даними громадян. У нас підтверджена інформація стосовно 18 загиблих. Не 23-х - ця інформація не відповідає дійсності», - сказав дипломат.
Водночас посол зауважив, що Україна залишається на другому місці після США за кількістю загиблих внаслідок нападу угруповання ХАМАС на Ізраїль.
Як повідомлялося, раніше в середу посол Держави Ізраїль в Україні Михайло Бродський інформував, що згідно з оновленим звітом ізраїльської сторони, кількість загиблих українців зросла до 23 громадян.
Фото: АА