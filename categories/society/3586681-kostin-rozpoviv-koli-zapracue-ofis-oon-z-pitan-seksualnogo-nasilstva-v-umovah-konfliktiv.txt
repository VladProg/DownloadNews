Офіс спеціальної представниці Генерального секретаря ООН з питань сексуального насильства в умовах конфліктів Праміли Паттен має запрацювати в Києві упродовж кількох найближчих тижнів.

Про це під час Варшавського безпекового форуму заявив генеральний прокурор України Андрій Костін, передає кореспондент Укрінформу.
Як зазначив генпрокурор, разом зі спеціально уповноваженою ООН з питань сексуального насильства в умовах конфліктів "зараз готується стратегія" щодо розслідувань такого типу злочинів.
“Ми сподіваємося, що упродовж найближчих тижнів офіс Праміли Паттен буде відкрито в Києві”,- повідомив Костін.
Під час свого виступу він наголосив, що ця війна є не війною між росією і Україною, а “війною усього демократичного світу проти загального зла, яке знищує міжнародний лад”.
Як підкреслив генпрокурор, Україна розпочала співпрацю з Міжнародним кримінальним судом, який розслідує воєнні злочини, злочини проти людяності і злочини геноциду. У цьому контексті Україна робить усе можливе, щоб і найвище російське політичне та військове керівництво відповіло за цю агресію.
Костін повідомив, що Україна розпочала роботу над механізмом виплати репарацій за російські воєнні злочини. Він подякував міжнародним партнерам за те, що вони знайшли і заморозили російські державні і приватні активи активи росіян, які підтримують агресію рф в Україні.
“Зараз нашим спільним завданням є пошук механізму, який дозволить конфісковувати і компенсувати українській державі і простим українцям збитки від російської агресії ”,- наголосив генпрокурор.
Він зауважив, що цей процес потребуватиме від багатьох країн зміни законодавчої бази. Відтак, це дозволить їм конфісковувати це майно без дуже тривалої процедури.
Генпрокурор додав, що треба забезпечити механізм фінансових компенсацій для всіх українців, хто зазнав тортур, ґвалтувань, втратив близьких, а також свою власність - квартири, автомобілі, чи майно яких було пошкоджено від дій агресора.
“Це той мінімум, який ми можемо зробити для наших людей”,- констатував Костін.
З 24 лютого росія веде повномасштабну війну проти України.