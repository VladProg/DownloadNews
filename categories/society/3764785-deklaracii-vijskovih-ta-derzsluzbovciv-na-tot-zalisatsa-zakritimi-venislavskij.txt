На військовослужбовців, представників органів державної влади та органів місцевого самоврядування на тимчасово окупованих територіях не буде поширюватися вимога щодо відкриття доступу до декларацій, оскільки це пов'язано з їхньою безпекою.

Про це повідомив народний депутат, член комітету Верховної Ради України з питань національної безпеки, оборони та розвідки, представник Президента у ВР Федір Веніславський під час брифінгу в Медіацентрі Україна — Укрінформ.
«Президент наполіг, щоб всі декларації високопосадовців, народних депутатів, керівників центральної виконавчої влади, керівників сектору безпеки і оборони та інших посадових осіб, діяльність яких пов'язана з підвищеними ризиками можливих зловживань, були у відкритому доступі», - зазначив він.
Веніславський нагадав, що парламент підтримав цю ініціативу, з урахуванням того, що декларації військовослужбовців, діяльність яких пов'язана з небезпекою для життя, здоров'я, не будуть відкриті.
Також є певні обмеження щодо тих осіб, які перебувають на тимчасово окупованих територіях.
За словами парламентарія, на представників органів державної влади та органів місцевого самоврядування на тимчасово окупованих територіях не буде поширюватися вимога щодо відкриття доступу до декларацій, оскільки це пов'язано з їхньою безпекою.
Як повідомляв Укрінформ, 20 вересня Верховна Рада підтримала пропозиції Президента Володимира Зеленського до закону про відновлення е-декларування з відкритими реєстрами під час воєнного стану в Україні.