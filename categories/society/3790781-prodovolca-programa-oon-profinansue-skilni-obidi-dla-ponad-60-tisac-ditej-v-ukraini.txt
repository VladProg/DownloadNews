Всесвітня продовольча програма ООН World Food Programme розширила підтримку українських шкіл і профінансує щоденні обіди для понад 60 тисяч дітей у 420 школах по всій країні.

Як передає Укрінформ, про це дружина Президента України Олена Зеленська повідомила у Фейсбуці.
За словами першої леді, мета реформи шкільного харчування - щоб кожна дитина щодня отримувала здоровий і поживний обід у школі.
Віднедавна Всесвітня продовольча програма ООН World Food Programme розширила підтримку українських шкіл і профінансує щоденні обіди для понад 60 тисяч дітей у 420 школах по всій країні.
Як зазначила Зеленська, торік таку підтримку одержали 58 шкіл Київської області. Тут програма компенсувала 50% вартості обіду для батьків, на 2 тисячі збільшилася кількість учнів, які отримували гаряче харчування, загалом покращилася якість цих обідів.
Цьогоріч завдяки фінансуванню уряду Франції та приватних донорів програму розширили ще на 10 регіонів. Упродовж 2023–2024 навчального року вона фінансуватиме 30% щоденних гарячих обідів для учнів 1–4 класів у школах Київської, Львівської, Закарпатської, Тернопільської, Хмельницької, Чернігівської, Чернівецької, Черкаської, Миколаївської, Одеської та Полтавської областей України.
За словами Зеленської, фахівці програми ООН урахували низку критеріїв, зокрема кількість внутрішньо переміщених учнів. Більш як 223 тисяч дітей в Україні нині мають такий статус, належать до пільгових категорій і мають отримувати гарячі обіди безкоштовно. Тож підтримка від програми ООН стане потужною допомогою державі, що прагне виконати це зобов’язання стовідсотково.
Перша леді подякувала міжнародним партнерам, які розуміють, що немає нічого важливішого для України, ніж її діти.
“Відчуваємо, що ми не одні в боротьбі за їхнє майбутнє — у сфері освіти також”, - наголосила вона.
Як повідомляв Укрінформ, уряд затвердив Стратегію реформування системи шкільного харчування на 2023-2027 роки.