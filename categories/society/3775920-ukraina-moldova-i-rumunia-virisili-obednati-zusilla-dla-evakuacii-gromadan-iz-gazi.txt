Україна, Молдова та Румунія домовилися об'єднати зусилля з евакуації своїх громадян із сектору Гази.

Як передає Укрінформ, про це повідомляє NewsMaker.
Зазначається, що сьогодні міністр закордонних справ Молдови Ніку Попеску провів телефонні розмови з головою МЗС Румунії Лумініцею Одобеску та очільником МЗС України Дмитром Кулебою.
У підсумку, сторони домовилися об'єднати зусилля для евакуації громадян своїх країн з Сектору Гази.
"Ця співпраця дозволить здійснити швидку та безпечну евакуацію наших громадян через пункт пропуску "Рафах" на кордоні з Єгиптом", - зазначили в МЗС Молдови.
Як повідомляв Укрінформ, посол України в Ізраїлі Євген Корнійчук напередодні заявив, що кількість українців, які потребують евакуації із сектору Гази, постійно зростає і вже становить 298 осіб. Їх вивезуть щойно буде відкрито пункт пропуску "Рафах" між сектором Гази та Єгиптом.