В Україні загалом близько 600 закладів надають спеціалізовану допомогу потерпілим від насильства, однак цього недостатньо.

Про це повідомила міністр соціальної політики Оксана Жолнович під час панельної дискусії у Медіацентрі Україна — Укрінформ.
За словами міністра, Мінсоцполітики у вересні провело аудит якості, кількості й обсягу соціальних послуг, які надаються потерпілим від насильства.
“І на жаль, я можу сказати, що попри те, що у нас уже є вже близько 600 різних закладів, які надають спеціалізовану допомогу (потерпілим від насильства — ред.), цього поки що недостатньо. Зокрема, з побудованих притулків і закладів на 2023 рік у багатьох випадках органи місцевого самоврядування не заклали фінансування”, - зазначила вона.
Міністр також зауважила, що у Мінсоцполітики опрацьовують питання щодо фінансування таких закладів, які мають допомагати постраждалим. Зокрема, планується працювати з низками громад.
Своєю чергою заступник представника Фонду ООН у галузі народонаселення (UNFPA) в Україні Павло Замостьян поінформував, що дослідження, проведене у 30 містах, з якими працював Фонд до початку повномасштабної війни, засвідчило, що лише 2-3 особи з 10 готові реагувати на насильство, яке відбувається поряд із ними.
На його думку, проблему насильства вдасться подолати, якщо всі будуть виявляти чуйність.
“А якраз війна по суті є насильством, яке нас оточує і, можна сказати, унормовує у нашому сприйнятті це явище. Ми хочемо, щоб цього не сталося, і тому закликаємо під час війни бути чуйними до цього явища, не допустити, щоб воно стало нормою для нас. І ми у результаті могли і перемогти, і подолати насильство”, - наголосив Замостьян.
Як повідомлялося, за даними Програми розвитку ООН (ПРООН), щороку в Україні від домашнього насильства гине 600 жінок.