Четвертий евакуаційний рейс з Тель-Авіва доставив до Румунії 79 українців.

Про це повідомило у Фейсбуці посольство України в Ізраїлі, передає Укрінформ.
"19 жовтня о 22.30 за місцевим часом, з аеропорту Бен Гуріон (Тель -Авів) чартерним рейсом до м. Бухарест (Румунія) відлетів четвертий евакуаційний борт з 79 громадянами України", - зазначається в повідомленні.
У посольстві додали, що українцям було надано консульську допомогу під час реєстрації та проходження паспортних і митних процедур.
Як повідомляв Укрінформ, третій евакуаційний рейс з 74 громадянами України, більшість з яких жінки та діти, відлетів з Ізраїлю до Румунії в понеділок, 16 жовтня.
Вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. У результаті цієї атаки загинули понад 1300 ізраїльтян, сотні людей бойовики захопили у заручники. Ізраїль офіційно оголосив стан війни та мобілізував 300 тисяч резервістів для відповіді на терористичну атаку і вторгнення ХАМАС, та почав знищувати військові об’єкти цього руху.
Ізраїльські військові в ніч на 13 жовтня попередили ООН, що все населення Гази на північ від Ваді Газа має переселитися до південної частини протягом наступних 24 годин. У згаданому регіоні проживають близько 1,1 мільйона людей. Наразі виїзд людей із цього регіону триває. Бойовики ХАМАС чинять перешкоди для евакуації мирного населення.
США, ЄС, Україна та низка інших держав засудили атаки по Ізраїлю.