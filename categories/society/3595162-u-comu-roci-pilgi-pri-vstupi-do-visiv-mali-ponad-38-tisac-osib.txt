У 2022 році пільги при вступі у виші мали понад 38 тисяч осіб, надалі кількість пільговиків зростатиме, через збільшення кількості учасників війни, інвалідів внаслідок війни.

Про це на брифінгу сказав директор департаменту фахової передвищої, вищої освіти МОН Олег Шаров, передає Укрінформ.
“В цьому році значно збільшилася кількість пільгових категорій та кількість тих людей, які відповідно до законодавства мають певні пільги по вступній кампанії. В цьому році ми зтикнулися із ситуацією, коли кількість людей, які мають хоч якісь пільги і які вступають на базі 11 класів, перевищує 20% (від всіх) вступників на базі 11 класів. Хоча б якісь пільги мали понад 38 тисяч вступників”, - сказав Шаров.
За його словами, серед тих, хто вступав в магістратуру після бакалавріату, кількість вступників перевищила 16 тисяч і складала практично 10% від загальної кількості вступників.
“Загалом це дуже високі цифри. Більшість цих вступників репрезентували ті категорії вступників, які отримували пільги в цьому році. В першу чергу це мешканці тимчасово окупованих територій під час воєнного стану, територій, які знаходяться в оточенні, блокуванні, непідконтрольні території , ті, які ми зазвичай називаємо небезпечні території. Вступники цієї категорії складають більшість пільговиків серед усіх вступників 2022 року. Також суттєво збільшилася кількість вступників, які мають пільги як діти учасників бойових дій. Очікуємо і надалі суттєвого збільшенні на вступі і самих учасників бойових дій, осіб з інвалідністю внаслідок війни”, - сказав Шаров.
Водночас за словами Шарова, цьогоріч прохідний бал широкого конкурсу у виші на базі НМТ майже не відрізняється від прохідного балу минулих років на основі ЗНО.
Так, за даними МОН, які навів Шаров, найвищий конкурс був на економічні, управлінські спеціальності, спеціальності сфери обслуговування, прохідний бал широкого конкурсу на них складав 194,5.
На групу спеціальностей політологія, міжнародні відносини прохідний бал широкого конкурсу склав 194,312.
Для вступу на спеціальності стоматологія, право, іноземні мови (зокрема, англійська) також потрібно було набрати найвищі бали НМТ.