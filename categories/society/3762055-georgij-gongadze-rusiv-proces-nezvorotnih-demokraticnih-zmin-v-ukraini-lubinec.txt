Журналіст Георгій Ґонґадзе своїм життям і смертю розбудив українське суспільство та рушив процес незворотних демократичних змін в Україні.

Як передає Укрінформ, про це в Телеграмі зазначив уповноважений ВР із прав людини Дмитро Лубінець.
«Сьогодні 23-ті роковини вбивства журналіста Георгія Ґонґадзе, який своїм життям і смертю розбудив українське суспільство та рушив процес незворотних демократичних змін у нашій країні. Дякуємо, Георгію, за приклад! Пам’ятаємо…», - наголосив Лубінець.
Уповноважений із прав людини відзначив, що Георгій Ґонґадзе говорив правду, йшов проти системи й став символом свободи слова та демократії сучасної України.

Як повідомляв Укрінформ, Георгій Гонгадзе – український журналіст, засновник інтернет-видання "Українська правда". Він зник 16 вересня 2000 року.
У листопаді того ж року в лісі Київської області знайшли тіло без голови, яке, за висновками експертів, могло належати журналісту. У 2009 році в Київській області виявили череп, який належить Гонгадзе.
15 березня 2008 року Апеляційний суд Києва визнав винними у вбивстві Гонгадзе трьох колишніх службовців Департаменту зовнішнього спостереження МВС - Валерія Костенка, Миколу Протасова та Олександра Поповича. Вони отримали від 12 до 13 років ув'язнення.
29 січня 2013 року Печерський райсуд Києва засудив ексначальника Департаменту зовнішнього спостереження МВС Олексія Пукача до довічного позбавлення волі, визнавши його винним у вбивстві Георгія Гонгадзе. У липні 2021 року Верховний Суд залишив без змін вироку Пукачу.