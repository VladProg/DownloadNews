В Україні 63% громадян не підтримують формат дистанційної освіти для своїх дітей.

Про це свідчать результати опитування «Між якістю та безпечністю: шкільна освіта та вступні випробування в умовах війни», які оприлюднила аналітик Фонду «Демократичні ініціативи» імені Ілька Кучеріва Поліна Бондаренко в Укрінформі.
"Загалом по Україні 63% не підтримують формат дистанційної освіти і воліли б, щоб ми перейшли на очний формат навчання. 34% підтримують дистанційний формат", - сказала Бондаренко.

Вона зазначила, що найбільша підтримка дистанційної освіти в Південному макрорегіоні, проти онлайн навчання найбільше виступають у західних областях.
За її словами, незалежно від того, чи школи оснащені безпечними та обладнаними сховищами, батьки однаково виступають проти дистанційної освіти.
Згідно з опитуванням, близько 62% шкіл у країні мають безпечні та обладнані укриття. У селах частка шкіл, де є укриття, на 14% вища, ніж у великих містах, і становить 63%. У малих містах укриттями обладнані 70% шкіл, тоді як у великих – лише 48%.
Опікуни, які проживають разом із дітьми/онуками у селах, дещо частіше підтримують дистанційне навчання, ніж опікуни з великих міст: 36% і 31% відповідно.
Всеукраїнське опитування проведене Фондом «Демократичні ініціативи» ім. Ілька Кучеріва спільно з Київським міжнародним інститутом соціології у період з 3 по 17 липня 2023 року. Всього методом face-to-face було опитано 2011 респондентів віком від 18 років, які проживали на підконтрольних Україні територіях.
До вибірки не потрапили особи, які перебувають в інституційних умовах: лікарнях, в’язницях, на військовій службі, яка унеможливлює відбір у звичайних домогосподарствах тощо.
За звичайних обставин статистична похибка вибірки (з імовірністю 0,95 і за дизайн-ефекту 1,5) не перевищує: 2,8% для показників, близьких до 25 або 75%; 2,0% для показників, близьких до 12 або 88%; 1,4% для показників, близьких до 5 або 95%; 0,7% для показників, близьких до 1 або 99%.
Фото: Суспільне