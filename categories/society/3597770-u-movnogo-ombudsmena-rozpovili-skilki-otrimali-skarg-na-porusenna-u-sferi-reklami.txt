Серед звернень громадян про порушення мовного закону майже 18% стосувались порушень у сфері зовнішньої реклами, вивісок, написів.

Як передає Укрінформ, про це повідомляє пресслужба Уповноваженого із захисту державної мови.
"За 9 місяців 2022 року секретаріатом уповноваженого зареєстровано 2177 звернень громадян про порушення мовного закону. З них 17,8% стосувались порушень зовнішньої реклами, вивісок, написів. Серед них - розміщення вивісок з написом недержавною мовою на фасадах будівель ресторанів, магазинів, автомайстерень, салонів краси тощо", - йдеться у повідомленні.
Як зазначається, на початку лютого мовний омбудсмен звернувся до міських голів низки населених пунктів з вимогою усунення порушень законодавства, вчинених при розміщенні зовнішньої реклами та вивісок. Після цього невідповідну закону зовнішню рекламу було демонтовано.
Нагадаємо, Верховна Рада 25 квітня 2019 року ухвалила закон "Про забезпечення функціонування української мови як державної". Його статті впроваджуються в дію поетапно. Переважна більшість його норм набула чинності 16 липня 2019 року.
Фото: 112.ua