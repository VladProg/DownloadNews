Служба безпеки України повідомила про підозру "судді" так званої "днр", який засудив до страти іноземних захисників України.

Як передає Укрінформ, про це СБУ поінформувала у Телеграмі.
Слідчі СБУ підготували достатню доказову базу і повідомили про підозру "судді" так званої "апеляційної палати верховного суду днр". Саме він усупереч вимогам міжнародного права засудив до смертної кари двох громадян Великої Британії та одного громадянина Королівства Марокко, які офіційно захищали Україну в лавах Збройних сил України.
"Ці іноземці добровільно вступили до Збройних сил України і героїчно стримували російську агресію на Донеччині, де й потрапили у полон у квітні цього року", - наголосили в СБУ.
У спецслужбі підкреслили, що своїм "вироком" псевдосуд терористичної організації "днр" порушив норми міжнародного законодавства, а саме вимоги Додаткового протоколу до Женевських конвенцій, що стосується захисту жертв міжнародних збройних конфліктів.
"Зокрема, цей псевдосуд порушив імунітет комбатантів (право осіб, що входять до складу збройних сил сторони конфлікту, брати безпосередню участь у воєнних діях) та позбавив їх права на неупереджене та нормальне судочинство", - наголосили в СБУ.
Слідчі СБУ заочно повідомили псевдосудді про підозру за ч. 2 ст. 28 та ч. 1 ст. 438 Кримінального кодексу України (порушення законів та звичаїв війни, вчинене групою осіб).
Триває досудове слідство за процесуального керівництва Донецької обласної прокуратури.

Як повідомлялося, "суд" самопроголошеної "днр" засудив до страти трьох іноземних громадян, які брали участь у воєнних діях у складі української армії.
Терористи звинуватили у "найманстві та діях, спрямованих на захоплення влади" підданих Великої Британії Шона Піннера й Ейдена Асліна та марокканця Брагіма Саадуна.
МЗС України назвало нікчемним "судовий процес" над іноземцями.