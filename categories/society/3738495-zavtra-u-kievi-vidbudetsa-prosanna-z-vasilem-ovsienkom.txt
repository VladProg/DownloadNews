Завтра в Києві відбудеться прощання з дисидентом, радянським політв’язнем Василем Овсієнком, який помер на 75-році життя.

Про це у Фейсбуку повідомляє Олена Овсієнко, передає Укрінформ.

«Прощання з покійним Василем Овсієнко відбудеться 21.07 в Церкві Різдва Пресвятої Богородиці (на Совках) Солом'янського району, вул. Каменярів 15», - написала вона.


Попрощатися з Василем Васильовичем можна буде з 8:00 до 10:00, а заупокійна відправа відбудеться з 10:00- 12:00.

Похорон відбудеться у рідному селі Овсієнка - Ставках Радомишльського р-ну Житомирської області, де він і волів бути похованим.

Василь Овсієнко народився 8 квітня 1949 року в селі Ставки Радомишльського району Житомирської області. У 1967-1972 рр. навчався на філологічному факультеті Київського державного університету ім. Т. Г. Шевченка.
Уперше був заарештований у березні 1973 року за обвинуваченням в антирадянській агітації за розповсюдження самвидаву. У грудні був засуджений Київським обласним судом до 4 років позбавлення волі в таборах суворого режиму. Після цього був іще двічі засуджений за «антирадянськими» статтями.
У вересні 1988 р. увійшов до Всеукраїнської координаційної ради Української Гельсінської Спілки. Був обраний головою Житомирської філії УГС. У листопаді 1989 р. - учасник експедиції з перепоховання Василя Стуса, Олекси Тихого та Юрія Литвина. Співголова Українського комітету «Гельсінкі-90». Організовував експедиції на Соловецькі острови та в урочище Сандармох на місце загибелі тисяч представників української інтелігенції.
Василь Овсієнко був нагороджений орденами князя Ярослава Мудрого V ст., «За заслуги» III ст. і «За мужність» I ст.
Фото з сайту Українського інституту національної пам'яті