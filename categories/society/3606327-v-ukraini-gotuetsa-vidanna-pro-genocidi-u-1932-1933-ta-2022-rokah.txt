В Україні готується публікація збірника зі спогадами очевидців Голодомору 1930-их років, доповнена новітніми свідченнями про геноцид українців у 2022 році.

Про це повідомила кореспондентові Укрінформу голова Національної асоціації дослідників Голодомору-геноциду українців доктор історичних наук Олеся Стасюк у межах презентації завдань організації.
“Наразі завершую упорядковувати збірник свідчень очевидців Голодомору-геноциду, зібраних протягом 2019 — 2021 на Сході та Півдні України. Можливо, що це, на жаль, були останні свідчення з цієї теми, бо після злочинів росії на окупованих територіях навряд чи можна буде щось зібрати: не зрозуміло, де зараз перебувають літні люди, чи вижили вони взагалі. Також у збірці будуть свідчення про геноцид у 2022 році - розповіді про жахіття, вчинені військовими рф. Це перші кроки у документуванні свідчень, які надалі можна використати для підготовки матеріалу нашою країною для проведення міжнародного трибуналу”, - сказала вона.
Історик зазначила, що книга є одним із заходів реалізації програми асоціації на засудження комуністичного тоталітарного режиму та його наступника путінського режиму, що поновила діяльність після 8-ми років простою на вересневому установчому з’їзді. Стасюк нагадала, що Національна асоціація дослідників Голодомору-геноциду українців була заснована у 1992 році журналісткою Лідією Коваленко-Маняк, яка разом із чоловіком письменником Володимиром Маняком присвятила свою діяльність вивченню цієї трагедії.
“Ми продовжуємо працювати в напрямку збереження та поглиблення пам’яті про Голодомор-геноцид. Водночас ми констатуємо досягнення у цій сфері, накопичені за 30 років незалежності України. Зокрема, ми маємо закон, що визнає Голодомор геноцидом, нас підтримують у цьому питанні 19 країн світу — цього року долучилися Бразилія та Чехія, водночас геноцидом українців визнано дії рф у 2022 році”, - підкреслила Стасюк.
Вона наголосила, що метою злочину геноциду стала ліквідація українського національно-визвольного руху та недопущення відновлення Української держави. Територіальні межі цього акту охопили УРСР, а також українські етнічні землі та місця компактного проживання українців, зокрема Кубань.
Водночас історик зауважила, що збереження пам’яті про жертв винищення Голодомором-геноцидом необхідно використовувати коректну термінологію, зокрема відмовитися від радянського формулювання “голодомор в Україні”, натомість вживати юридично правильний термін "геноцид українців".
“Геноцид може бути вчинений щодо національної, етнічної, релігійної чи расової групи — це зафіксовано в Конвенції ООН про запобігання злочину геноциду та відповідальність за нього. Відповідно, юридично правильно вживати "геноцид українців", - підкреслила фахівець.
На її думку, говорити про сучасні злочини росії потрібно із заглибленням на 90-100 років, аби викрити їх причини. Коректна термінологія, за її словами, допоможе засвідчити злочини в юридичній площині.
Як повідомлялося, міністр закордонних справ Дмитро Кулеба звернувся до парламентів усіх держав із закликом підтримати Україну, визнавши штучний радянський Голодомор 1932-1933 років в Україні геноцидом. За його словами, це особливо важливо сьогодні, коли росія вчиняє інший геноцид українців.