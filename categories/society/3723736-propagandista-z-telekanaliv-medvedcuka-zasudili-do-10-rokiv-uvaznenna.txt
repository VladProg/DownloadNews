Кремлівського пропагандиста Михайла Шпіра засудили до 10 років позбавлення волі за заклики до “демонтажу” України.

Як передає Укрінформ, про це Служба безпеки України повідомляє у Телеграмі.
СБУ зібрала доказову базу, на основі чого вдалося засудити Шпіра, який вихваляв агресивну політику військово-політичного керівництва Росії та виправдовував тимчасове захоплення росіянами територій України.
Також він агітував до фізичної розправи над українськими військовими і дискредитував одну із релігійних конфесій України.
До початку повномасштабного вторгнення Шпір регулярно виступав в ефірах медіахолдингу обвинуваченого у державній зраді колишнього народного депутата Віктора Медведчука та позиціонував себе як експерта.
Щоб уникнути правосуддя, Шпір у 2020 році втік до Москви, а після початку повномасштабного вторгнення РФ був одним із перших пропагандистів Кремля, який підтримав дії російських загарбників.
За матеріалами СБУ суд призначив йому 10 років тюремного ув’язнення з конфіскацією майна.
Фігуранта визнали винним за ст. 110 (посягання на територіальну цілісність і недоторканність України), ст. 161 (порушення рівноправності громадян залежно від їх расової, національної належності, релігійних переконань, інвалідності та за іншими ознаками), ст. 436-1 Кримінального кодексу України (виготовлення, поширення комуністичної, нацистської символіки та пропаганда комуністичного і націонал-соціалістичного (нацистського) тоталітарних режимів).
Строк відбуття покарання обчислюватиметься з моменту його фактичного затримання.
Як повідомляв Укрінформ, СБУ повідомила про підозру очільнику прокремлівської міжнародної організації "Євразійський рух" Олександру Дугіну, який є одним з основних ідеологів так званого "руського миру".
Фото: InfoResist