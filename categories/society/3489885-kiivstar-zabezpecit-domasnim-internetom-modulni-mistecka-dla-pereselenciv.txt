Київстар підтримує програму президента про забезпечення тимчасовим житлом внутрішньо переміщених осіб і готовий у межах послуги «Домашній інтернет» безоплатно забезпечувати інтернетом ті модульні містечка для переселегців, де є така технічна можливість.

Про це повідомляє Укрінформ із посиланням на пресслужбу Київстару.
"Першим таким проєктом стало модульне містечко на 120 будинків у м. Львові (Сихівський район). Там вже підключена послуга від Київстар, а отже, родини, що проживатимуть у них, отримають безоплатний доступ до інтернету", - йдеться у повідомленні.

У Київстарі запевнили, що компанія готова співпрацювати з обласними адміністраціями та забезпечувати доступ до Wі-Fі будь-яких мобільних поселень. Щоб подати заявку на підключення соціального інфраструктурного об’єкта, потрібно звернутись із запитом на адресу wifi@kyivstar.net, зазначивши деталі підключення та контакти для зворотного зв’язку. Впродовж кількох днів спеціаліст компанії надасть інформацію щодо можливості підключення та уточнить час для виконання запиту.
«Ми як бізнес та як небайдужі українці робимо все можливе, щоб наблизити нашу перемогу та полегшити цей непростий період життя для співвітчизників, які вимушені були покинути власне житло. Впевнені, що можливість доступу до інтернету допоможе налагодити побут, навчання, роботу та покращить час очікування повернення додому», – прокоментував ініціативу керівник департаменту фіксованого зв’язку Київстар Сергій Сухорук.

Окрім цього, як зазначається, компанія активно підключає Wі-Fі в бомбосховищах та укриттях по всій країні. Наразі таких уже понад 1150.
Також технічні спеціалісти компанії продовжують не тільки активно відновлювати пошкоджену мережу, але й модернізувати її (зокрема, в містах Львові, Дніпрі та Києві став доступний інтернет на швидкості 1 Гбіт/с).
Як повідомлялось, Президент України Володимир Зеленський повідомив про підготовку програми підтримки внутрішньо переміщених осіб, яка передбачає будівництво тимчасового житла для громадян, котрі виїхали з районів бойових дій.
Фото: Київстар