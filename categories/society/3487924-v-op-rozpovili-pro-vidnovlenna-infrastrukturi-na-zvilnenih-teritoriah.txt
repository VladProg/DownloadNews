На сьогодні в Україні деокуповано від російських загарбників 1016 населених пунктів.

Про це повідомив заступник керівника Офісу Президента Кирило Тимошенко на брифінгу, передає Укрінформ.
“На сьогодні деокуповано вже 1 016 населених пунктів. На цих територіях працюють гуманітарні штаби. Національна поліція працює над відновленням роботи на звільнених територіях”, - повідомив Тимошенко.
Він розповів, що з 702 населеними пунктами відновили автосполучення завдяки злагодженій роботі дорожніх служб.
“Щодо відновлення критичної інфраструктури - газопостачання забезпечено на 65%, електроенергією заживлено 863 населених пункти”, - зазначив заступник керівника ОП.

За його словами, “більше половини деокупованих населених пунктів знову можуть скористатися послугами водопостачання, роботу АЗС відновлено на 49%”.
Також, розповів Тимошенко, у 305 деокупованих населених пунктах відновили роботу заклади медицини, працюють продовольчі магазини, ЦНАПи та заклади з надання соціальних послуг.
“Трохи гірша ситуація з навчальними закладами - дошкільні, середні та вищі навчальні заклади поновили роботу в 25% деокупованих населених пунктів. Процес триває”, - сказав Тимошенко.
Він додав, що Укрпошта відкрила свої відділення у 80% населених пунктів.
Як повідомлялося, президент рф путін 24 лютого оголосив війну Україні і розпочав масштабне вторгнення. російські війська обстрілюють та знищують об'єкти інфраструктури, проводять масовані обстріли житлових районів українських міст та селищ із використанням артилерії, реактивних систем залпового вогню та балістичних ракет.