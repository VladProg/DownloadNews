Через повномасштабну російсько-українську війну близько 772 909 школярів змінили форму здобуття освіти з денної на дистанційну, водночас на сімейну (домашню) форму навчання перейшли 64 409 учнів.

Про це свідчать результати дослідження, яке презентувала Державна служба якості освіти, щодо організації освітнього процесу в закладах загальної середньої освіти в умовах війни, передає Укрінформ.
Так, у зв'язку з неухильною загрозою безпеці учасників навчального процесу в першій половині 2022/2023 навчального року не вдалося повністю відновити очну форму навчання.
Згідно з результатами дослідження, 15% навчальних закладів працювали очно, 33% – дистанційно, 51% – у змішаному форматі. Найпоширенішою формою навчання на сході та півдні України було дистанційне навчання.
При цьому третина дітей не має повного доступу до навчального процесу через війну. У містах ситуація щодо доступу до освіти краща, ніж у селах, однак 32% дітей із малозабезпечених сімей у містах та 46% в селах не мають можливості здобути освіту. Серед внутрішньо переміщених особлива складність щодо доступу до навчання виникає у сільській місцевості, де лише 80% мають можливість навчатися, порівняно з 86% у містах.
Відповідно до результатів опитування, вчителі в умовах війни зіштовхуються з низкою викликів, наприклад, нестабільні умови навчання, обмеженість способів організації навчально-пізнавальної діяльності, зниження мотивації, а також нестабільний психоемоційний стан учнів та вчителів.
Дослідження також показало, що керівники навчальних закладів не зафіксували втрат навчального часу, понад 92% шкіл надавали можливість здійснювати освітній процес у синхронному та/або асинхронному режимах, і учні мали змогу приєднуватися до нього. Проте тільки 40% батьків повідомили, що їхні діти постійно навчалися. Зазначається, що на заході України цей показник є найнижчим: 32% батьків початкової школи повідомили про постійне навчання їхніх дітей, тоді як на сході цей показник становить 50%.
Як показало дослідження, найбільші переміщення учнів відбулися на сході та півдні країни. Зі сходу в інші населені пункти України переїхали 27% учнів початкової школи та 23% базової і старшої. 16% та 14% здобувачів освіти виїхали за кордон. Із півдня в інші населені пункти України перемістилися 16% учнів початкової школи та 14% базової і старшої, за кордон — 17% та 14% відповідно.
Окрім того, у дослідженні йдеться щодо змін педагогічного складу закладів. Зазначається, що зміни у педагогічному колективі відбулись в 55% шкіл. Найбільше змін було на півночі, де лише 30% керівників навчальних закладів вказали, що не було змін у педагогічному складі.
Серед причин змін кадрів у навчальних закладах відповідно до результатів дослідження: звільнення за власним бажанням (40%), призов на військову службу (21%), неоплачувана відпустка (14%) та призупинення трудового договору (9%).
Дослідження проводилось у грудні 2022 – січні 2023 років Державною службою якості освіти України за підтримки ініціативи «Збереження доступу до шкільної освіти», що впроваджується проєктом «Супровід урядових реформ в Україні» (SURGe). «Супровід урядових реформ в Україні» (SURGe) є проєктом міжнародної технічної допомоги, що реалізується кампанією Alinea International та фінансується урядом Канади. Дослідження охопило 150 шкіл з усіх областей України. В онлайн-анкетуванні взяли участь директори шкіл, учителі, учні та батьки.
Методом онлайн-анкетування охоплено вибірку зі 150 шкіл з усіх областей України. У дослідженні взяли участь 150 директорів шкіл, 6532 вчителів, 10 899 батьків учнів початкової, базової та старшої школи та 4324 учнів (переважно десятикласники).