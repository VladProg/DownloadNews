На фронті загинув одесит Юрій Глодан, чию родину вбила російська ракета.

Про це у Телеграмі повідомила Одеська мерія, передає Укрінформ.
«У квітні минулого року Юрій втратив свою сімʼю - дружину, її матір та тримісячну донечку Кіру. Вони жили в житловому комплексі «Тірас». І їхні життя забрала російська ракета. Юрій загинув як Герой, захищаючи країну від тих, хто вбив його родину. Пішов на фронт, аби захистити інші українські родини від російського зла», - йдеться в повідомленні.

У момент, коли відбулося влучання, Юрій вийшов у магазин за продуктами.
Як повідомляв Укрінформ, відомо про вісьмох загиблих та щонайменше 18 поранених унаслідок ракетного обстрілу Одеси російськими військами 23 квітня 2022 року. Удар по Одесі був завданий російською стратегічною авіацією з району Каспійського моря. Президент Володимир Зеленський у відеозверненні повідомив, що дві ракети українським захисникам вдалося збити, проте п’ять ракет ударили по місту, у тому числі по житловому будинку.