Україна розробляє окремий майданчик для повернення цивільних з території Російської Федерації включно з 180 бранцями Кремля.

Про це уповноважений Верховної Ради з прав людини Дмитро Лубінець заявив в ефірі марафону "Єдині новини".
"Наразі ми пропрацьовуємо окремий майданчик і окремий канал повернення наших цивільних. Зокрема, й тих, кого РФ утримує у в'язницях ще з 2014 року. Вони - бранці Кремля. Це непростий шлях, тому не можна давати якихось обіцянок про те, коли це визволення може статися. Єдине, що можу сказати, що зараз вся держава Україна, всі представники відомств, структур над цим працюють", - зазначив Лубінець.
Він підкреслив, що росіяни з 24 лютого 2022 року додатково затримали понад 22 тис цивільних. Водночас, за його словами, в алгоритмі повернення українців додому окрема увага приділяється бранцям Кремля та представникам кримськотатарського народу. За даними, які навів Лубінець, кількість ув'язнених Росією наразі становить 180 осіб, 116 із них - представники кримськотатарського народу.
Уповноважений також зауважив, що термін "обмін" стосовно цивільних використовувати некоректно, оскільки це пряме порушення Женевської конвенції: йдеться саме про повернення.
Як повідомляв Укрінформ, уповноважений Верховної Ради з прав людини Дмитро Лубінець під час пресконференції в Києві зазначив, що після звільнення окупованих територій з'ясується, що Росія тримає у заручниках значно більше за 20 тисяч цивільних громадян України.