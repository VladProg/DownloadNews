Перша леді Олена Зеленська запропонувала прем'єр-міністру, міністру закордонних справ Держави Катар Мухаммаду бін Абдулрахману Аль Тані, який 28 липня був у Києві, долучитися його країні до будівництва укриттів для українських шкіл.

Про це вона розповіла у Телеграмі, передає Укрінформ.

"Кожна четверта наша школа непридатна для навчання під час війни. Такі дані аудиту, який провело Міністерство освіти і науки України... Шкіл, які потребують укриттів, в країні 3594 із понад 13 тисяч. Тож нам потрібна вся можлива допомога для безпечного початку навчального року. Запропонувала співпрацю в цьому напрямі особливому гостю – Прем’єр-міністру, міністру закордонних справ Держави Катар Мухаммаду бін Абдулрахману Аль Тані", - написала Зеленська.
Вона зауважила, що це перший катарський очільник уряду, який відвідав Україну з часу встановлення дипломатичних відносин між нашими державами в 1993 році.
"Цінуємо цей прояв солідарності й надану Катаром гуманітарну допомогу (країна переказала МОЗ України 5 млн дол. США)", - зазначила Перша леді.
Вона також підкреслила, що Україна буде вдячна, якщо крім будівництва укриттів, Катар долучиться до ще одного нагального проєкту Фундації Олени Зеленської – відбудови Ізюмської лікарні. За її словами, щоб зруйнований і розкрадений окупантами заклад знову міг повноцінно допомагати 100 тисячам місцевих жителів, Фундація вже виділили 600 тис. дол. на відновлення чотирьох операційних, але шукає донорів для задоволення решти потреб закладу.
"Досі з Катаром мене пов’язували переважно проєкти культурної дипломатії: у Національному музеї Катару ми впровадили україномовний аудіогід, а в Національній бібліотеці країни створили українську книжкову поличку. Сподіваюся, нас поєднає багато спільних проєктів – тепер іще й для порятунку життя", - наголосила перша леді.
Вона також повідомила, що її Фундація визначила для себе будівництво укриттів для шкіл одним із пріоритетних проєктів, і вже виділила на нього 500 тис. дол. та разом із партнерами з Київської школи економіки почали співпрацю з першими закладами.
Як повідомляв Укрінформ, 28 липня Президент України Володимир Зеленський у Києві провів зустріч із Прем’єр-міністром, міністром закордонних справ Катару шейхом Мухаммадом бін Абдулрахманом Аль Тані.
Президент відзначив важливість першого візиту катарського посадовця в Україну. Зі свого боку Мухаммад бін Абдулрахман Аль Тані переказав вітання від Еміра Катару й повідомив про намір цієї держави виділити 100 млн дол. США на підтримку гуманітарних потреб України.
Фото: Олена Зеленська, Facebook