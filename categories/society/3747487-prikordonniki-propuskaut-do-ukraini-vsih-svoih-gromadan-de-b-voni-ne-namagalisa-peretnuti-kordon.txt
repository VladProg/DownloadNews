Прикордонники забезпечують допуск громадян на територію України, де б вони не намагалися перетнути кордон.

Про це речник Держприкордонслужби Андрій Демченко сказав у ефірі телемарафону “Єдині новини”, повідомляє кореспондент Укрінформу.
“Від повномасштабного вторгення Росії на територію України загалом всі пункти пропуску на кордоні і з Росією, і з Білоруссю рішенням уряду України зачинені. Тобто там не здійснюються пропускні операції. Водночас Україна, як і раніше, робить усе можливе для того, щоб громадяни України повернулися, особливо ті, які перебувають на тимчасово окупованих територіях і не мають можливості виїхати з них, зважаючи, що цей рух досить ускладнений, і багато людей були вимушені виїхати на територію Росії, або, знову ж таки, виїжджати з тимчасово окупованих територій через територію Росії і Білорусі, і надалі повертатися додому. Тому країна, як я зазначив, загалом і прикордонники зокрема, забезпечують допуск на територію всіх громадян України, де б вони не намагалися перетнути кордон - чи то в Сумській області, чи на інших напрямках. В тому числі й на кордоні з Білоруссю також”, - сказав Демченко.
Він також розповів про роботу на напрямку в Сумській області.
“Щодо напрямку пункту пропуску, про який ви говорили у Сумській області, в той самий час наприкінці липня ми зафіксували те, що російська сторона припинила пропуск громадян України в напрямку території України. А до цього громадяни України прибували на цьому напрямку з території Росії в Україну. Але на минулих вихідних наші прикордонні наряди, які перебувають поряд пункту пропуску, знову зафіксували, що російська сторона поновила можливість громадянам України перетнути кордон у напрямку України на цьому напрямку. Тому як і раніше, так і зараз прикордонники продовжують забезпечувати допуск громадян України на територію нашої держави, в тому числі й на напрямку Сумської області”, - підкреслив Демченко.
Він додав, що за весь цей час повномасштабної війни і ті моменти, коли громадяни України поверталися через територію Росії або через територію Білорусі, прикордонники забезпечили допуск на територію України понад 19 тисяч громадян України.
Демченко також звернув увагу громадян України, які планують повернутися на територію нашої держави, на необхідність мати документи, які посвідчують їхню особу.
“Звісно, можливо, не всі громадяни України мають необхідні документи, які дають відповідно до законодавства підстави для перетину кордону, але прикордонники також пропустять і таких громадян України. Єдине - треба будь-який документ, який ідентифікує особу. Якщо в громадян немає жодних документів, то на це піде більше часу для того, щоб встановити особу. Для цього буде залучено інші державні органи, в тому числі міграційну службу, поліцію. Але небезпека подорожі без документів загалом полягає в тому, що спочатку нашим громадянам необхідно перетнути кордон суміжних держав”, - сказав речник Держприкордонслужби.
Він зауважив, що громадян України, які бажають потрапити на територію нашої держави, ретельно перевіряє сторона по інший бік кордону - чи то Білорусь, чи то Росія.
Як повідомляв Укрінформ, у Сумській області відновили роботу гуманітарного коридору Колотилівка (Російська Федерація) - Покровка (Україна).
Фото: ДПСУ