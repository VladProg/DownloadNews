Український центр оцінювання якості освіти розробив відеоінструкцію з порадами для учасників національного мультипредметного тесту.

Як передає Укрінформ, про це повідомляє Міністерство освіти і науки України.
“Український центр оцінювання якості освіти розробив відеоінструкцію “Онлайн-тестувальник: як користуватися, про що пам’ятати учасникові”, що дозволить учасникам впевнено почуватися під час тестування, правильно позначати та змінювати відповіді”, - ідеться в повідомленні.
Учасники НМТ можуть ознайомитися з інтерфейсом платформи та дізнатися відповіді на запитання: де знайти довідкові матеріали, як позначати завдання, щоб їх було зараховано, у якій послідовності виконувати завдання, як змінити відповідь, як завершити роботу над тестом.
Комп'ютерне тестування здійснюватиметься через спеціально створену онлайн-платформу.
НМТ складається з тьох блоків: українська мова, математика та історія України. На виконання завдань усіх блоків відведено 120 хвилин. Завдання НМТ відповідають змісту програм ЗНО з навчальних предметів.
Як повідомляв Укрінформ, 8 липня міністр освіти і науки Сергій Шкарлет заявив, що свій намір скласти національний мультипредметний тест (НМТ) в екзаменаційних центрах України підтвердили понад 181 тисяча осіб.