Міністерство охорони здоров’я України та Всесвітня організація охорони здоров’я провели у Києві п’ятиденний тренінг із надання психіатричної допомоги для медиків із п’яти регіонів України, які працюють у складі новостворених мобільних мультидисциплінарних команд.

Як передає Укрінформ, про це повідомляє пресслужба МОЗ.
«Сьогодні в умовах повномасштабної війни в Україні відновлення психологічного ресурсу кожного українця та українки вимагає кропіткої роботи і розуміння тих змін, які відбуваються у суспільстві. МОЗ розширює можливості отримання фахової допомоги тим людям, що страждають психічними розладами. Збільшується чисельність мобільних мультидисциплінарних команд, які надають таку виїзну допомогу. Завдяки спеціальним навчальним програмам ВООЗ медики з п’яти регіонів України зможуть не лише оперативно надавати потрібну психологічну допомогу кожній людині, але також допомогти людям із важкими психічними розладами, в тому числі зумовленими війною в Україні», — сказала заступниця міністра охорони здоров’я Ірина Микичак.
Зазначається, що станом на вересень 2022 року 21 команда вже пройшла навчання та супервізію від ВООЗ для надання орієнтованої на потреби та захист прав людини допомоги особам із важкими психічними розладами. За цей час команди здійснили понад 25 тисяч візитів і надали комплексну допомогу понад 2 500 клієнтам.
Як повідомлялося, українці можуть отримати безкоштовну психологічну консультацію на "гарячій лінії" Міністерства охорони здоров'я.