Ліквідація наслідків після теракту на Каховській ГЕС завершена, не виявлено жодного випадку захворювання на холеру.

Про це повідомила пресслужба Міністерства охорони здоров'я, передає Укрінформ.
“Основний етап ліквідації катастрофи на Каховській ГЕС завершився 30 серпня. Штаб з ліквідації наслідків надзвичайної ситуації наразі завершив роботу, далі контролювати ситуацію будуть екстрені служби за своїми напрямами”, - йдеться в повідомленні.
Зазначається, що після руйнування дамби Каховської ГЕС 6 червня до зони надзвичайної ситуації потрапили 180 населених пунктів Херсонської, Дніпропетровської та Миколаївської областей, у яких проживало майже 900 тисяч населення.
Крім того, майже 700 тисяч українців залишилися без доступу до питної води, для потреб населення та недопущення спалахів інфекційних хвороб до зони надзвичайної ситуації було доставлено 148 тисяч тонн питної і технічної води.
Центри контролю та профілактики хвороб видали 237 тисяч таблеток для знезараження питної води для населення та для підприємств водопостачання й об’єктів критичної інфраструктури.
«Одразу після теракту на Каховській ГЕС на території Дніпропетровської, Запорізької, Херсонської, Миколаївської та Одеської областей на базі центрів контролю та профілактики хвороб було сформовано 97 груп оперативного реагування на біологічні, хімічні та радіаційні загрози. Моніторинг проводився щоденно, завдяки злагодженій роботі спеціалістів ЦКПХ та медиків, екстрених служб та оперативному обміну інформацією з органами місцевого самоврядування і тому, що люди дослухались до обмежень та рекомендацій, вдалося уникнути спалахів інфекційних хвороб”, - зазначив заступник міністра охорони здоров'я, головний державний санітарний лікар України Ігор Кузін.
За його словами, щоб не допустити погіршення санітарної ситуації, на постраждалих територіях було розгорнуто три інфекційних хаби для лікування пацієнтів з підозрами на гострі кишкові інфекції та холеру. Ці заклади були забезпечені спеціальними наборами медикаментів, більш ніж три тисячі людей із гострою кишковою інфекцією були обстежені на холеру — холери не виявлено в жодному випадку.
Окрім того, за даними МОЗ, починаючи з 6 червня спеціалісти ЦКПХ під час подвірних обходів та роботи з населенням провели понад 80 тисяч роз’яснювальних бесід з населенням щодо небезпеки та профілактики інфекційних захворювань та роздали понад 211 тисяч роз’яснювальних інструкцій-пам’яток.
З липня на територіях постраждалих громад, де вода повністю відступила, а земля підсохла, фахівці дослідили понад 100 проб ґрунту на територіях Миколаївської та Херсонської областей, що зазнали затоплення.
Щодо води, морської та річкової, з поверхневих водойм — моніторинг продовжуватиметься. У разі фіксації відхилень чи невідповідності санітарно-гігієнічним нормам ЦКПХ інформуватимуть органи місцевого самоврядування та громади щодо можливих ризиків.
Загалом, якщо у перші дні після затоплення внаслідок руйнування Каховської ГЕС за бактеріологічними показниками невідповідність санітарним нормам сягала 35%, зараз рівень забруднення водойм знизився до відхилення у 10% в окремих точках моніторингу.
Як повідомляв Укрінформ, уночі 6 червня російські загарбники підірвали греблю Каховської ГЕС, спричинивши масштабне затоплення. Ще до обіду майже вся станція опинилася під водою, відновленню вона не підлягає.
"Велика вода" затопила низку населених пунктів Херсонської області. Від підтоплення постраждали також території Миколаївської області.
У Запорізькій і Дніпропетровській областях через підрив Каховської ГЕС відбулося зниження рівня води в річці Дніпро.