Кіберполіція встановила адміністратора телеграм-каналу нового молодіжного руху, ним виявився 16-річний житель Дніпра.

Як передає Укрінформ, про це повідомляє Національна поліція України.
Кіберполіція заблокувала телеграм-канал, який адміністрував неповнолітній. З хлопцем та його батьками спілкуються правоохоронці.
“За словами хлопця, канал був створений для отримання заробітку від реклами, тож для популяризації ресурсу він використав назву нового молодіжного руху. Бронювання реклами коштувало 10 доларів США”, - ідеться в повідомленні.

Відео: Національна поліція України
Як повідомляв Укрінформ, працівники Національної поліції України заблокували вже 18 каналів та груп, створених для дестабілізації внутрішньої ситуації в Україні через новий молодіжний рух.
У поліції вважають, що штучне поширення такої субкультури – це спроба російських пропагандистів провести чергову інформаційно-психологічну операцію та втягнути підлітків у протиправну діяльність.