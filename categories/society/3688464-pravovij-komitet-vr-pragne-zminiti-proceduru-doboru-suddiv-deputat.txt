Комітет Верховної Ради з питань правової політики прагне змінити процедуру добору суддів України.

Про це в інтерв’ю Укрінформу розповів голова комітету Денис Маслов.
Він поінформував, що у складі правового парламентського комітету створена робоча група з удосконалення процедур добору на посади суддів.
Зокрема, за словами Маслова, планується значно скоротити терміни проведення конкурсу на посаду судді.
"Наразі процес добору на посаду судді в першу інстанцію триває орієнтовно 1,5-2 роки від початку оголошення до заповнення вакансії. Ми не маємо можливості стільки чекати, тому хочемо скоротити ці процедури без впливу на якість їх проведення. Я би хотів, щоб ця процедура тривала максимум 9 місяців", - уточнив голова профільного комітету.
Він також додав, що депутати мають намір скоротити витрати для держави, адже на певні конкурсні процедури витрачаються мільйони з державного бюджету.
Маслов висловив очікування, що завдяки впровадженим змінам конкурс стане максимально відкритим, щоб громадськість мала можливість висловлювати претензії до кандидатів, які потім враховуватимуться при обранні судді на посаду.
Як повідомлялося, в Україні триває реформа судової системи.