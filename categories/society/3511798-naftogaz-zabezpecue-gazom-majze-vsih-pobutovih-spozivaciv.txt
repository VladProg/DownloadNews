Наразі газопостачальна компанія "Нафтогаз України" забезпечує "блакитним паливом" майже всіх побутових споживачів - 12,4 млн українців.

Про це заявив голова правління НАК «Нафтогаз України» Юрій Вітренко на пресконференції, повідомляє кореспондент Укрінформу.
"Ви можете побачити, що, починаючи з останніх місяців, фактично всі побутові споживачі отримують газ безпосередньо від Нафтогазу. Між нами немає посередника у вигляді групи Фірташа", - сказав Вітренко.
За даними презентації, на 1 січня цього року клієнтами ГК "Нафтогаз України" були мільйон споживачів (майже 8% від загальної кількості). Станом на 21 червня, компанія забезпечує газом 12,4 млн побутових споживачів (97,6%).
Крім того, Вітренко очікує, що Нафтогаз уже найближчим часом візьме в управління операторів газорозподільної системи, які працювали під брендом 104.ua. Це збільшить кількість облгазів, якими керує компанія, до 27-ми (60% ринку розподілу газу).
Очільник НАКу також повідомив, що завдяки переходу на балансуючу групу в постачанні газу населенню вдалося уникнути втрати 75,6 млрд грн.
Як повідомлялося, до реєстру газопостачальної компанії «Нафтогаз України» з 1 травня 2022 року підключені 8,8 млн українських домогосподарств, які отримували газ від ПОН, відповідно до річного тарифного плану «Фіксований». Раніше ці споживачі отримували природний газ від 17 постачальників під брендом «ТВІЙ ГАЗЗБУТ» (104.ua) та ТОВ «Одесагаз-Постачання». У червні до Нафтогазу як ПОН перейшли ще 1,3 млн побутових споживачів.
У червні 2021 року Рада національної безпеки та оборони запровадила санкції проти олігарха Дмитра Фірташа. Згодом їх затвердив Президент Володимир Зеленський.
Санкцї стали підставою для судового арешту та передачі низки облгазів групи олігарха Фірташа в управління Агентства з розшуку та управління активами (АРМА).