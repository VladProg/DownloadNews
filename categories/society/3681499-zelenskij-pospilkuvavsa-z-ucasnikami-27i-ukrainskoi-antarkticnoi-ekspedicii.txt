Президент Володимир Зеленський провів зустріч у режимі відеозв’язку з учасниками 27-ї Української антарктичної експедиції, які вирушили на станцію «Академік Вернадський» у березні 2022 року.

Спілкування відбулось у 160-ту річницю з дня народження першого президента Української академії наук Володимира Вернадського, на честь якого названо українську антарктичну станцію, повідомляє Укрінформ із посиланням на пресслужбу ОП.
Глава держави зазначив, що йому надзвичайно приємно бачити українських науковців і дослідників, які так далеко від України роблять важливу справу для своєї держави.

Відео: Офіс Президента
«Я хотів би подякувати вам за те, що попри війну ми не зупиняємо наших кроків щодо розвитку незалежної української науки. Сьогодні в нас визначна дата, і важливо, що ми маємо змогу за вами поспілкуватися», – сказав Зеленський.

Він запевнив, що держава підтримує роботу українських полярників.
«Сьогодні ми всі боремося заради нашої держави й нашого майбутнього. І я вважаю, що ваші кроки щодо розвитку науки так само наближають нашу перемогу», – зазначив Президент.
Своєю чергою керівник 27-ї української антарктичної експедиції Юрій Отруба відзначив важливість придбання за сприяння Президента після звернення полярників науково-дослідного криголама «Ноосфера».
Полярники також здійснюють технічну модернізацію станції «Академік Вернадський», на що було виділено відповідне бюджетне фінансування.

«На нашій станції проводяться наукові дослідження, які є цінними для України й для світової спільноти», - зауважив Отруба.
Полярники розповіли про дослідження впливу Арктики та Антарктики на клімат планети, участь у міжнародному проєкті «Рік полярних передбачень», запуски кліматичних зондів в атмосферу на відстань понад 10 кілометрів, які забезпечують надважливі дані для моделювання прогнозу погоди, продовження спостережень за озоновим шаром, роботу магнітної обсерваторії.
Керівник експедиції поінформував, що полярники навіть на відстані роблять свій внесок у боротьбу України за незалежність і майбутнє. Вони зверталися до наукових спільнот із вимогою припинення будь-яких проєктів із росією, у неділю було відправлено чергове відповідне звернення всім полярним станціям.
Крім того, проведено антарктичні аукціони, де продавалися вироби полярників, шеврони тощо з метою збору коштів на підтримку Збройних Сил України, а також благодійні екскурсії станцією.

Окремим проєктом на підтримку ЗСУ стала акція «Листівка незламності», у межах якої комплект фотографій з Антарктиди розсилають за внесок на потреби ЗСУ.
Українські полярники також організували перший мистецько-освітній проєкт в Антарктиді – арт-інсталяцію «Дім. Спогади». Вона відтворює обриси українського будинку навколо паливного бака, що нагадує полярникам про їхній дім. Для туристів це можливість познайомитися з Україною через рідний для українців візуальний образ. Цього року навколо будинку розмістили щити з фактами про Україну та станцію, а також символічними предметами на кшталт грудки чорнозему чи фрагмента вишиванки.
Директор Національного антарктичного наукового центру Євген Дикий нагадав, що цього року на станції зимувало 14 осіб, водночас 14 полярників воюють у лавах ЗСУ, більшість – на передовій, вони зазнавали поранень, зокрема, в боях за Бахмут.
У зустрічі також узяв участь заступник директора Національного антарктичного наукового центру В’ячеслав Марченко, який нині захищає Україну в лавах ЗСУ.
На зустрічі розповіли, що українські полярники мають свій окремий шеврон із написом латиною «Орли мух не ловлять».
Зеленський подякував учасникам зустрічі за тепле й змістовне спілкування.
«Дякую за таку інсталяцію, за такі ініціативи, які підкреслюють нашу ідентичність. Дуже важливо, що ми тримаємося разом, незалежно від відстані. Надихайте, будь ласка, нас усіх результатами своїх досліджень. Я вам бажаю лише успіху. Й далі рухайте вперед українську науку», – підкреслив Президент.
Як повідомлялося, конкурсна комісія відібрала до основного складу 14 учасників для нової - 28-ї української експедиції в Антарктиду, її очолить один з найдосвідченіших українських полярників Богдан Гаврилюк.
Фото: ОП