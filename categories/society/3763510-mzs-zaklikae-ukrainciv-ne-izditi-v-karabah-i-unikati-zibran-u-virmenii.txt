У зв’язку з ескалацією у невизнаному Нагірному Карабаху МЗС рекомендує українцям не відвідувати регіон та уникати місць масового скупчення в містах Вірменії, зокрема Єревані.

Про це повідомляє Укрінформ з посиланням на сайт Міністерства закордонних справ.
«У зв‘язку із загостренням безпекової ситуації в Карабасі (Азербайджанська Республіка) рекомендуємо громадянам України наразі утриматися від відвідання цього регіону, а також уникати місць масового скупчення людей в містах Вірменії, зокрема Єревані», - йдеться у повідомленні.
Зазначається, що у разі потрапляння в надзвичайну ситуацію, українці можуть звертатися на цілодобову «гарячу лінію» Посольства України в Вірменії +374 7710 0273 або або гарячу лінію МЗС України +38 044 238 1588.
Як повідомлялося, міністерство оборони Азербайджану у вівторок оголосило про початок «антитерористичних заходів локального характеру в Карабаху».
Баку вимагає виведення військ Вірменії з Азербайджану та розпуску «режиму сепаратистів» в Ханкенді.
Прем’єр-міністр Вірменії Нікол Пашинян збирав засідання Ради безпеки, де мали обговорюватися «широкомасштабні військові дії» у Карабаху.
Пізніше у вівторок МЗС Вірменії оприлюднило заяву, в якій звинуватило Азербайджан у проведенні «етнічної чистки».