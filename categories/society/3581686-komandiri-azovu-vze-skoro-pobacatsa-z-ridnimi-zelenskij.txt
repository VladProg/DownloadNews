Звільнені з полону командири "Азову", які перебувають у Туреччині, вже скоро зможуть побачитися зі своїми рідними.

Про це Президент Володимир Зеленський сказав у своєму зверненні, передає Укрінформ.
"Командири з Азовсталі, які перебувають в Туреччині, вже найближчим часом зможуть побачитися зі своїми рідними. Ми працюємо для цього", - сказав Президент.

Він зазначив, що вже почалась реалізація плану допомоги по кожному з тих, хто був нещодавно звільнений з полону. За його словами, вони отримають першочергові елементи допомоги, перш за все медичну підтримку.
"Ми пам'ятаємо про усіх наших людей, і намагаємось звільнити кожного і кожну з полону. Про жодного українця не забули", - наголосив Зеленський.
Як повідомлялося, 21 вересня в результаті обміну вдалося повернути з російського полону понад 200 українських захисників, у тому числі 124 офіцерів, а також 10 іноземців. російській стороні повернули підозрюваного у державній зраді України Віктора Медведчука та ще 55 військових рф.
Серед визволених - 188 захисників "Азовсталі", серед яких 108 «азовців», нацгвардійці, морпіхи, прикордонники, поліцейські, тероборонівці, працівники СБУ.
З полону рф звільнено п'ятьох командирів «Азова», які перебуватимуть у безпечних умовах у Туреччині.
Фото: ОП