Служба безпеки України знешкодила у кількох областях злочинне угруповання, яке пропонувало ухилянтам виїхати до Південного Кавказу або країн Європейського Союзу через територію російської федерації.

Як передає Укрінформ, про це СБУ повідомляє у Телеграмі.
"У ході слідчо-оперативних дій у декількох областях України нейтралізовано міжрегіональне злочинне угруповання, яке організувало нелегальні трафіки. Зловмисники пропонували потенційним призовникам приховано виїхати до Південного Кавказу або країн Євросоюзу через територію рф. Ціна питання становила від 2,5 до 8 тис. дол. з клієнта", - ідеться у повідомленні.

За ці гроші зловмисники обіцяли вивезти до тимчасово окупованого Криму через Запорізьку область, а далі керченським мостом до рф.
Для цього вони налагодили контакт з кадровим співробітником прикордонного підрозділу російської фсб. Саме він за гроші мав забезпечувати безперешкодний прохід через російський кордон.
Для комунікації з представником ворожої спецслужби використовувались анонімні месенджери.
Ще один маршрут, який пропонували фігуранти, пролягав через прикордонні райони Сумської області. Для незаконного переправлення призовників планували використовувати обхідні шляхи поза контрольно-пропускними пунктами.
Ще один канал нелегальної міграції проходив через західні регіони України. Щоб його реалізувати, зловмисники обіцяли оформити своїх клієнтів як водіїв агропромислових підприємств, які транспортують сільгосппродукцію до ЄС.
Співробітники СБУ задокументували факт злочинних дій, у тому числі передачу зловмисникам грошей за приховане вивезення до Євросоюзу двох ухилянтів.
Під час понад 20 обшуків за місцями перебування учасників угруповання у Запорізькій, Миколаївській, Одеській, Львівській та Чернівецькій областях правоохоронці виявили речові докази злочинної діяльності, зокрема мобільні телефони, які використовували у спілкуванні з ворогом.
Шістьом учасникам злочинної групи повідомили про підозру за ч. 3 ст. 332 (організація незаконного переправлення осіб через державний кордон України, вчинена у складі організованої групи) Кримінального кодексу України. Вирішується питання про обрання запобіжного заходу у вигляді тримання під вартою.
Як повідомляв Укрінформ, СБУ заблокувала чотири канали втечі ухилянтів за кордон.
Фото: СБУ