російські загарбники залякують та примусово вивозять жителів міста Куп'янськ, що на Харківщині, та сусідніх населених пунктів до рф.

Як передає Укрінформ, про це повідомляє пресслужба Офісу Омбудсмана.
«російські окупанти залякують та примусово вивозять жителів міста Куп'янськ Харківської області та сусідніх населених пунктів до російської федерації. Окрім того, окупанти поширюють фейкову інформацію про нібито захоплення Харкова, Києва та Запоріжжя», - йдеться у повідомленні.
За інформацією Офісу, також у Бердянську, за повідомленнями місцевих жителів, загарбники ходять по квартирах та будинках, з яких виїхали жителі міста, щоб поселити туди колаборантів та осіб, які приїхали з «днр» та погодилися працювати у міській раді.
Денісова наголосила, що терор та жорстоке поводження з мирними жителями на захоплених територіях - це воєнний злочин, визначений Статутом Міжнародного військового трибуналу і Римським статутом Міжнародного кримінального суду, та порушення норм Женевської конвенції про захист цивільного населення під час війни.
Тож Уповноважений ВР з прав людини закликала Комісію ООН з розслідування порушень прав людини під час військового вторгнення рф в Україну врахувати ці факти злочинів та порушень рф прав людини в Україні.
Також вона закликала міжнародних партнерів надати зброю для боротьби з країною-загарбником рф.