Владі необхідно вдосконалити співпрацю зі ЗМІ під час війни, зокрема, щодо процедури акредитації журналістів для висвітлення подій на фронті, реагування на запити та у протидії ворожій пропаганді.

Про це йшлося на круглому столі “Погрози та виклики ЗМІ, які працюють в Україні”, що відбувся в Укрінформі.
Під час панельних дискусій медійники вказали на випадки, коли влада перешкоджає доступу до інформації. Зокрема журналістка Вікторія Губарева розповіла про заборону зйомки з дронів для матеріалів на екологічну тематику, а також про відкриття кримінальної справи проти колег-екологів, які в публікації використали дані з відкритого на той час Земельного кадастру.
Журналісти також висловлювали думки, що необхідно уточнити наказ №73 Головнокомандувача Збройних сил України, згідно з яким акредитація журналістів проводиться на 6 місяців, а фронт ділиться на три зони – зелену, жовту і червону. Вони наводили власні приклади, коли посилаючись на цей наказ, їм обмежували висвітлення подій навіть у місцях, де не ведуться бойові дії, зокрема на Сумщині та на півдні.
“Я вважаю, що треба акцентувати на тому, щоб цей наказ Залужного був прописаний чітко, зрозуміло. Чим менше ми зʼявляємося в міжнародних медіа, оскільки ми не публікуємо, тим більше ми втрачаємо підтримку. Ми маємо підійти до ситуації виважено і подумати, як нам обмежувати”, – наголосила учасниця обговорення.

Журналістка Мая Голуб розповіла про те, як у своїй роботі стикається з білоруською пропагандою, яка поширює на Волині свої наративи - нібито Білорусь ось-ось нападе на регіон.
Серед інших проблем журналісти назвали перетворення місцевих комунальних телеканалів на піар місцевої влади, а також порушення строків відповідей на журналістські запити. Зокрема, репортерка КиївВлада розповіла про ігнорування журналістських запитів та вимагання прикріпити електронний підпис до запиту.
Захід відбувся за підтримки ЮНЕСКО та посольства Японії в Україні.
Як повідомляв Укрінформ, із початку російсько-української війни, у період із 2014 до 2023 року, загинули 75 медійників.