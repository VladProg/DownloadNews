Господарський суд Києва визнав недійсними угоди про закупівлю десантно-штурмових катерів для Збройних сил України на 443 млн грн.

Як передає Укрінформ, про це повідомляє Офіс генерального прокурора.
Встановлено, що приватний суб’єкт господарювання зобов’язався здійснити будівництво та поставити їх оборонному відомству на озброєння.
Всупереч законодавству сторони уклали додаткові угоди до державного контракту, якими безпідставно був змінений технічний проєкт виробів спеціального призначення.
Це призвело до виготовлення катерів, які не могли бути використані ЗСУ за своїми технічними характеристиками і не були поставлені на озброєння.
На виконання цього контракту Міністерство оборони сплатило з державного бюджету 443 млн грн.
Спеціалізована прокуратура у сфері оборони Офісу генпрокурора звернулася з позовом до Господарського суду Києва, який був задоволений.
Як повідомляв Укрінформ, Служба безпеки України повідомила про підозру колишньому заступнику міністра оборони та екскерівнику Департаменту державних закупівель цього відомства, які привласнили з бюджету більше 1 млрд грн. Посадовці причетні до розкрадання бюджетних грошей на закупівлі бронежилетів та зимової форми для підрозділів ЗСУ, які виконують бойові завдання на фронті.