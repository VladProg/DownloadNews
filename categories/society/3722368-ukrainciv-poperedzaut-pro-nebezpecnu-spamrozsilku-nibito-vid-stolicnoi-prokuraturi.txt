Невідомі особи здійснюють небезпечну спам-розсилку нібито від імені Київської міської прокуратури.


Про це Київська міська прокуратура повідомляє у Телеграмі, передає Укрінформ.
“У повідомленнях, які надходять на електронну пошту, міститься файл під назвами “Спецповідомлення” або “Електронна копія службового листа”, який може мати вірусну програму”, - застерігають у прокуратурі.
У прокуратурі просять громадян, якщо вони отримували таке повідомлення у вівторок, 13 червня, після 14.00, не відкривати файл та одразу його видалити.
“Жодних подібних розсилок прокуратура не здійснювала”, - заявляють у прокуратурі і закликають бути пильними.
Як повідомляв Укрінформ, департамент кіберполіції НПУ за п’ять місяців цього року отримав понад 15 тисяч звернень від громадян, постраждалих від фішингових атак.