Кіберфахівці Служби безпеки України викрили масштабну протиправну схему у Держпродспоживслужбі.

Керівництво цієї структури намагалося створити підконтрольне підприємство, яке протягом 2022 року мало незаконно «освоїти» понад 650 млн грн з держбюджету, повідомив речник СБУ Артем Дехтяренко у Телеграмі, передає Укрінформ.
«Завдяки роботі СБУ на випередження злочинним намірам вдалося запобігти, а причетним фігурантам – уже повідомлено про підозри», - сказав він.
За даними речника, серед підозрюваних - двоє чиновників категорії «А», що належить до вищого корпусу державної служби в Україні: в.о. голови Держпродспоживслужби, заступник голови Держпродспоживслужби, директор фінансового департаменту Держпродспоживслужби, керівник сектору державних закупівель Держпродспоживслужби. А також в.о. директора одного з державних підприємств та керівник приватної компанії.
Вищезазначені посадовці хотіли створити підконтрольне їм підприємство, головним завданням якого була участь у тендерних процедурах, уточнив Дехтяренко.

Своєю чергою в ДБР повідомили, що виконувачу обов’язків Держпродспоживслужби, його заступнику, двом керівникам підрозділів, одному колишньому працівнику державної установи та приватному підприємцю повідомлено про підозру за ч. 5 ст. 191 (розтрата майна шляхом зловживання своїм службовим становищем в особливо великому розмірі) та ч. 2 ст. 366 (службове підроблення, що спричинило тяжкі наслідки) КК України.






Керівництво Держпродспоживслужби викрили на мільйонних розтратах/Фото: ДБР






















Санкція статті передбачає позбавлення волі на строк до 12 років.
Процесуальне керівництво здійснює Офіс генерального прокурора.
Як повідомлялось, контррозвідники СБУ викрили масштабну корупцію на одному з державних підприємств концерну «Укроборонпром» у Вінницькій області. Керівництво установи допустило розтрату бюджетних коштів під виглядом реконструкції виробничої бази стратегічного об’єкту.