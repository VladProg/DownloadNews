Слідство вважає, що колишній президент Віктор Янукович дав вказівку тогочасному міністру внутрішніх справ Віталію Захарченку на застосування вогнепальної зброї відносно учасників Майдану близько 7 ранку 20 лютого 2014 року, перебуваючи у резиденції “Межигір’я”.

Про це в інтерв’ю Укрінформу розповів прокурор у “справах Майдану” Денис Іванов.
“Під час розслідування ми з’ясували, що 20 лютого 2014 року Янукович, перебуваючи у своїй резиденції “Межигір’я” у період з 6 год 52 хв до 7 год ранку мав контакт урядовим зв’язком із Захарченком. Слідство має підстави вважати, що саме під час цієї розмови, яка тривала приблизно 8 хвилин, Янукович дав вказівку Захарченку на застосування вогнепальної зброї підрозділами, які йому підпорядковані, у напрямку протестувальників у центральній частині Києва”, - сказав прокурор Іванов.
За даними слідства, після розмови з Януковичем колишній очільник МВС через урядовий зв’язок мав дві телефонні розмови з міністром внутрішніх справ Росії Володимиром Колокольцевим.
“А далі, як відомо, починаючи з 9 год. 16 хв до 17 год працівники спецпідрозділу “Беркут” внутрішніх військ табельною вогнепальною зброєю - автоматами Калашникова, пістолетами “Форт”, снайперськими гвинтівками “Драгунова” і рушницями “Форт-500”, спорядженими бойовими патронами, здійснили постріли у напрямку неозброєних учасників масових акцій протестів, які перебували в цей час в районі Майдану Незалежності і нижній частині вулиці Інститутської. Подробиці цієї трагедії детально досліджувалися у Святошинському райсуді столиці, під час розгляду справи п’ятьох “беркутівців”. Їх обвинувачували у вбивстві 48 протестувальників”, - додав Іванов.
Він наголосив, що розстріли протестувальників вранці 20 лютого транслювалися в прямому ефірі.
“Питання, чому Янукович не припинив це? Чому не дав вказівку Захарченку відвести підрозділ київського “Беркуту” з вулиці Інститутської? Такі дії вказують на прямий умисел Януковича на вчинення працівниками міліції цих злочинів”, - вважає прокурор Іванов.
Він зауважив, що Янукович під час Революції гідності не підписував письмових наказів силовикам про застосування насильства, оскільки це не передбачено повноваженнями президента. Однак після зміни Конституції у 2010 році Янукович особисто призначав міністра внутрішніх справ Віталія Захарченка, голову СБУ Олександра Якименка і міністра оборони Павла Лебедєва, а тому керівники силових структур були близькими до нього і підзвітними йому.
“Як встановило слідство, в Адміністрації Президента на вулиці Банковій 18 лютого проходили численні оперативні наради, у тому числі за участю керівника СБУ Якименка, міністра внутрішніх справ Захарченка. Потім відповідні наради уже проводилися в МВС і СБУ, де підлеглим озвучили поставлені Януковичем задачі. Коло учасників доволі широке, не всі після Революції Гідності втекли з України і не всі відмовилися свідчити проти колишнього президента. Тому свідчень у нас достатньо”, - говорить прокурор Іванов.
За його словами, у період з 18 по 20 лютого, коли проводилися активні силові заходи з витіснення мітингувальників з центральної частини Києва, були численні телефонні з’єднання урядовим та телефонним зв’язком президента з очільниками правоохоронних органів.
“Ми зафіксували не менше 10 з’єднань Януковича з Якименком і Захарченком. З кожним з них. З міністром оборони Лебедєвим і командувачем внутрішніх військ Шуляком у ці дні було по 5 з’єднань”, - повідомив прокурор Іванов.
“Про що вони говорили слідство не встановило. Але за допомогою численних відеозаписів, які тоді здійснювалися в центральній частині Києва, відстежується зв’язок, як після чергового дзвінка Януковича до Захарченка, міліція починає активний штурм на конкретній ділянці і застосовує надмірне фізичне насильство, спеціальні засоби, гранати, гумові кийки, стріляє з помпових рушниць. І перед початком цього всього, хвилин за п’ять-десять, відбувається з’єднання. Про що вони говорять? Можливо, саме про цю операцію”, - сказав він.
Як повідомлялося, 18 жовтня поточного року Святошинський райсуд Києва оголосив вирок у справі щодо розстрілів на Інститутській 20 лютого 2014 року щодо 5 колишніх бійців спецроти київського полку міліції особливого призначення "Беркут".
Перед цим, 4 жовтня, Державне бюро розслідувань завершило слідство у справі стосовно експрезидента Віктора Януковича за організацію розгону та розстрілів демонстрантів 18 – 20 лютого 2014 року. Обвинувальний акт направили до суду. Окрім Януковича, у вчиненні злочинів проти майданівців обвинувачуються колишній міністр внутрішніх справ Захарченко, голова СБУ Якименко, міністр оборони Лебедєв та інші силовики.