АТ «Укрзалізниця» запускає новий сервіс онлайн-замовлення спеціальних вагонів для осіб з інвалідністю.

Як передає Укрінформ, про це повідомляє пресслужба компанії у Телеграмі.
Зазначається, що сервіс призначено для осіб з інвалідністю І групи або дітей з інвалідністю, пасажирів на кріслах колісних та осіб, які їх супроводжують.
Заявку на інклюзивний вагон необхідно подати через онлайн-сервіс принаймні за 3 доби до дати запланованої подорожі. Упродовж 24 годин оператори компанії візьмуть заявку в роботу та зв’яжуться із замовником послуги.
Отримати та сплатити квитки можна в касі не пізніше ніж за 1 годину до відправлення поїзда.
Можливість замовити вагон безпосередньо у касі також залишається.
В Укрзалізниці нагадують, що нині компанія має у своєму парку 50 вагонів з підйомниками або пандусами, з яких 37 — вагони нового покоління, які збудовано протягом останнього року. Усі ці вагони мають умови для інклюзивного користування, зокрема, є універсальна вбиральня і купе облаштоване для потреб людей з інвалідністю. У новозбудованих вагонах у такому купе розташовані спальні дивани, які можуть змінювати кут нахилу й фіксувати тіло, пульт для регулювання освітлення, кнопку для звернення до провідника та пристрій для гучномовного зв'язку з ним.
Як повідомляв Укрінформ, наприкінці липня 2023 року АТ «Укрзалізниця» підписало меморандум про співпрацю у створенні доступного середовища для всіх пасажирів із найбільшими громадськами організаціями, що займаються захистом прав людей з інвалідністю та пропагують ідеї безбар'єрності.
Фото: УЗ