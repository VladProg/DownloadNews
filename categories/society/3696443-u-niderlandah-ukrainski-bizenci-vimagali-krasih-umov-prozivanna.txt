У Нідерландах кілька десятків українських біженців провели акцію протесту через умови проживання.

Про це повідомляє Укрінформ із посиланням на NOS.
“Кілька десятків українських біженців у центрі прийому в селищі Харскамп, що у муніципалітеті Еде у провінції Гелдерланд, протестували проти умов проживання”, - йдеться у повідомленні.
Зазначається, що українські біженці висловили невдоволення щодо відсутності конфіденційності, якості їжі, освіти, а також поскаржилися, що медичне обслуговування - взагалі нульове.
Сьогодні на вулиці вийшли кілька десятків людей. Вони несли українські прапори та плакати з гаслами “Допоможіть, будь ласка” та “Де права людини?”.
“Ми хочемо нормального життя”, — пояснює біженка Тетяна, - “це може бути хорошим місцем прийому на короткий час. Але ми тут вже більше року, і це дуже важко”.
Як повідомляв Укрінформ, у Нідерландах понад 200 українців, які через повномасштабне вторгнення росії були вимушені виїхати з України, стали жертвами трудової експлуатації.
Фото: Omroep Gelderland