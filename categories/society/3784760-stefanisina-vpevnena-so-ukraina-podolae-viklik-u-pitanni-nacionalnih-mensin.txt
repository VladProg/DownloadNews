Україна зможе подолати виклик, який ставить Угорщина в питанні національних меншин.

Про це заявила віцепрем'єрка з питань європейської та євроатлантичної інтеграції Ольга Стефанішина на спільній з послом Євросоюзу в Україні Катаріною Матерновою пресконференції в Медіацентрі Україна-Укрінформ.
“Я не хочу, щоб Угорщина ставала топтемою в питаннях розширення принципово, тому що ми зможемо подолати і цей виклик, який дійсно буде викликом для нас на наступний місяць. Разом із тим, ми не сиділи склавши руки”, – сказала вона.
Стефанішина пояснила, що у вересні уряд відправив делегацію в Будапешт у складі Міносвіти, Держслужби з етнополітики, парламентарів та Міністерства закордонних справ. Вона нагадала, що за результатами цих перемовин Угорщині була надана дорожня карта, яка складається з технічних, організаційних заходів, узгоджених з угорською стороною, щодо підручників, щодо навчального процесу, його організації, рішень Міносвіти та додаткових законодавчих змін.
Віцепремʼєрка також запевнила, що в Україні права угорської національної меншини забезпечені, і держава надає безпрецедентну увагу Закарпаттю.
“Керівник обласної адміністрації активно займається цим питанням. Школи профінансовані, підручники зроблені. Політично ми впевнені, що цей виклик буде подолано. Мова не йде ні про які поступки, але в першу чергу ми маємо розуміти, що наш діалог вийшов на інший рівень”, – додала Стефанішина.
Як повідомляв Укрінформ, Європейська комісія оприлюднила річну доповідь щодо розширення ЄС, в якій рекомендувала Європейській раді відкрити переговори про розширення з Україною і Молдовою.
Президент України Володимир Зеленський привітав рішення Єврокомісії, зазначивши, що сьогодні історія України та всієї Європи зробила правильний крок.
Прем’єр-міністр Денис Шмигаль офіційно отримав від посла Євросоюзу в Україні Катаріни Матернової звіт Європейської комісії щодо України в межах пакета розширення ЄС.