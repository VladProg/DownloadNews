Дружина Президента України Олена Зеленська повідомила, що у новий розділ «Довідника безбар’єрності» – «Люди з досвідом війни. Гідність. Взаємодія» інтегрували поради про взаємодію, засновану на повазі до різного досвіду.

Як передає Укрінформ, про це перша леді повідомила в Телеграмі.
«Нескорені на полі бою, наші захисники й захисниці можуть бути вразливими в мирному житті. Співчутливі погляди чи, навпаки, коли на протез або бойове поранення вказують пальцем. Надмірна запопадливість така ж образлива, як і байдужість. Запитання про втрату побратимів / посестер і «чи ти вбивав?» порушують будь-які кордони», - зазначила Зеленська.
За її словами, знявши військові чоботи та бронежилет, удома, звикаючи до нової рутини, людина потребує підтримки, тепла та поваги до власної гідності.
«Як її проявляти, пояснює відеопроєкт «Спілкування з Нескореними», створений телеканалом СТБ (група Starlight Media) за експертної підтримки громадської організації «Безбар’єрність», - зауважила перша леді.
У відеопроєкті про взаємодію, засновану на повазі до різного досвіду, говорять самі захисники й захисниці, учасники української збірної Invictus Games. Відповідні поради інтегровано у новий розділ «Довідника безбар’єрності» – «Люди з досвідом війни. Гідність. Взаємодія».
Дружина Президента оприлюднила низку порад із нового розділу довідника.
Людина – насамперед. Це золоте правило, прописане в «Довіднику безбар’єрності», працює завжди й усюди. Перед вами захисник / захисниця – людина, яка в одну мить залишила звичне життя й пішла боронити наше сьогодні й завтра. Чи не найбільша образа для неї – жалість.
Запитання. Саме з нього варто починати розмову, коли не знаєш, як краще. Чи можу я звернутися? Чи можу запитати? Чи потрібна допомога?
Про допомогу. Як кажуть герої відеоролика, лише ветеран чи ветеранка вирішують, потрібна йому / їй допомога чи ні. Варто спокійно реагувати, якщо вашу пропозицію пригостити кавою чи будь-яку іншу не прийняли.
Не узагальнювати - ще одне важливе правило. Те, що сподобається одній людині, іншу може образити. Щире «вибач» – завжди в поміч.
«А «дякую», яке можна висловити, просто приклавши руку до серця й кивнувши захиснику чи захисниці, матиме терапевтичний ефект навіть для вас самих», - йдеться в повідомленні.
Як повідомляв Укрінформ, український «Довідник безбар‘єрності» отримав нагороду конкурсу Best Baltic Book Design на Міжнародному Вільнюському книжковому ярмарку.