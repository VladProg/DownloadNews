Україна системно працює над тим, аби витіснити контрольовані росією медіа з просторів інших країн, для яких свобода слова має значення.

Про це голова Комітету Верховної Ради з питань гуманітарної та інформаційної політики, народний депутат від «Слуги народу» Микита Потураєв сказав під час брифінгу у Медіацентрі Україна - Укрінформ.
«Ми плануємо розробити відповідну постанову Верховної Ради й також звернення до парламентів країн-союзниць, дружніх країн, щоб вони теж прийняти відповідні постанови, щоб почала складатися законодавча база для того, щоб системно витіснити росію, в сенсі контрольовані російською державою медіа. Взагалі-то ми знаємо з вами, що неконтрольованих там не залишилося. Все, що є, воно в еміграції знаходиться. Тому точно контрольні російською державою медіа не можуть бути присутні в медіапросторі вільних країн. Там, де панує правда, там, де країни захищають правду», - сказав Потураєв.
За його словами, також Україна працює над тим, аби російські пропагандисти були під потужними санкціями. «Щоб у наступних пакетах санкцій було приділено увагу тому, щоб рф була позбавлена тих технологій та товарів, які забезпечують сьогодні роботу сучасних медіа, телебачення, радіо», - сказав парламентарій.
Він нагадав про те, що деякі комітети ВР вже звернулися до країн Євросоюзу та світу щодо виключення присутності російських ЗМІ, щодо санкцій проти пропагандистів.
Потураєв вважає, що позбавлення російських медіа можливості працювати в Україні вже дало свої результати. Але наразі на захоплених територіях є випадки, коли під брендами українських медіа заходять якісь колаборанти і намагаються вести мовлення. «Але є і такі випадки, коли радійники, наприклад на Херсонщині, ризикуючи життям та свободою, декілька тижнів вели мовлення і загарбники не могли знайти ті передавачі, бо вони тупі і не знали, що в нашій країні радіопередавачі на великих вежах. Аж поки якийсь зрадник надав їм інформацію про те, де шукати», - розповів народний депутат.
Як повідомляв Укрінформ, 24 лютого президент рф володимир путін оголосив про повномасштабне вторгнення в Україну. російські війська знищують об'єкти інфраструктури, житлові райони українських міст та селищ із використанням артилерії, реактивних систем залпового вогню та балістичних ракет.
США, Європейський Союз та інші країни застосували санкції проти росії як країни-агресора, міжнародна ізоляція якої посилюється з кожним днем.