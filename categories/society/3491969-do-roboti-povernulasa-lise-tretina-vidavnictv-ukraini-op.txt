Через три місяці після початку повномасштабної війни росії проти України частково відновили свою роботу лише третина українських видавництв.

Про це на брифінгу сказав заступник керівника Офісу Президента Олексій Дніпров, передає кореспондент Укрінформу.
"За три місяці війни значних втрат зазнала українська книжкова інфраструктура. За даними Українського інституту книги, 39% із 188 опитаних видавництв не можуть працювати, до часткової роботи повернулися тільки 29% видавництв", – сказав Дніпров.

Він нагадав, що за ініціативи керівника Офісу Президента відбулася акція "Українським дітям – українську книгу", до якої долучилися українські видавці з усієї України та безкоштовно надали 1 млн примірників підручників, навчальних посібників та художньої літератури для дітей, які вимушені були змінити місце проживання через війну.
За словами Дніпрова, в межах акції вже передано понад 150 тис. примірників книжок дітям та представництвам України в інших країнах.
Як повідомлялося, на Книжковому ярмарку у Варшаві, що проходитиме з 26 по 29 травня, працюватиме український стенд зі слоганом "Дякуємо, Польще!".