В останню суботу серпня в Україні відзначається День авіації – свято військових та цивільних авіаторів та працівників авіаційної промисловості і транспорту.

Як повідомляє Укрінформ, свято встановлено згідно з Указом Президента від 16 серпня 1993 року.
Історія світової авіації тісно пов’язана з Україною. Тут творили конструктор одного з перших літаків, що піднявся у повітря, Олександр Можайський, засновник теорії ракетобудування Микола Кибальчич, творець бойових ракет Олександр Засядько.
Імена киян Ігоря Сікорського та Дмитра Григоровича, які будували літальні апарати, стали всесвітньо відомими.
Безстрашні українські льотчики-аси Костянтин Арцеулов і Володимир Дибовський першими навчилися виводити літаки з вільного падіння штопором.
Пілот Євграф Крутень заклав підвалини тактики винищувальної авіації, на які спираються і сьогоднішні прийоми повітряного бою.
Україна входить до десятки країн, що мають замкнутий технологічний цикл створення і виробництва авіатехніки.
З Днем авіації пілотів привітав головнокомандувач Збройних сил України Валерій Залужний.
«Українська авіація під час війни проявила свій справжній характер, продемонструвала силу. Військові та цивільні авіатори, працівники галузі - високий професіоналізм, мужність та жертовність», - написав Залужний у Телеграмі.
За словами головнокомандувача, для посилення захисту українського неба необхідні літаки від партнерів.
«Вірю, що переозброєння авіації вже не за горами. І немає сумнівів, що вмотивованість українських льотчиків та всіх працівників авіаційної галузі зробить нарощування повітряних м’язів ще більш ефективним», - наголосив Залужний.

Командувач Повітряних сил Збройних сил України генерал-лейтенант Микола Олещук привітав військових льотчиків з Днем авіації, наголосивши, що Україна робить все можливе, аби якнайшвидше отримати F-16.
«Знаю як нелегко вам доводиться у небі, як важко протистояти окупанту, який суттєво переважає. Але ви стоїте, ви щодня йдете в політ і б’єте цю наволоч попри все! Гіркі втрати наших Героїв нам доводиться пропускати через себе. Це біль і ще більша ненависть до окупанта! Сьогодні робимо все можливе, аби якнайшвидше отримати літаки від наших партнерів. Усі авіатори, уся країна чекає на той день, коли в Україні нарешті з’являться перші F-16», - написав Олещук у Телеграмі.
За його словами, сучасна авіаційна зброя допоможе Україні завоювати перевагу в повітрі, підтримати захисників на суходолі і в морі, а сучасні літаки збережуть життя пілотів. "Вічна пам’ять загиблим авіаторам! Шана і повага тим, хто нині в строю захищає Україну", - наголосив командувач ПС ЗСУ.
Фото: armyinform.com.ua