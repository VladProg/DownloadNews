У хатньої робітниці кума путіна Віктора Медведчука під час обшуку знайшли та вилучили 467 тисяч доларів та 87 тисяч євро.

Як передає Укрінформ, про це генеральний прокурор Ірина Венедіктова повідомила у Фейсбуці.
"Жила-була звичайна жінка і працювала вона хатньою робітницею. Глобально, нічого особливого", - написала Венедіктова.
Однак, у ході розслідування кримінального провадження за ч. 4 ст. 110-2 Кримінального кодексу України (фінансування дій, вчинених з метою насильницької зміни чи повалення конституційного ладу або захоплення державної влади, зміни меж території або державного кордону України) у жінки провели санкціонований судом обшук та вилучили 467 тисяч доларів США та 87 тисяч євро.
"І знову-таки, ви скажете, що рано бити у дзвони – а раптом спадщина, хтось позичив, накопичила, продала щось - це ж життя. Так, вона така: корислива, везуча, продумана, сучасна хатня робітниця Медведчука", - зазначила Венедіктова.
Як повідомляв Укрінформ, 27 квітня працівники Територіального управління Державного бюро розслідувань Львова провели обшуки у родичів народного депутата України Віктора Медведчука та народного депутата Тараса Козака.