В Україні заочно судитимуть бенефіціарного власника АТ “Кіровоградське рудоуправління” за виконання замовлення військово-промислового комплексу РФ та фінансування незаконних збройних формувань.

Як передає Укрінформ, про це повідомляє Офіс генерального прокурора.
Кіровоградська обласна прокуратура скерувала до суду обвинувальний акт стосовно підприємця з РФ за фактом фінансування дій, вчинених з метою насильницької зміни чи повалення конституційного ладу або захоплення державної влади, зміни меж території або державного кордону України (ч. 4 ст. 110-2 КК).
Обвинувачений є бенефіціарним власником АТ “Кіровоградське рудоуправління”, яке спеціалізувалося на видобутку та переробці каоліну. Воно мало сталі зв’язки з підприємствами ворога.

Бізнесмен належить до складу акціонерів та директорів найпотужніших підприємств РФ, що виконують замовлення військово-промислового комплексу ворога та сплачують мільярдні суми податків до бюджету країни-агресора. Кошти спрямовуються на потреби збройних сил РФ, а також фінансування незаконних збройних формувань, які воюють проти України.
Досудове розслідування здійснювали слідчі Управління СБУ в Кіровоградській області.
В ОГП нагадали, що раніше за клопотанням прокурорів усі активи згаданого рудоуправління були арештовані та передані Національному агентству України з питань виявлення, розшуку та управління активами.