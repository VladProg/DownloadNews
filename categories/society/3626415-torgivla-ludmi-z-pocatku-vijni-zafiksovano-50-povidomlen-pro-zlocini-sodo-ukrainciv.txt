Інформація про 100 тисяч потерпілих українців від торгівлі людьми не відповідає дійсності, на сьогоднішній день є 50 повідомлень про злочини, пов'язані з торгівлею людьми, лише за шістьма такими фактами відкриті кримінальні провадження.

Про це під час брифінгу в Медіацентрі Україна-Укрінформ на тему “Протидія торгівлі людьми в умовах війни: захист українців в ЄС та ситуація з примусово переміщеними в рф громадянами” зазначив представник Департаменту міграційної поліції НПУ Юрій Пархоменко.
“З початку війни є великий ризик потрапляння в ситуацію торгівлі людьми. Ми розуміємо, що частина людей виїхала до Європи, частина переміщена всередині держави і частина людей примусово вивезені на територію рф та рб. Ризики величезні, тому що люди залишились без житла, без грошей, без праці. Так, держава виплачує їм кошти, надає місця тимчасового перебування, держава піклується про дітей та евакуйовує навчальні заклади, але ризик торгівлею людьми залишається дуже великим. На сьогодні з'явилась ще проблема — це поширення в ЗМІ неправдивої інформації щодо ситуації з торгівлею людьми. Так, мережею інтернет розповсюджуються дані про так званих 100 тисяч потерпілих громадян України від торгівлі людьми. Це неправдиві відомості”, - наголосив Пархоменко.
Він поінформував, що з початку вторгнення рф підрозділи Міграційної поліції налагодили співпрацю з європейськими партнерами та була створена так звана європейська платформа з обміну інформації, де кожна європейська країна, яка долучилась до цієї платформи, надає інформацію щодо торгівлі людьми.
Він розповів, що вже проведена операція щодо протидії торгівлі дітьми, протидії жебракування, сексуальній та трудовій експлуатації.
“Всі країни відзвітували щодо проведення цих операцій, надали точні відомості і ми маємо наступну картину, що дійсно на сьогоднішній день було 50 повідомлень про злочини, пов'язані з торгівлею людьми. Лише за 6 такими фактами відкриті кримінальні провадження”, - повідомив Пархоменко.
Він наголосив, що на даний момент ризики дуже великі, Україна співпрацює з Міжнародною організацією міграції та іншими партнерами, аби вживати превентивні заходи для протидії торгівлі людьми. Йдеться про інформаційні кампанії на пунктах пропуску на кордоні, розсилку смс українцям на території Європи, створення чат-ботів тощо.
Як повідомляв Укрінформ, з 25 листопада до 10 грудня триває Всеукраїнська акція «16 днів проти насильства». Основне завдання цієї кампанії привернути увагу спільноти до двох актуальних проблем: запобігання і протидія домашньому насильству та торгівлі людьми, а також активізація діяльності державних установ, громадських організацій заради захисту прав людини. На знак підтримки люди у всьому світі пов’язують помаранчевою стрічкою свій одяг. Це офіційний колір протидії насильству, що символізує світле та вільне майбутнє. Період акції охоплює наступні важливі дати: 25 листопада – Міжнародний день боротьби з насильством щодо жінок; 1 грудня – Всесвітній день боротьби зі СНІДом; 2 грудня – Міжнародний день боротьби з рабством; 3 грудня – Міжнародний день людей з обмеженими фізичними можливостями; 5 грудня – Міжнародний день волонтера; 6 грудня – Вшанування пам’яті студенток, розстріляних у Монреалі; 10 грудня – Міжнародний день прав людини.