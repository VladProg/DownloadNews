Служба безпеки України викрила колишнього співробітника одного зі своїх структурних підрозділів у здійсненні підривної діяльності на користь російської федерації та схилянні до дезертирства українських захисників, зловмисник затриманий, йому оголошена підозра.

Як передає Укрінформ, про це повідомляє СБУ.
Встановлено, що напередодні повномасштабного вторгнення рф в Україну чоловік звільнився зі служби та виїхав до однієї з країн Європейського Союзу. Звідти він телефонував колишнім колегам та закликав їх дезертирувати з Києва, обіцяючи, що в такому разі з ними «все буде добре». У випадку відмови – погрожував «злити» їхні персональні дані представникам російських спецслужб.
Також зловмисник намірювався передати ворогу відомості про хід мобілізаційних заходів і місця дислокації окремих підрозділів Сил оборони. Відповідну інформацію намагався випитати в співробітників СБУ.
У березні 2023 року фігурант перетнув державний кордон України, де був одразу затриманий.
На підставі зібраних доказів експрацівнику СБУ оголошена підозра за кількома статтями Кримінального кодексу України: ч. 1.ст. 14, ч. 1 ст. 111 (готування до злочину, державна зрада), ч. 2. ст. 15, ч. 4 ст. 27, ч. 4 ст. 408 (замах на вчинення злочину, підбурювання, дезертирство).
Зловмиснику обраний запобіжний захід у вигляді тримання під вартою. Триває з’ясування всіх деталей протиправної діяльності.
Як повідомляв Укрінформ, минулого тижня підозру оголосили співробітниці Управління Служби безпеки України у Волинській області. Фігурантці інкриміноване виправдовування російської агресії.