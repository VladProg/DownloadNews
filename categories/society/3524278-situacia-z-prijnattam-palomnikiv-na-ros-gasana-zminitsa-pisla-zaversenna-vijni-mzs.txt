В умовах обстрілів російськими військами міст Україна не має можливості гарантувати безпеку паломників для відзначення свята Рош га-Шана.

Про це заявив речник Міністерства закордонних справ України Олег Ніколенко у Фейсбуці, передає Укрінформ.
«Україна не зможе прийняти цього року паломників для відзначення свята Рош га-Шана. Єдина причина - це війна росії проти нашої держави. В умовах обстрілів російськими військами цивільної інфраструктури в українських містах ми не маємо можливості ґарантувати безпеку іноземних туристів», - зазначив Ніколенко.
Речник МЗС зауважив, що ситуація зміниться після завершення війни.
“Розраховуємо, що й інші наші партнери, зокрема Ізраїль, наближатимуть її завершення своєю рішучою підтримкою України», - додав він.
Як повідомлялося, Україна не прийматиме цього року прочан-хасидів в Умані на свято Рош га-Шана через неможливість гарантувати безпеку в умовах розв'язаної росією війни.
Свято Рош га-Шана у 2022 році відзначатимуть з 25 по 27 вересня.
Фото: ДПСУ