Майже два тижні провели у місті Денвер, штат Колорадо, Сполучені Штати Америки, 12 дітей загиблих і поранених військовослужбовців Національної гвардії України на запрошення президента фонду Ukraine Aid Fund.

Як передає Укрінформ, про це повідомляє пресслужба Нацгвардії.
“У рамках відпочинку для дітей було організовано насичену культурну та розважальну програму, яка включала спортивно-розважальні ігри, прогулянки на природі, відвідини Музею селфі, Музею природи та науки, головного міського акваріума, зоопарку міста Денвер”, - йдеться в повідомленні.
Видовищною була гра з бейсболу між місцевою командою та командою з міста Лос-Анджелес на стадіоні Крус-Філд, де для дітей була заброньована окрема ложа зі смаколиками.






У США відпочили 12 дітей військових Нацгвардії / Фото: Національна гвардія України











































Також незабутньою подією стала подорож на чотири дні до гірськолижного курорту в місті Вейл. Там діти також зустрілись із однолітками у місцевій приватній школі Vail Mountain School та побували на заняттях із математики та англійської мови.
Під час перебування в місті діти проживали в американських сім’ях, де мали змогу не лише практикувати знання англійської, а й відчути та прожити маленьке життя американців.
Як зауважили у Нацгвардії, відзначилась подорож і теплими зустрічами з представниками української діаспори й американцями. Небайдужість американців та їхнє бажання підтримати дітей українських захисників не мали меж.
Так, один із митців прибув на захід, щоб виготовити кожній дитині прикрасу, а фермер подолав 300 миль, аби пригостити дітей персиками з власного саду.
Крім того, сім’я Гінсбургів так щиро пройнялася проєктом, що не лише долучилась фінансово, а й майже увесь час супроводжувала групу та робила все можливе, аби діти були щасливі, задоволені й змогли сповна насолодитись життям під мирним небом.
У Нацгвардії наголосили, що й надалі дбатимуть про соціальний захист військовослужбовців і членів їхніх сімей, забезпечуватимуть допомогу родинам загиблих, поранених, полонених та тих, хто повернувся з полону.
Як повідомляв Укрінформ, на прохання дружини Президента Олени Зеленської щодо організації літнього відпочинку для українських дітей відгукнулися понад 20 держав.