Вища рада правосуддя відсторонила суддю Звенигородського районного суду Черкаської області Світлану Федорець від здійснення правосуддя до 3 вересня 2023 року у зв’язку з притягненням до кримінальної відповідальності.

Як передає Укрінформ, таке рішення оголосив голова ВРП Григорій Усик на засіданні в понеділок.
"Вища рада правосуддя вирішила: клопотання генерального прокурора Андрія Костіна задовольнити, тимчасово, до 3 вересня 2023 року, відсторонити суддю Якимівського районного суду Запорізької області Федорець Світлану Володимирівну, відряджену до Звенигородського районного суду Черкаської області, від здійснення правосуддя у зв’язку з притягненням до кримінальної відповідальності", - оголосив резолютивну частину рішення Усик.
За відповідне рішення проголосували 12 членів ВРП із 12 присутніх на засіданні.
Як повідомляв Укрінформ, правоохоронці 5 липня оголосили керівниці Звенигородського суду Черкаської області підозру за ч. 3 ст. 436-2 КК (Виправдовування, визнання правомірною, заперечення збройної агресії РФ проти України, глорифікація її учасників, вчинені службовою особою).
За даними СБУ, фігурантка заперечувала збройну агресію РФ і виправдовувала воєнні злочини росіян. Задокументовано, що суддя підтримувала захоплення Криму і Мелітополя і вихваляла запровадження там "російського законодавства". Крім того, вона виправдовувала воєнні злочини РФ проти цивільних людей. Так, ракетний удар по багатоквартирному будинку у Дніпрі в січні цього року вона "оцінила" як "супутні втрати" під час війни.
ВРП 5 липня дала згоду на утримання під вартою судді Федорець.
8 липня у ДБР повідомили, що судді обрано запобіжний захід у вигляді тримання під вартою з можливістю внесення застави у розмірі 2 млн гривень.