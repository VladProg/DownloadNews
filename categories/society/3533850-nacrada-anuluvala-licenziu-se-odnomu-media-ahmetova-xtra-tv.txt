Медіарегулятор підтримав скасування ліцензії оператора цифрового супутникового телебачення «Xtra TV», який входить до «Медіа Групи Україна» Ріната Ахметова.

Це рішення Національна рада з питань телебачення і радіомовлення ухвалила під час засідання, передає Укрінформ.
«До Нацради звернулося ТОВ «Екстра – ТВ» щодо анулювання ліцензії № 00780-п від 22.03.2019. Екстра – ТВ – це DTH-платформа, одна із двох наших ліцензіатів («Viasat» та «Екстра»), які надавали послуги платного супутникового мовлення», - зазначив представник Нацради Олег Черниш.
Як підкреслили під час засідання, «багато користувачів цих послуг цікавляться, чи припинить компанія із завтрашнього дня надавати послуги, чи завершуватиме господарські справи протягом якогось часу».
Члени державного медіарегулятора зауважили, що це питання наразі відкрите, заразом висловили надію, «що компанія продовжить свою роботу, бо пов’язана певними договорами та довірою користувачів». Під час засідання зазначили, що це питання треба обговорювати безпосередньо з представниками «Екстра – ТВ» та з юридичним управлінням Нацради.
«Якщо вони продовжать діяльність, то на мій погляд, вони виконуватимуть ті ж функції провайдера – нічого не зміниться. Але вони мають обґрунтувати це юридично. Я не вірю, що ця компанія припинить надавати послуги, бо це і бізнес, і дуже велика кількість абонентів», - сказав Черниш.
Водночас, учасники засідання зауважили про чинники, що можуть вплинути на роботу компанії в Україні. Зокрема, «Екстра – ТВ» надавала права доступу до закодованих каналів, які після початку війни було розкодовано, ба більше «оператор дозволив абонентам на час війни платити за змоги навіть символічну суму у 99 грн. за пакет послуг».
Як повідомлялося, загалом на сьогоднішньому засіданні Нацрада анулювала низку ліцензій для представників «Медіа Групи Україна». Окрім телеканалів, ліцензії на мовлення скасували для ПрАТ «Футбольний клуб «Шахтар» (Донецьк)» та провайдера програмної послуги IP-телебачення (IPTV) та потокового мультимедіа (OTT) ТОВ «ДІДЖІТАЛ СКРІНЗ».
Медіахолдинг Рената Ахметова «Медіа Група Україна» об'єднує канали «Україна», «Україна 24», «Футбол 1/2/3», НЛО TV, мультимедійну платформу «Сьогодні», «Новинну Групу Україна» та інші. Український бізнесмен 11 липня повідомив, що його інвестиційна компанія SCM виходить з медійного бізнесу, зазначивши, що таке рішення продиктоване законом проти олігархів. За день SCM офіційно оголосила, що розпочинає процедури припинення випуску друкованих ЗМІ та анулювання ліцензій «Медіа Групи Україна». Ідеться про всі державні ліцензії на мовлення та на провайдера програмної послуги, які були отримані МГУ від держави. Всі активи МГУ залишаються в її власності.