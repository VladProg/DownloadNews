Трьом пілотам, які загинули в авіакатастрофі у Житомирській області 25 серпня, присвоєні нові військові звання.

Як передає Укрінформ, про це в Телеграмі повідомив командувач Повітряних сил Збройних сил України Микола Олещук.
"Військових пілотів, які трагічно загинули під час виконання бойового завдання на Житомирщині 25 серпня 2023 року, представив до державних нагород", - зазначив він.
Також Олещук повідомив, що видав наказ про присвоєння військових звань:

майору В’ячеславу Мінці – "підполковник";
майору Сергію Проказіну – "підполковник";
капітану Андрію Пільщикову – "майор".

"На жаль, посмертно", - додав командувач Повітряних сил.
Як повідомляв Укрінформ, 25 серпня на Житомирщині під час виконання бойового завдання у небі зіткнулись екіпажі двох навчально-бойових літаків L-39.
Загинули троє пілотів 40-ї бригади тактичної авіації повітряного командування "Центр" Повітряних сил ЗСУ.
За процесуального керівництва Житомирської спеціалізованої прокуратури у сфері оборони Центрального регіону розпочато кримінальне провадження з попередньою правовою кваліфікацією "порушення правил польотів або підготовки до них" (ст. 416 Кримінального кодексу України). Проводяться першочергові слідчі дії, здійснюється огляд місця події, допитуються свідки, призначено комплекс експертиз, які будуть проведені у кримінальному провадженні.
Досудове розслідування у кримінальному провадженні здійснює Державне бюро розслідувань.