Віцепрем'єр, міністр з питань реінтеграції тимчасово окупованих територій Ірина Верещук вважає, що інтеграція внутрішньо переміщених осіб у нові громади триватиме роками.

Таку думку Верещук висловила в ефірі загальнонаціонального телемарафону "Єдині новини", передає Укрінформ.
"Це питання на роки, після війни у тому числі. Тому що люди все одно не зможуть інтегруватися повністю в громади… Ми розуміємо, що надання житла, повна інтеграція, зайнятість населення - це все буде тривати і тривати", - сказала вона.
Як приклад Верещук навела тих громадян, які стали вимушеними переселенцями ще у 2014 році, наразі їх в Україні до 1,5 млн.
Стосовно забезпечення житлом внутрішньо переміщених осіб Верещук нагадала, що діє програма «єОселя», є можливість отримати кредит. Зокрема, уряд Німеччини виділив 35 млн євро для отримання молодіжного кредиту під 3%.
Як повідомлялося, наприкінці липня Кабінет Міністрів ухвалив постанову №789, якою з 1 листопада змінено правила оформлення виплат внутрішньо переміщеним особам, які вперше звертаються по призначення такої допомоги від держави. Для оформлення виплат має звертатись одна особа від усієї сімʼї, а не кожен її член окремо. Йдеться про щомісячну державну допомогу на проживання у розмірі 3 тисяч гривень особам з інвалідністю й дітям та 2 тисяч гривень для всіх інших внутрішніх переселенців. Відповідна допомога призначається на кожного члена сім’ї, відомості про якого включено до Єдиної інформаційної бази даних про ВПО.