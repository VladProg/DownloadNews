Перша леді України Олена Зеленська звернулася до жінок, які зазнали насильства під час війни, допомогти покарати злочинців.

Зеленська закликала постраждалих не мовчати про трагедію і не тримати біль у собі, а навпаки говорити та допомогти владі покарати злочинців. Відповідний заклик перша леді озвучила в інтерв'ю турецькому інформаційному агентству "Анадолу", повідомляє Укрінформ.
"Хочу сказати всім нашим жінкам, дівчатам, які пережили подібне: ви - безцінні. Ваше життя - безцінне. А те, що з вами трапилося - вина виключно озброєних збоченців. Будь ласка, - не мовчіть, не тримайте болю в собі, говоріть з нами, говоріть з тими, кому довіряєте. Допоможіть нам покарати злочинців. Обіймаю кожну з вас, мої рідні. Все наше тепло і любов - з вами. Ми зробимо все, щоб ви змогли відновитися і повноцінно жити далі. І жити щасливо! Бо ви достойні тільки найкращого!", - сказала перша леді.
У той же час Зеленська зазначила, що жінкам дуже важко розповідати про пережиту трагедію. Тому що вийти і сказати "зі мною це зробили" - це начебто знову це пережити.
"Тому ми так обережно відкриваємо ці факти – щоб не травмувати додатково. Але про те, що масштаби згвалтувань українок росіянами жахливі, ми зобов'язані говорити", - додала перша леді.
24 лютого президент росії володимир путін оголосив війну Україні і розпочав повномасштабне військове вторгнення. Російські війська обстрілюють та знищують об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню та балістичних ракет. До мешканців тимчасово окупованих територій ставляться з особливою жорстокістю. У звільнених від російської окупації регіонах виявлено сотні випадків убивств, які супроводжувалися тортурами. Російські військові ґвалтують дітей, у тому числі немовлят, жінок, чоловіків та людей похилого віку.