Військова контррозвідка Служби безпеки України спільно з Державним бюро розслідувань та за сприяння нового керівництва Національної гвардії ліквідували корупційну схему в одному з навчальних центрів підготовки підрозділів Нацгвардії.

Як передає Укрінформ, про це СБУ повідомляє у Телеграмі.
«Посадовці цього закладу безпідставно нараховували собі та своїм підлеглим щомісячну доплату у розмірі 100 тис. грн, яка передбачена за безпосередню участь у бойових діях проти російських загарбників. При цьому учасники оборудки не перебували в районах боєзіткнень і не виконували жодних завдань на передовій», - ідеться у повідомленні.

Таким чином з вересня по грудень 2022 року фігуранти незаконно «преміювали» себе на загальну суму майже 1 млн бюджетних гривень.
За даними слідства, до організації «схеми» причетний керівник навчального центру Нацгвардії.
Саме він безпідставно підписував рапорти щодо нарахування бойових премій своїм підлеглим. Серед них – троє старших офіцерів.
Ініційована СБУ експертиза підтвердила факти завдання посадовцями збитків державному бюджету.

На підставі зібраних доказів керівнику навчального центру Національної гвардії повідомлено про підозру за ч. 4 ст. 425 Кримінального кодексу України (недбале ставлення до військової служби).
Трьом його підлеглим повідомлено про підозру за ч. 2 ст. 364 Кримінального кодексу України (зловживання владою або службовим становищем).
Вирішується питання щодо обрання їм запобіжних заходів.
Триває розслідування для встановлення всіх обставин злочину і притягнення винних до відповідальності.

Зловмисникам загрожує до 8 років тюрми.

Як повідомляв Укрінформ, СБУ затримала в Одеській області військового бухгалтера, який привласнив понад 10 млн грн із зарплатного фонду морських піхотинців.