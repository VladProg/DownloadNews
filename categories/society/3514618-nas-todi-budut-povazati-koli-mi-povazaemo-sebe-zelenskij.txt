Багато чого було зроблено, давайте пишатися собою і поважати себе, бо тоді нас будуть поважати, коли ми поважаємо себе.

Про це говорив Президент України Володимир Зеленський у своєму вечірньому зверненні до українців.
«Давайте хоча б на хвилину не про те, що нас очікує, а про те, що ми змогли. Були часи, коли ми не могли ввечері взяти квитки й на ранок полетіти у Європу. Ми стояли в чергах. Документи, візи тощо. Пам'ятаєте? Купа папірців, які ми носили у файлику. Яких вимагали від нас усі державні установи. У них – чиновники, які ніяк не звітували перед нами й не подавали електронні декларації. Високопосадовці, для контролю яких не існувало ні спеціального органу, ні спеціального суду. Депутати, які були недоторканними. Президент, якому неможливо було оголосити імпічмент. Земля, яку не можна було просто купити. Звучить дико? Здається, це було не з нами? Було. І не так давно. Але ми все змінили!", - наголосив Володимир Зеленський.
Він нагадав перелік важливих реалізованих змін: приватизація, земельна реформа, відкриті виборчі списки, децентралізація, НАЗК, антикорупційний суд, ЦНАПи, державні послуги в інтернеті, Дія, Спліт, Анбандлінг, концесія, спільний авіаційний простір, промисловий безвіз, деолігархізація.
«Багато чого було зроблено. Саме зроблено! Давайте не забувати це. Давайте пишатися собою. Поважати себе. І росіян відкинули. І переможемо. Бо тоді нас будуть поважати, коли ми поважаємо себе. Не тішитесь, що це ляпас москві. А пишайтесь, що це оплески Україні. І саме тому хочу бачити нас у єдиній родині. Нехай це надихає вас. Ми заслужили це. Усвідомили це. Усміхніться, будь ласка. І дай нам всім Боже спокійної ночі. Ну а завтра знову в бій. З новими силами. З новими крилами. Слава Україні!», - наголосив Президент.