Представники МКІП і ЮНЕСКО обговорили плани сумісної реалізації Національного проєкту з медіаграмотності «Фільтр».

Про це інформує пресслужба Міністерства культури та інформаційної політики, передає Укрінформ.
«Під час зустрічі сторони обговорили ряд важливих питань, які стосуються співпраці між ЮНЕСКО та Україною. Зокрема, учасники розглянули питання створення сприятливих умов для роботи журналістів в Україні. Також було детально обговорено плани колаборації щодо реалізації Національного проєкту з медіаграмотності «Фільтр», - йдеться в повідомленні.
Зустріч відбулася за участю заступника очільника МКІП Тараса Шевченка, директорки Департаменту з питань інформаційної політики та інформаційної безпеки МКІП Ганни Красноступ, представниці ЮНЕСКО в Україні К’яри Децці та керівниці проєктів ЮНЕСКО в Україні Терези Чорбехер.

Шевченко підкреслив, що для МКІП пріоритетною є галузь медіаграмотності. Водночас він звернув увагу партнерів на стратегію інформаційної безпеки, яка має сім стратегічних цілей та реалізується МКІП, що, зокрема, гарантує свободу та безпеку українських журналістів та забезпечення комунікації на окупованих та деокупованих територіях.
«Робота Центру стратегічних комунікацій та інформаційної безпеки сфокусована на протидії зовнішнім загрозам, об’єднанні зусиль держави та громадських організацій у боротьбі з дезінформацією, оперативне реагування на фейки та на промоцію українських наративів. Крім того, на міжнародному рівні ми ініціюємо зустріч у форматі Information Ramstein на рівні міністрів, щоб обговорити виклики воєнного часу та започаткувати єдиний інформаційний фронт країн-союзників. Така ініціатива – це не лише координація міжнародних зусиль у протидії пропаганді, а й підтримка незалежних українських медіа», - додав Шевченко.






Зустріч заступника міністра культури та інформаційної політики України Тараса Шевченка з представниками ЮНЕСКО / Фото: Геннадій Мінченко, Укрінформ






















Також учасники зустрічі порушили питання гендерної рівності та боротьби зі стереотипами. Сторони підтримали необхідність висвітлення цих питань у медіа та відзначили важливість протидії усіх форм стереотипів.
Як повідомлялося, «Фільтр» — це національний проєкт з медіаграмотності, заснований 2021 року. Його мета - об'єднати зусилля держави, громадського сектору, міжнародних організацій та медіаспільноти задля покращення рівня медіаграмотності українців.