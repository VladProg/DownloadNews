Шевченківський районний суд міста Києва ухвалив рішення про призначення бізнесмену Ігорю Коломойському запобіжного заходу у вигляді тримання під вартою до 31 жовтня з алетернативою у вигляді внесення застави.

Про це повідомляє кореспондент Укрінформу.


"Застосувати запобіжний захід у вигляді тримання під вартою строком на 60 днів у відділі забезпечення досудового розслідування Служби безпеки України... тобто, до 31 жовтня", - зачитав рішення суддя.

При цьому альтернативою для нього є внесення застави у розмірі 509 млн 960 тис. гривень.
У разі внесення застави бізнесмен має виконувати низку умов: не покидати населений пункт, де він перебуватиме, прибувати на допити, повідомляти відповідні органи про зміну місця проживання, якщо це буде. Також треба здати паспорти для виїзду за кордон. Забороняється спілкування зі свідками та іншими підозрюваними в цьому кримінальному провадженні.

Як зазначив журналістам Коломойський, вносити заставу у такому розмірі він не має наміру.

У супроводі працівників СБУ Коломойський вийшов із будівлі суду, сів у спеціальний автотранспорт та відбув.

Судове засідання з обрання запобіжного заходу Коломойському проводили в закритому режимі на вимогу самого бізнесмена.

Як зазначив під час перерви у судовому засіданні захисник бізнесмена, сторона захисту не планувала давати коментарі щодо перебігу засідання, допоки суддя не оголосить рішення. Так само він закликав журналістів поки не намагатися отримати коментарі від Коломойського.
Як повідомляв Укрінформ, бізнесмену Ігорю Коломойському повідомили про підозру за двома статтями Кримінального кодексу України: ст. 190 (шахрайство); ст. 209 (легалізація (відмивання) майна, одержаного злочинним шляхом).
Встановлено, що впродовж 2013-2020 років він легалізував понад пів мільярда гривень шляхом їх виводу за кордон, використовуючи при цьому інфраструктуру підконтрольних банківських установ. За даними правоохоронців, було створено кредитні зобовʼязання товариства вже безпосередньо перед олігархом та всі подальші перерахування заборгованості цього товариства надходили на особистий рахунок Коломойського. Досудове розслідування за процесуального керівництва Офісу генерального прокурора триває.
Раніше суд повторно арештував та передав до АРМА корпоративні права компанії «Укрнафтобуріння», яка частково раніше належала бізнесмену Ігорю Коломойському та його партнерам.