Цьогоріч уперше в Україні День медичного працівника відзначається 27 липня.

Президент Володимир Зеленський подякував українським медикам за професійність, кожне врятоване життя, а також побажав перемоги. Про це він сказав у вітанні з нагоди Дня медичних працівників і працівниць, повідомляє Укрінформ.
«Сьогодні день тих людей, чия професія – бути захистом життя. День українських медичних працівників і працівниць, усіх наших лікарів, усіх наших медичних сестричок, усіх наших бойових медиків. Саме в цій роботі чи не найкраще видно, що таке цивілізованість, що таке людяність, як люди вміють жити й працювати заради інших людей», - наголосив глава держави.

Джерело: ОП
Зеленський подякував медикам за їхню професійність, їхнє служіння й за кожне врятоване вами життя.
«За всі ці безмежні світи, які видно в очах і дітей, і дорослих, і воїнів, і цивільних – усіх, кого ви врятували. Дякую вам! Бажаю вам сили й незмінної вдячності всіх наших людей, усієї України. Бажаю вам перемоги!» - підкреслив Президент.
Головнокомандувач Збройних сил України Валерій Залужний привітав із професійним святом медичних працівників та відзначив їхній внесок у боротьбу проти російських загарбників.
"Сьогодні та повсякчас дякую нашим янголам війни. Лікарям, медсестрам і медбратам, парамедикам, усім працівникам сфери охорони здоров’я за відданість справі та цілодобову працю", – написав Залужний у Телеграмі.

Джерело: телеграм-канал Головнокомандувача ЗСУ Валерія Залужного
Головнокомандувач ЗСУ наголосив, що цінує роботу медиків на фронті і в тилу задля порятунку українських воїнів, цивільних та дітей.
"На ваших плечах – життя та здоровʼя наших громадян. Вітаю вас із професійним святом. З Днем медичних працівників", – підкреслив Залужний.
Прем'єр-міністр України Денис Шмигаль також привітав з професійним святом медичних працівників та подякував їм за титанічну працю та відданість державі.
Про це глава уряду написав у Телеграмі, передає Укрінформ.
«За останні роки на плечі медиків випало багато викликів: пандемія, повномасштабна війна. І вони самовіддано і мужньо борються з ними. Бʼються за кожного пацієнта в тилу і на фронті. Пліч-о-пліч з військовими захищають Батьківщину», - зазначив Шмигаль.
Міністр охорони здоров’я Віктор Ляшко подякував українським медикам за самовіддану працю та наголосив, що сьогодні ними захоплюється весь світ. Про це очільник МОЗ написав у Фейсбуці.
"Сьогодні День медичного працівника! Вперше ми святкуємо його 27 липня. Півтора роки повномасштабної війни дали нам абсолютно чітке усвідомлення того, що ті, хто рятують життя, не можуть мати спільну дату святкування з тими, хто це життя забирає. Даємо старт новій традиції", – зазначив міністр.
Як зауважив він, останні роки були сповнені великих випробувань і викликів. Так, спочатку світ сколихнула пандемія Covid-19, потім – повномасштабна війна в самому серці Європи.
Такі часи вимагають професіоналізму, хоробрості, незламності, героїзму, відданості, людяності та сили духу. За словами Ляшка, саме ці риси щодня невтомно демонструють українські медики.
"Я щиро дякую кожному за самовіддану працю на благо українських пацієнтів в цей складний час! Ви міцно тримаєте медичну систему в своїх надійних руках! Сьогодні вами захоплюється весь світ! І це не перебільшення. Це те, що я постійно чую від міжнародних колег з усіх куточків світу", – підкреслив голова МОЗ.
Ляшко побажав медикам міцного здоров'я – фізичного і ментального, а також належного визнання й заохочення за їхню роботу.
"Безпеки і миру вам та вашим близьким, і всім нам – Великої Перемоги", – додав він.
Медиків привітав зі святом також Голова Верховної Ради Руслан Стефанчук. Він подякував їм за стійкість та незламність.
«Сьогодні ми відзначаємо День медичних працівників, і я щиро вітаю наших лікарів, медсестер, медбратів зі святом. Всіх, хто обрав надскладну професію, хто за покликом серця і щодня є прикладом самовідданого служіння людям», - зазначив він у Фейсбуці.
Спікер українського парламенту наголосив, що під обстрілами, попри тривоги, на передовій, у мобільних шпиталях і у госпіталях медики завжди рятують та допомагають.
Він висловив слова вдячності медичним працівникам за те, що «у найскладніші часи повномасштабної війни ви, поруч із Збройними силами України, стоїте на захисті та порятунку життя, а отже, й нашого майбутнього».
«Дякую за вашу стійкість і незламність. Дякую за щоденний героїзм та подвиг. Дякую за щоденну боротьбу за людське життя», - підсумував Стефанчук.
Як повідомлялося, раніше День медичного працівника в Україні відзначали одночасно з Росією та Білоруссю – у третю неділю червня.
13 червня 2023 року Президент України Володимир Зеленський підписав указ , який встановлює нову дату святкування Дня медичних працівників – 27 липня.