Акціонерне товариство "Укрпошта" у вівторок, 15 листопада, відкриває у звільненому від росіян Херсоні перші два відділення та починає виплати пенсій.

Як передає Укрінформ, про це гендиректор Укрпошти Ігор Смілянський повідомив у Телеграмі.

"Як обіцяли, повертаємось до Херсона і робимо це не з пустими руками. Сьогодні відкриємо перші 2 відділення та виплатимо перші пенсії нашим херсонським пенсіонерам" - зазначив він.
"Фотозвіту та новинам — бути, покажу, як все відбувалось ;)) А щоб виконати всі необхідні формальності, (все ж таки ми серйозна організація ;)) підписав наказ про поновлення роботи Херсонської дирекції з 15 листопада 2022 року", - підкреслив Смілянський.
Він зауважив: "Сьогодні ще трохи побуду директором Херсонської дирекції, а завтра вже передам усі повноваження, бо день буде особливо насиченим. Не перемикайтесь та до зустрічі у Херсоні!".
Як повідомляв Укрінформ, найближчим часом Укрпошта планує відновити у Херсоні роботу 5-7 відділень, хоча росіяни покрали всі автівки і комп’ютери.