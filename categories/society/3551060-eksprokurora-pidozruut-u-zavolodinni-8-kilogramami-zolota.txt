Детективи Національного антикорупційного бюро України повідомили про підозру колишньому прокурору Генпрокуратури у зв'язку з заволодінням 8 кілограмами золота.

Про це повідомила пресслужба НАБУ, передає Укрінформ.
За даними слідства, у 2019 році прокурор ГПУ провів обшук у банківському індивідуальному сейфі та незаконно заволодів 8 кг золотих зливків, вартість яких перевищувала 11,8 млн грн.
«Для реалізації свого задуму він підробив службові документи, зокрема вказав, що майно належить взагалі іншій особі, що не мала жодного стосунку до цього індивідуального сейфа», - зазначають у НАБУ.
Розслідування цих фактів було розпочате за заявою родичів потерпілого – власника зливків.
15 серпня експрокурору повідомили про підозру у заволодінні майном та службовому підробленні документів. Його дії кваліфіковані за ч. 5 ст. 191, ч. 1 ст. 366 КК України.