Центр протидії дезінформації при РНБО та Генштаб ЗСУ закликають громадян, лідерів громадської думки та журналістів дотримуватися правил перевірки і поширення інформації.

Як передає Укрінформ, про це ідеться у зверненні, яке ЦПД оприлюднив у Телеграмі.
"Наш ворог веде інформаційну війну проти кожного українця. Щодня він генерує десятки фейків про капітуляцію наших захисників, ініціативну здачу займаних позицій та небажання воювати за рідну землю. Тому закликаємо дотримуватися простих правил перевірки та поширення інформації", - ідеться у повідомленні.

Українцям радять верифікувати інформацію через офіційні відомства перед тим, як у неї повірити та оприлюднити; не поширювати матеріали від "особистих джерел", що стосуються подій на фронті; утримуватись від публічних оцінок бойових дій, логістики, "адже тільки вище воєнне керівництво має повну інформацію з поля бою та може робити достовірні прогнози"; довіряти тільки офіційним джерелам.
"Пам’ятайте, поширюючи неперевірені матеріали ви допомагаєте ворогу деморалізувати українських захисників та сієте паніку серед цивільного населення! Не ставайте інструментом у руках ворога. Працюйте на державу, а не проти неї!", - наголосили в РНБО і Генштабі.
Як повідомляв Укрінформ, цього тижня кремль через лояльних "західних експертів" просував в іноземних медіа наратив про начебто неминучу перемогу росії та необхідність для України йти на поступки.