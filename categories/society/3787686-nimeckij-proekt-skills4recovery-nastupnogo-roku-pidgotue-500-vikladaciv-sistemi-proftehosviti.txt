У рамках німецького освітнього проєкту Skills4Recovery наступного року планується підготувати 500 учителів і викладачів для системи профтехосвіти у важливих для відновлення України галузях.

Про це сказав керівник проєкту Skills4Recovery Міхаель Пауло під час онлайн-виступу на IV Міжнародному форумі "Людський капітал: навички для майбутнього", повідомляє кореспондент Укрінформу.
«У 2024 році ми плануємо підготувати 500 учителів і викладачів. Ми маємо намір допомогти здобути нові знання і навички 2 тис. учнів і студентів», - сказав Пауло.
Він додав, що проєкт Skills4Recovery співпрацюватиме з Міносвіти, Мінекономіки та Національним агентством кваліфікацій в рамках обговорення найбільш нагальних потреб України у процесі відновлення і надалі залучатиме європейських експертів для налагодження продуктивного діалогу.
Проєкт “Skills4Recovery” стартував 13 вересня. Його мета - підтримати 20 надавачів освітніх послуг, серед яких професійно-технічні навчальні заклади і навчальні центри Державної служби зайнятості. Проєкт спрямований на зміцнення їхніх можливостей надавати якісне навчання, інтегрувати уразливі групи населення у навчальний процес та покращити співпрацю з роботодавцями. Головний акцент проєкту буде зроблено на 14 ключових кваліфікаціях, які відіграють важливу роль у чотирьох економічних секторах: будівництво, транспорт і логістика, сільське господарство та ІТ.
Проєкт реалізується Німецьким товариством міжнародного співробітництва (GIZ) за дорученням Федерального уряду Німеччини. Політичними партнерами проєкту виступають Міністерство економіки та Міністерство освіти і науки України.
Проєкт Skills4Recovery триватиме до середини 2026 року з бюджетом у розмірі 10 млн євро. Він охопить Київську, Полтавську, Дніпропетровську, Львівську, Вінницьку та Чернівецьку області.