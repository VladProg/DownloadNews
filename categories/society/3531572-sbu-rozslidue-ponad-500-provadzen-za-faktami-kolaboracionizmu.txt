Служба безпеки України із початку повномасштабного вторгнення росії в Україну розслідує понад 500 проваджень за фактами колабораційної діяльності.

Як передає Укрінформ, про це повідомляє пресслужба СБУ в Телеграмі.
"З початку повномасштабної агресії рф СБУ розслідує понад 500 проваджень за фактами колабораційної діяльності", - йдеться в повідомленні.

У Луганській області співробітники СБУ викрили на співпраці з російськими загарбниками колишнього депутата районної ради від партії регіонів. Ще один колаборант з Луганщини погодився на призначення до так званої «прокуратури Білокуракинського району лнр». Також повідомлено про підозру мешканцю Старобільська, який на початку травня став «головним інспектором митного комітету «лнр».
У Донецькій області викрито двох жителів Маріуполя, які добровільно погодились обійняти посади тимчасово виконуючих обов’язки в керівному складі «районного відділу мвд днр».
На Херсонщині співробітники СБУ викрили на співпраці з ворогом вчителя однієї зі шкіл Каховки. Встановлено, що зловмисник приєднався до лав «окупаційної адміністрації» і був призначений «директором» навчального закладу.
Зазначається, що наразі за всіма викритими фактами тривають комплексні заходи, запевнили в пресслужбі.
Як повідомляв Укрінформ, 17 липня правоохоронці затримали співробітника Служби безпеки України, який підозрюється у роботі на спецслужби рф та передачі їм таємних даних.