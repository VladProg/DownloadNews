Президент України Володимир Зеленський привітав працівників освіти з професійним святом.

Як передає Укрінформ, вітання глави держави оприлюднено на його сайті.
«Обравши професію педагога, ви взяли на себе велику відповідальність за наше майбутнє. Освітяни завжди серед тих, хто робить нашу країну сучасною, сильною, розвиненою, а українців - гідними, освіченими, відповідальними громадянами. Ваша праця - це не тільки супроводжувати молодь у пізнанні навколишнього світу, здобутті корисних знань, а більше - допомагати розкривати таланти, формувати моральні орієнтири й духовні цінності, обирати життєвий шлях», - зазначив Зеленський.
За його словами, високий професіоналізм і невтомний творчий пошук усiх і кожного в освітянській спільноті допомагають виростити непересічні особистості, соціально активних громадян України. Президент переконаний, що своїм прикладом свідомого життя та сумлінної праці освітяни виховали хоробрих, стійких, рішучих, відданих Україні патріотів, які сьогодні відважно захищають свободу держави.
Глава держави подякував педагогам за майстерність у щоденній роботі, самовідданість і незламність у нових воєнних реаліях та побажаю міцного здоров'я, натхнення й невичерпної енергії для служіння улюбленій справі та подальших звершень в ім'я України.
Перша леді Олена Зеленська також привітала освітян із професійним святом.
Привітання вона оприлюднила в Телеграмі, передає Укрінформ.
Дружина Президента України розповіла, що вручила національну премію Global Teacher Prize Ukraine чернігівській виховательці Наталії Песоцькій.
"Коли на Чернігів падали російські бомби, вона не покинула вихованців свого інтернату і майже місяць провела із 30 дітьми в підвалах – заспокоювала, годувала, лікувала. А потім ще й вивезла всіх у безпеку.
Відколи я дізналась історію чернігівської виховательки Наталії Песоцької, часто розповідаю її, щоб увесь світ знав, які вони, наші педагоги, для яких їхня робота – більше ніж робота, а головна професійна якість – бути людиною", – зазначила Зеленська.
Водночас вона наголосила, що кожен з українських вчителів вартий найвищих нагород.
"Сьогодні, у день вашого професійного свята, дозвольте сказати вам усім, наскільки ви важливі й наскільки важливе те, що ви робите саме зараз. Ви всі стали героями з першого дня війни. Відтоді, як провели перші уроки з бомбосховища, як стали перевіряти домашні завдання під звуки сирен та обстрілів. Відколи пішли до класу воєнного першого вересня й коли саме завдяки вам понівечені обстрілами школи знову запрацювати. Ви вже не просто викладаєте – ви підтримуєте дух і надихаєте своїх учнів та їхні родини", – додала перша леді.
Вона підкреслила, що і для дітей, і для батьків посеред війни дуже важливо мати звичайний шкільний урок, почути серед сирен впевнений голос учителя. Зеленська зауважила, що учнівські заняття – це частина нормального життя, яке хочуть повернути всі українці, за яке б’ються на фронті українські захисники. "І ви самі – наші захисники на фронті майбутнього, бо повертаєте нашим дітям плани, надії, мрії про краще завтра", – наголосила дружина Президента.
Вона вкотре констатувала, що відбудова країни починається з людей, із кожного з нас, із нашого фізичного та морального стану. На її переконання, можливість навчатися та навчати – частина цієї відбудови. "Якщо попри все наші діти вчаться, то ми вже перемогли. І цю перемогу здобули ви, дорогі вчителі", – вважає Зеленська.
Вона подякувала освітянам від імені всіх українських учнів і батьків.
Як повідомлялося, в Україні щороку в першу неділю жовтня відзначається професійне свято працівників освіти.