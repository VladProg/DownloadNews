росія ніколи не була для поляків братнім народом, відтак ставлення до росіян ніколи не буде позитивним.

Про це в інтерв’ю Укрінформу заявив польський парамедик, керівник медичної групи “W międzyczasie” (Тим часом – укр.) Даміан Дуда.
Як зауважив парамедик, який дев’ять років їздить в Україну рятувати життя українських військових, ментальність росіян не змінюється.
“Промови путіна, в яких він прямо згадує про російську імперію і землі, які втратила ця імперія, показує, що росія хоче повернення до імперіалізму. Для поляків це ніколи не було доброю звісткою, ми зазнали від цього дуже багато кривди. Тому, ставлення до них ніколи не буде позитивним”,- підкреслив Дуда.


Водночас у контексті українсько-польських відносин він наголосив, що братерства між обома народами “стає щоразу більше”.
“Важливо, що зараз ми маємо спільних героїв – ваших загиблих героїв, наших героїв, які загинули за Україну, волонтерів, політиків. Важливо, щоб ми будували нашу дружбу на героях, які об’єднують наші народи, а не ділять”,- підкреслив парамедик.
Він висловив думку, що поляки “готові не лише відкривати для українців свої домівки, коли у двері постукає біда, але й залишити свої безпечні домівки і ризикувати своїм життям, щоб українці були вільним народом”.
Як повідомляв Укрінформ, у Варшаві нещодавно створено центр підготовки польських парамедиків, які допомагатимуть рятувати життя українських військовим на фронті.