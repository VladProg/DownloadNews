Служба безпеки України ліквідувала ворожу ботоферму, яка щодня створювала понад 500 акаунтів для поширення кремлівської пропаганди.

Як передає Укрінформ, про це повідомляє СБУ.
В результаті слідчо-оперативних дій у Києві та Вінницькій області викрито п’ятьох організаторів ботоферми, які проводили інформаційні диверсії проти України.
Спеціалізоване обладнання ворожого осередку дозволяло щодня реєструвати понад 500 анонімних облікових записів у різних соцмережах, у тому числі заборонених в Україні.






СБУ ліквідувала ворожу ботоферму, яка щодня створювала понад 500 фейкових акаунтів / Фото: СБУ






















Саме ці фейкові акаунти використовували для поширення кремлівської пропаганди в інтернет-просторі.
"Насамперед зловмисники масово розповсюджували дезінформацію про ситуацію на фронті, а також виправдовували збройну агресію рф. Подібні "вкиди" подавали від імені "пересічних" громадян, які нібито проживають в Україні, зокрема у тимчасово окупованих районах", - ідеться у повідомленні.

За даними слідства, ботоферму організували четверо жителів Вінниччини, а технологічне забезпечення здійснював житель Києва. Встановлено, що вони пропонували послуги щодо "розгону" деструктивного контенту з російської федерації.
Основними клієнтами зловмисників були представники спецслужб рф, які використовували ботів для нав’язування російської ідеології та московської брехні про війну в Україні. Через підставних осіб ворог купував анонімні акаунти та застосовував їх для проведення інформаційно-підривної діяльності.
За кожного бота ділки отримували плату електронними переказами, які проходили через платіжні системи рф.
Під час обшуків за місцем проживання адміністратора та у приміщеннях ботоферми правоохоронці виявили комп’ютерну техніку із доказами протиправної діяльності, тисячі сім-карт різних операторів мобільного зв’язку та спеціальне програмне забезпечення. Вилучена техніка направлена на експертизу.
У межах кримінального провадження за ч. 5 ст. 361 (несанкціоноване втручання в роботу електронно-обчислювальних машин (комп’ютерів), автоматизованих систем, комп’ютерних мереж чи мереж електрозв’язку) Кримінального кодексу України триває слідство для з’ясування всіх обставин правопорушення і притягнення до відповідальності винних осіб.
Вирішується питання щодо повідомлення фігурантам про підозру та обрання запобіжного заходу у вигляді тримання під вартою.
Як повідомляв Укрінформ, в Україні від початку повномасштабної війни знищили понад 35 ботоферм і локалізували 3,5 тис. кібератак.