Для забезпечення ветеранів та членів їхніх родин реабілітаційними послугами в українських закладах охорони здоров’я потрібно створити 6000 місць, переважну частину – в спеціалізованих відділеннях кластерних закладів.

Про це під час «Всеукраїнського діалогу 2023: громада - ветеранам» повідомив директор Департаменту високотехнологічної медичної допомоги та інновацій МОЗ України Василь Стрілка, передає Укрінформ.
“Ми брали за основу приклад Ізраїлю і порахували, що нам, на всю країну необхідно трохи більше як шість тисяч реабілітаційних ліжок і п'ять тисяч із них – це реабілітаційні відділення у кластерних закладах”, – наголосив Стрілка.
За його словами, наразі система охорони здоров’я проходить інфраструктурний етап медичної реформи. На цьому етапі заклади спроможної мережі визначаються на кластерні та заклади загального профілю.
“У кожному кластерному закладі має бути загальнореабілітаційне відділення. Таким чином, ми хочемо наблизити реабілітаційну послугу до пацієнта, ветерана, членів його сім’ї. Бо реабілітація – це послуга, яка надається не лише ветерану, але і його родині”, – сказав представник МОЗ.
Він також зазначив, що раціональніше не будувати реабілітаційні центри в кожній громаді, а оцінити можливості та наявність фахівців, визначити реальні потреби кожного регіону та налагодити логістику між уже існуючими у громадах закладами охорони здоров’я.
Як повідомлялося, у Житомирі за підтримки Литви планують побудувати центр реабілітації для військовослужбовців.
Фото: Андрій Садовий