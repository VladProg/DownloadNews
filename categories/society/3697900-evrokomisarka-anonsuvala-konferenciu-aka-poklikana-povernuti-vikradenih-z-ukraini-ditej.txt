Незабаром має відбутись конференція, що має посилити міжнародний тиск з метою застосування всіх засобів для встановлення місця знаходження викрадених українських дітей та для забезпечити їх повернення додому.

Про це заявила віцепрезидент Європейської комісії Вера Юрова у Страсбурзі під час засідання Європарламенту в ході слухань щодо насильницької депортації українських дітей російськими загарбниками та виконання ордера Міжнародного кримінального суду на арешт володимира путіна, повідомляє кореспондент Укрінформу.
«Усиновлення, як наслідок протизаконної депортації, є злочином, і не може бути прийнятним. Офіс верховного комісара ООН у справах біженців та незалежний російський телеканал «Дождь» зафіксували, що в російських установах українських сиріт залучали до так званого «військового та патріотичного виховання». Подібні інциденти, що були ідентифіковані міжнародними організаціями, стали основою для ордера офісу прокурора МКС на арешт (президента путіна та уповноваженої рф з прав дитини – ред.) за насильницьку депортацію сотень дітей, які були вилучені зі своїх домівок та дитячих будинків», - сказала віцепрезидент Єврокомісії.
Вона нагадала, що Гаазька конференція з міжнародного приватного права, членом якої є також і росія, видала заяву щодо міжнародних та національних процедур усиновлення дітей, громадян України. Відповідні процедури усиновлення щодо цих дітей не мають виконуватися у будь-якій країні світу, поки в Україні діє надзвичайний стан, без належного посилання на законодавство України або без відповідного рішення органів влади України. Таку ж заяву прийняв Офіс UNICEF. В контексті російської агресивної війни Україна призупинила транскордонну програму усиновлення до подальшого повідомлення.
«У березні 2023 року президент Єврокомісії оголосила про спільну ініціативу з Польщею та у партнерстві з Україною, що має на меті повернення цих дітей. Початком цієї роботи буде конференція, що має посилити міжнародний тиск з метою застосування всіх засобів для встановлення місця знаходження цих дітей та для забезпечити їх повернення додому», - наголосила Юрова.
Вона зауважила, що ЄС підтримує мандат спеціального представника генерального секретаря ООН з питань дітей у військових конфліктах, який має увійти в контакт з Україною і з росією у питаннях, що пов’язані із поверненням та захистом цих дітей.
Як повідомлялося, за даними Офісу омбудсмена України, з початку повномасштабної війни станом на 12 квітня росія депортувала з України 19 384 дитини. З них вдалося знайти 11 243 дитини, але лише 361 дитина змогла повернутися в Україну.