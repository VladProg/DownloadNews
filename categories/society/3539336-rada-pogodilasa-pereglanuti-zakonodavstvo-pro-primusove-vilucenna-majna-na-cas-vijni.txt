Верховна Рада України ухвалила у першому читанні проєкт закону про внесення змін до деяких законів щодо оптимізації деяких питань примусового відчуження та вилучення майна в умовах правового режиму воєнного стану.

Про це в Телеграмі повідомив народний депутат від фракції "Голос" Ярослав Железняк, передає Укрінформ.
«Парламент прийняв у першому читанні зміни (№7605) щодо примусового вилучення майна під час війни. Стосується примусового вилучення обладнання, яке може використовуватися для цілей діяльності оборонно-промислового комплексу», - зазначив він.
За словами Железняка, таке вилучення відбувається на підставі рішення Ради національної безпеки і оборони за пропозицією, погодженою обласною військовою адміністрацією.
Компенсація за відчужене майно здійснюється за рахунок коштів державного бюджету (протягом 5 наступних бюджетних періодів).
«Рухоме та нерухоме майно може бути передане в управління Національного агентства. За – 256», - додав парламентар.
Він нагадав про те, що минулого тижня Рада ухвалила рішення передати майно Новокраматорського машинобудівного заводу у державну власність.
Як повідомлялося, проєкт закону про внесення змін до деяких законів України щодо оптимізації деяких питань примусового відчуження та вилучення майна в умовах правового режиму воєнного стану був зареєстрований у парламенті 27 липня.