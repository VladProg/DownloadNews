Громадянин України, голова виконавчого комітету Національної ради реформ при Президентові України Міхеїл Саакашвілі перебуває у вкрай тяжкому стані і потребує негайного лікування за кордоном.

Це підтвердив лікар альтернативного медичного консиліуму, створеного при Народному захисникові Грузії Отар Тоїдзе, поінформувала уповноважений Верховної Ради з прав людини Людмила Денісова у Телеграмі, передає Укрінформ.
«Зволікання з лікуванням Міхеїла може призвести до його інвалідності, а в подальшому навіть до летальних наслідків», - наголосила Денісова.
За її словами, народний захисник Грузії Ніно Ломджарія закликала владу країни виконати свої зобов'язання та забезпечила пацієнтові необхідне лікування, згідно з рекомендаціями альтернативного медичного консиліуму.
Уповноважена ВР нагадала, що неодноразово наголошувала на необхідності продовження лікування Саакашвілі у багатопрофільній цивільній клініці або за кордоном.
«Закликаю владу Грузії забезпечити Саакашвілі належною медичною допомогою і дотримуватися норм міжнародного права, зокрема, третьої статті Конвенції про захист прав людини і основоположних свобод, згідно з якою нікого не може бути піддано катуванню або нелюдському чи такому, що принижує гідність, поводженню або покаранню», - поінформувала вона.
Як повідомлялося, 21 квітня Денісова заявила, що у експрезидента Грузії, громадянина України Міхеїл Саакашвілі наразі порушена артикуляція мови та почали відмовляти ноги.