Українська громадська організація Truth Hounds отримала Премію свободи імені Сахарова 2023 року.

Про це повідомляє Норвезький гельсінський комітет, передає Укрінформ.
Як зазначається, Truth Hounds нагородили "за внесок у документування фактів і доказів воєнних злочинів рф, а також потенційних злочинів проти людяності".
"Робота з документування робить Truth Hounds важливою рушійною силою та гравцем, із яким мають рахуватися", — зауважила генеральний секретар НГК Беріт Ліндеман.
За її словами, ця нагорода є "знаком поваги як самій організації, так і всьому українському народу, який бореться проти неспровокованої російської агресії та брутального нападу".
ГО "Truth Hounds" — команда фахівців із прав людини, що документують воєнні злочини та злочини проти людства в контексті конфліктів із 2014 року. Truth Hounds борються проти безкарності за міжнародні злочини та грубі порушення прав людини шляхом розслідування, документації, моніторингу, адвокації й розв’язання проблем в інтересах вразливих груп.
За час діяльності організація підготувала п’ять великих подань до Міжнародного кримінального суду.
Премію свободи імені Андрія Сахарова раніше отримували правозахисники з Чехословаччини, росії, білорусі, Азербайджану, Казахстану й Угорщини.
Церемонія нагородження відбудеться 25 травня 2023 року в Нобелівському Центрі миру в Осло.
Фото: Truth Hounds