Україна й під час війни продовжує працювати над подоланням гендерного розриву в оплаті праці і сподівається на міжнародну підтримку в цьому питанні.

На цьому наголосила дружина Президента Олена Зеленська на полях Генасамблеї ООН у межах заходу «Міжнародний день боротьби за рівну оплату праці 2023», повідомляє Укрінформ із посиланням на Телеграм-канал першої леді.
«Зазвичай, розвиток гине на війні першим. Залишається виживання. Але не в нашому випадку. Україна ухвалила принципове рішення – розвиватися та вдосконалюватися попри війну. Минулої п’ятниці український уряд затвердив Національну стратегію подолання гендерного розриву в оплаті праці в Україні до 2030 року. Для країни, що воює, видається амбітним? Так і є. Наші травми ми хочемо перетворити на зростання», - зауважила Зеленська.
Вона нагадала, що досі в Україні і багатьох інших країнах на одних і тих самих посадах, із тими самими обов’язками жінки заробляють менше за чоловіків. За різними даними, цей розрив подекуди сягає 25%.

Щоб боротися із цим явищем, зазначила перша леді, Україна вступила до Партнерства зі здобуття рівності Біарриц. Це дало змогу дещо поліпшити ситуацію. За словами Зеленської, якщо у 2015 році різниця в оплаті між чоловіками та жінками становила 26%, то у 2021-му вона скоротилася до 18%.
«А далі – російське вторгнення. Українські жінки взяли на себе ще більше – від служби в армії, де зараз уже 60 тисяч жінок, до евакуації близьких, волонтерства, праці в умовах постійних обстрілів», - зазначила вона.
Саме тому, наголосила Зеленська, держава продовжує працювати над рівністю під час війни.
«Але важлива найголовніша складова – перемога. Щоб наші жінки могли повернутися з еміграції, працювати й отримувати гідні кошти на батьківщині, щоб відкривалися нові бізнеси, нам дуже потрібна перемога», - підкреслила вона.
Тому будь-яка світова підтримка України, за словами першої леді, допомагає й конкретно нашим жінкам, їхній рівності та можливостям.
«У них мають бути впевненість і справедливість. Це обов’язок не лише юридичний, а й моральний. Це загальнолюдські цінності, за які Україна також зараз воює», - наголосила вона.

Відео: телеграм-канал Олени Зеленської
Зеленська зазначила, що була рада особисто познайомитися з прем’єр-міністром Ісландії Катрін Якобсдоттір та почути від виконавчого директора ООН Жінки Сіми Бахус, генерального директора Міжнародної організації праці (МОП) Гілберта Хунгбо та заступника генерального секретаря ОЕСР Ульріка Вестергорда Кнудсена зобов’язання щодо подолання розриву в оплаті праці між чоловіками та жінками до 2030 року.
«Дякую МОП, ООН Жінки та OECP за запрошення, а також за те, що ця тема у фокусі уваги на полях Генеральної Асамблеї ООН», - зазначила перша леді.
Як повідомляв Укрінформ, Кабінет міністрів 15 вересня схвалив Національну стратегію подолання гендерного розриву в оплаті праці на період до 2030 року та затвердив операційний план заходів з її реалізації на 2023-2025 роки.
Президент Володимир Зеленський разом з дружиною перебуває з візитом у США, де візьме участь у зустрічах високого рівня в межах 78-ї Генеральної Асамблеї ООН.
Фото: Телеграм Олени Зеленської