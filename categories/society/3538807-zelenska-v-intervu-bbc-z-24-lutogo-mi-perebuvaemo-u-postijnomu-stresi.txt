Навіть під час повномасштабного вторгнення російської армії важливо, щоб країна й далі працювала, а люди йшли вперед.

Як передає Укрінформ, про це в інтерв’ю Бі-Бі-Сі заявила перша леді України Олена Зеленська.
«Країна має вижити, країна має зберегти якусь форму нормальності. Навіть солдати кажуть своїм друзям піти випити кави, подивитись фільм, насолодитися тим миром, який у вас є. "Ми (військові – ред.) тут на передовій, щоб дати вам спокійне життя". Це дуже тонкий баланс. Тому якщо хтось може сказати, що Київ абсолютно мирне місто, це буде ілюзія. У нас було декілька ракетних ударів. Але країна має працювати. Бізнес має працювати. Країна працює і не повинна зупинятися. Без розвитку немає життя, нам треба розвиватися», - сказала вона.
Зеленська додала, що нині уряд надає допомогу українцям щодо ментального здоров’я, і йому в цьому допомагають експерти Всесвітньої організації охорони здоров’я (ВООЗ).
«З 24 лютого ми перебуваємо в постійному стресі, який не проходить. Нам потрібна допомога експертів, і тому ми звернулися до ВООЗ, яка надає нам психологічну допомогу», - розповіла перша леді.
Пані Зеленська також обговорила свою недавню появу в американському журналі Vogue. Вона сказала, що це чудова можливість говорити про Україну.
«Мільйони людей читають Vogue, і поговорити з ними безпосередньо - було моїм обов’язком. І це був цікавий досвід. У мирному житті я не звикла до уваги. Усі воюють на передовій, і для мене це робота, і я повинна цю роботу виконувати», – зазначила вона.
Минулого тижня дружина Президента України організувала саміт перших леді та джентльменів, на якому були присутні «другі половинки» багатьох світових лідерів. Під час зустрічі йшлося про війну в Україні та необхідну їй допомогу.
«Перші леді не мають можливості впливати політично, але ми маємо емоційний вплив. Ми розуміємо один одного, ми відчуваємо один одного», - додала Зеленська.
Як повідомляв Укрінформ, дружина Президента Олена Зеленська зазначила, що бути на обкладинці видання Vogue - велика честь і мрія, і висловила побажання, щоб на місці її фото читачі бачили кожну українку, яка виконує свою роботу під звуки сирени.
Фото: Vogue