У середу, 7 вересня, завершується другий етап підтвердження участі у спеціальній сесії національного мультипредметного тесту.

Як передає Укрінформ, про це міністр освіти і науки Сергій Шкарлет поінформував у Телеграмі.
“За даними Українського центру оцінювання якості освіти, бажання складати тест на сьогодні підтвердили понад 5 тис. вступників”, - зазначив міністр.
Він нагадав, що “10 вересня для учасників з’явиться можливість завантажити запрошення, в якому буде зазначено дату, час і місце проведення тестування”.
Шкарлет побажав вступникам успішно скласти НМТ під час спеціальної сесії.
Як повідомляв Укрінформ, спеціальна сесія національного мультипредметного тесту триватиме з 12 до 16 вересня. Інформація про результати за шкалою 100-200 балів буде розміщена на інформаційних сторінках учасників тестування до 19 вересня.
Перший етап підтвердження участі у спеціальній сесії НМТ тривав 25 - 30 серпня.