Правоохоронці викрили «детективне агентство», яке торгувало інформацією з державних баз даних, у тому числі інформацією про міністрів Кабміну.

Як передає Укрінформ, про це повідомило Державне бюро розслідувань.
Викриття псевдодетективів ДБР здійснило у взаємодії з СБУ. Встановлено, що серед замовлень «агентства» були особисті дані членів Кабінету Міністрів.
Заснував приватну агенцію з надання детективних послуг колишній правоохоронець, який звільнився в запас. До цієї роботи він залучив товариша, який продовжував служити у правоохоронних органах.

Через чати і групи у месенджерах зловмисники знаходили клієнтів, готових платити за приватну інформацію, зокрема адреси проживання, номери автомобілів і мобільних телефонів громадян, а також відомості про перетин державного кордону.
Необхідні дані знаходив у базах чинний правоохоронець. Ціна залежала від обсягу інформації, у середньому вона становила 200 доларів.

У ході обшуків у фігурантів виявлений великий масив замовлень стосовно громадян, зокрема посадовців, інформація про яких під час російської агресії могла зашкодити інтересам України.
Зловмисникам оголошена підозра в несанкціонованих діях з інформацією, яка оброблюється в автоматизованих системах, та збуті інформації з обмеженим доступом. Правоохоронця відсторонили від служби.
Фігурантам загрожує позбавлення волі до шести років.

Як уточнили в СБУ, експравоохоронець був працівником розформованої нині міліції. Під прикриттям легального бізнесу він збирав конфіденційну інформацію на жителів різних регіонів України. Крім того, приймав замовлення на негласне стеження за громадянами. Оплату за послуги «детектив» отримував на банківську картку свого близького родича.
Встановлення всіх обставин злочину триває.
Як повідомляв Укрінформ, минулого тижня в Миколаєві викрили правоохоронця, який передавав конфіденційну інформацію про померлих ритуальному агентству, що використовувало отримані дані для продажу своїх послуг.