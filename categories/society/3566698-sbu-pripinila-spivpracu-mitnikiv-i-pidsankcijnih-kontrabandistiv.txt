Служба безпеки провела спецоперацію, завдяки якій не допустила посилення впливу росії на роботу митних органів України.

Як передає Укрінформ, про це повідомляє СБУ.
“СБУ системно протидіє злочинам на митному кордоні та проводить заходи з виявлення службових осіб, яких було залучено до злочинної діяльності. Так, Служба безпеки не допустила посилення впливу країни-агресора на стале функціонування митних органів”, - ідеться у повідомленні.

Зокрема мова йде про припинення незаконної співпраці посадовців митних органів із громадянами, які увійшли до санкційного списку контрабандистів згідно з указом Президента Володимира Зеленського від 21 квітня 2021 року.
Також СБУ встановила, що 3 особи із цього списку мають російське громадянство, а одна особа – румунське. Тому СБУ ініціювала припинення у них громадянства України.

Більшість підсанкційних фігурантів прагнули обійти обмеження, продовжили протиправну діяльність через афілійовані структури та намагались зберегти вплив на посадових осіб. Служба безпеки не допустила посилення впливу країни-агресора на стале функціонування митних органів.

Під процесуальним керівництвом Офісу Генерального прокурора у кількох підсанкційних осіб проведено 23 обшуки, в результаті яких виявлено зброю, бойові припаси та вибухові речовини.
Зазначені заходи та слідчо-оперативні дії проводилися в рамках кримінального провадження за статтями ч. 3 ст. 209 (легалізація (відмивання) майна, одержаного злочинним шляхом); ч. 3 ст. 212 (ухилення від сплати податків, зборів (обов'язкових платежів); ч. 3 ст. 258-5 (фінансування тероризму); ч. 2 ст. 364 (зловживання владою або службовим становищем) Кримінального кодексу України.
Слідчі дії тривають.
Наразі 24 митника, серед яких і службовці керівного рівня, вже відсторонено від займаних посад.
Як повідомляв Укрінформ, у липні до суду направили обвинувальні акти щодо 14 працівників Закарпатської митниці за сприяння незаконному імпорту нафтопродуктів компанії, близькій до народного депутата Віктора Медведчука, через дії яких державний бюджет втратив понад 35,5 млн грн.