Міністерство освіти та науки розраховує, що кількість охочих скласти Національний мультипредметний тест (НМТ) цього року зросте.

Про це на пресконференції в Медіацентрі Україна - Укрінформ сказав голова парламентського комітету з питань освіти, науки та інновацій Сергій Бабак.
“Важко оцінити кількість учасників, яка буде цього року (складати НМТ — ред.) Ми очікуємо, що буде більше, ніж минулого року. МОН принаймні очікує, що на кілька відсотків буде більше охочих скласти Національний мультипредметний тест”, - сказав Бабак.
Він зазначив, що цей розрахунок ґрунтується на демографічних показниках і на тому, що люди, які минулого року виїхали за кордон через воєнні дії, попри очікування, все-таки проходили вступні випробування в українські виші. Це, за словами Бабака, свідчить про їх намір повернутися до країни після перемоги. Також очікується, що на НМТ 2023 року реєструватимуться і випускники минулих років.
“Минулого року були побоювання, що кількість охочих скласти НМТ буде низькою. Насправді було навпаки, бо люди дуже бажають вступити в українські університети, планують повертатися після перемоги додому. Тому на цьому і ґрунтується, плюс ... кількість тих дітей, які навчаються в 11 класі і будуть вступати. Ми бачимо, що охочих вступити з випускників минулих років також більше”, - сказав Бабак.
Як повідомляв Укрінформ, Міністерство освіти і науки України затвердило календарний план організації та проведення у 2023 році НМТ. Тестування проходитиме у дві сесії: основна: 5 червня – 23 червня; додаткова: 11–24 липня.
Реєстрація для участі в НМТ розпочалася 3 квітня і триватиме до 3 травня.