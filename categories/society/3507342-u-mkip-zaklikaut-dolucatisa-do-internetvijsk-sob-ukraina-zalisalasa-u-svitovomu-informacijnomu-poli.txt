У Міністерстві культури та інформаційної політики просять доєднуватися до інтернет-військ, щоб Україна максимально залишалася у світовому інформаційному полі.

Про це сказала заступниця міністра культури та інформаційної політики Анастасія Бондар на брифінгу в Медіацентрі Україна – Укрінформ.
“У перші тижні повномасштабного наступу світові ЗМІ випускали більше 500 тисяч статтей на тему України. На сьогодні ми маємо вже 112-ий день і розуміємо, що увага ЗМІ поступово дуже сильно зменшується. Тож наше завдання зробити так, щоб Україна максимально залишалася у світовому інформаційному полі. І в досягненні цієї мети дуже допомагають учасники інтернет-військ України. Вони з перших днів роблять усе можливе для того, щоб наближати нашу перемогу”, - заявила Бондар.
Вона розповіла, що волонтери інтернет-військ щодня боронять інформаційний фронт в усіх соціальних мережах, звертаються до урядів та інфлюенсерів, розкривають фейки, просять зброю у міжнародних партнерів, ініціюють петиції, спонукають уряди вводити ембарго на російську нафту та багато іншого.
“Тож прошу всіх, хто ще не доєднався: будь-яка кількість часу, яку ви можете приділити соціальній мережі для того, щоб виконати найпростіше завдання - як то звернення до будь-якої міжнародної організації, допоможе нашій країні у інформаційном спротиві”, - сказала Бондар.
Також вона повідомила, що серед міжнародних журналістів популярна платформа “Моя війна”, на якій люди діляться своїми переживаннями та емоціями про війну.
“У кожного з нас є, звичайно, своя історія. Хтось прокинувся від вибухів, хтось був змушений вже переїжджати зі свого дому не вперше. І ми розуміємо, що як і вісім років тому, деякі люди вимушені цього року були вже вдруге покинути свої домівки. Тому наразі на порталі ми маємо більше 5 мільйонів переглядів. І особливо цей ресурс популярний серед міжнародних журналістів . Ми надали можливість перекладу всіх історій на більшя як 70 іноземних мов. Тож заохочую і колег журналістів також популяризувати ці історії, тому що це дуже гарна ініціатива для того, щоб розповісти світу, як це відбувалося”, - сказала урядовець.
Як повідомлялося, у березні Міністерство культури та інформаційної політики, Асоціація інноваційної та цифрової освіти і компанія Totonis запустили міжнародну платформу #МояВійна.
З її допомогою кожен українець, як свідок жорстокої війни російської федерації проти України, може описати свою історію, викласти реальні факти та особисті переживання.