За минулу добу в Україну прибули майже 42 тисячі осіб, близько 38 тисяч з них – українці.

Як передає Укрінформ, про це Західне регіональне управління Державної прикордонної служби України - Західний кордон повідомляє у Фейсбуці.
«За добу 27 травня західні кордони України з ЄС та Молдовою перетнули майже 79 тисяч осіб та 20 тисяч транспортних засобів. З України минулої доби вибули 37 тисяч осіб. 22 тисячі з них перетнули кордон з Польщею, решта прослідували до Словаччини, Угорщини, Румунії та Молдови», - ідеться в повідомленні.
У ДПСУ зазначають, що уже понад два тижні кількість громадян, які повертаються до України, більша від чисельності тих, які виїжджають за кордон.
Також оформлено понад 170 вантажівок з гуманітарною допомогою.
Як повідомляв Укрінформ, для військовозобов’язаних водіїв виїзд за межі України дозволений за наявності обґрунтування та на визначений термін.