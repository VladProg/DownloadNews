Конкурсна комісія з добору членів Вищої кваліфікаційної комісії суддів розпочала передачу матеріалів до Вищої ради правосуддя щодо 32 кандидатів.

Як передає Укрінформ, про це Конкурсна комісія повідомляє у Фейсбуці.
“Конкурсна комісія розпочала процес передачі до Вищої ради правосуддя матеріалів та документів щодо 32 кандидатів на посаду члена ВККС. Очікуємо до кінця цього тижня завершити цей процес, про що вас обов’язково повідомимо”, - ідеться в дописі.
Також повідомляється, що комісія звернулась до 32 кандидатів, рекомендованих до ВККС, з приводу надання згоди на оприлюднення відповідей на її запитання.
“Більшість із кандидатів вже надали згоду, до кінця цього тижня завершимо і цей процес. Після цього ці матеріали будуть опубліковані або на сайті ВРП, або на цій сторінці. Наразі ми завершуємо підготовку позитивних рішень щодо 32 рекомендованих до ВККС кандидатів і до кінця тижня передамо їх Вищій раді правосуддя”, - зазначають у комісії.
Як повідомлялося, 15 березня Конкурсна комісія з добору членів Вищої кваліфікаційної комісії суддів оголосила перелік із 32 кандидатів, рекомендованих Вищій раді правосуддя для призначення на 16 вакантних посад членів ВККС.