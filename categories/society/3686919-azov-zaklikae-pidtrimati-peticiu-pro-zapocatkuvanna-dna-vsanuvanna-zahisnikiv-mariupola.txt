Полк «Азов» закликає кожного підтримати петицію про започаткування Дня вшанування захисників Маріуполя 20 травня.

Про це у Телеграмі повідомляє пресслужба полку «Азов», передає Укрінформ.
«Азов» закликає кожного підтримати петицію про започаткування Дня вшанування захисників Маріуполя 20 травня… Підписати петицію можна за вказаним посиланням», - йдеться у повідомленні.
В «Азові» підкреслили, що рік тому Маріупольський гарнізон робив неможливе — в повному оточенні стримував у рази більші сили противника. Україна отримала час на перемовини про поставку озброєння від країн-партнерів, а українські війська змогли перегрупуватись.
«День ушанування захисників Маріуполя — данина пам‘яті тим, хто віддав своє життя, захищаючи українське місто Маріуполь та його мешканців. Тим, хто вижив і продовжує служити батьківщині. Тим, хто досі знаходиться у полоні», - наголосили у повідомленні.
Та додали, що оборонці Маріуполя вписали свої імена в історію, тому День вшанування — символічне відображення того, що Україна ніколи не забуде їх подвиг.
Як повідомляв Укрінформ, українські військові понад 80 днів тримали оборону Маріуполя. 16 травня розпочалась евакуація захисників із заблокованого російськими загарбниками заводу "Азовсталь", яка тривала кілька днів.
21 вересня в результаті обміну вдалося повернути з російського полону понад 200 українських захисників, а також десятьох іноземців, які воювали на боці Збройних сил України. Зокрема, з полону повернули захисників Маріуполя, серед яких командир полку «Азов» Денис Прокопенко («Редіс»), його заступник Святослав Паламар («Калина»), командир 36-ї бригади морської піхоти Сергій Волинський («Волина»), старший сержант 36-ї бригади Михайло Діанов, пресофіцер полку «Азов» Дмитро Козацький («Орест»), голова патрульної поліції Маріуполя Михайло Вершинін, медик Катерина Поліщук («Пташка») та інші.
За словами Катерини Прокопенко, дружини командира полку «Азов», Героя України Дениса Прокопенка, тільки у полку «Азов» щонайменше 50 бійців загинуло, близько 100 — зазнали поранень.