Для військових, які отримали поранення, почав діяти Правовий навігатор.

Презентували його на брифінгу в Медіацентрі Україна - Укрінформ.
“Найголовніше, що ми хотіли добитися цим, щоб військовим була ясність, щоб у них не було істерики, коли їм хтось пояснює на словах, куди іти і які документи зібрати, тому що людина це має все записати, це військова людина, вона поранена, вона вже все, що могла віддати, віддала державі”, - сказав співзасновник Правозахисного центру для військовослужбовців «Принцип» Масі Найєм, пояснюючи, як виникла ідея створити Правовий навігатор.

Співзасновниця та голова Правозахисного центру для військовослужбовців «Принцип» Любов Галан розповіла, що робота над Правовим навігатором була дуже складною для багатьох юристів, які працюють із цією темою із 2014 року.
“Загалом правова рамка і практика, яка регулює цю сферу, вона надто не струнка, вона має дуже різні, навіть регіональні особливості, й виписати якийсь алгоритм для військовослужбовців, який буде простим, зрозумілим для них, який буде забирати зайві питання і навпаки - давати більше відповідей, було для нас такою досить складною задачею”, - розповіла Галан.

За її словами, перед запуском навігатора його розробники разом із юристами провели аналіз, аби з’ясувати, на яких етапах поранені військовослужбовці стикаються з найбільшою кількістю запитань.
“Таких стадій, на нашу думку, п’ять”, - сказала Галан.
Зокрема, як зауважила вона, це етап евакуації, лікування та довідка про обставини поранення, військово-лікарська комісія, лікування за кордоном та встановлення групи інвалідності.

“Я хочу сказати, що коли ми почали працювати з родинами військовослужбовців, пораненими, ми зрозуміли, що, на жаль, є випадки того, що серед наших колег, юристів умовно з приватного ринку, існує зловживання цією потребою. Часто на ринку навіть найпростіший рапорт, який необхідний пораненому, може коштувати декілька тисяч гривень. Хоча це дуже простий документ, який можна фактично самостійно десь завантажити і самостійно написати”, - сказала Галан.
Вона зауважила, що на онлайн-платформі є всі необхідні документи, які можна завантажити.
“Ми як громадська організація не можемо стати за спиною кожного і кожної при контакті з державою. Це неможливо. На жаль, повномасштабне вторгнення не просто збільшило кількість учасників бойових дій. За якимись офіційними даними чи прогнозами ідеться як мінімум про 1,5 млн людей, які матимуть бойовий досвід. Очевидно, розуміємо, що є якась і пропорція поранених. Ми не можемо як громадські організації, на жаль, забезпечити консультації усім, але ми можемо побудувати прості алгоритми, дати оці інструменти самозарадності для людей, які хочуть цим скористатися”, - підкреслила Галан.

Також вона закликала до зворотного зв’язку від користувачів навігатора, аби доповнити його новою інформацією.
“Правовий навігатор буде розвиватися. Він буде покривати більше тем, ніж зараз для поранених, він також буде мати в майбутньому інтерфейси загалом для військовослужбовців, ветеранів обов’язково і для важливої цільової групи - родин, які опікуються цими людьми і є дуже важливою групою, яку ми теж маємо підсилити”, - сказала Галан.
Співзасновниця та голова Правозахисного центру для військовослужбовців «Принцип» додала, що дизайн навігатора фактично безкоштовно погодилися розробити партнери Fedoriv agency та Hot buro.
Скористатися навігатором можна за посиланням.
Як відомо, «Принцип» – це громадська організація, заснована 2023 року для правового захисту військовослужбовців, зокрема тих, хто отримав бойове поранення.