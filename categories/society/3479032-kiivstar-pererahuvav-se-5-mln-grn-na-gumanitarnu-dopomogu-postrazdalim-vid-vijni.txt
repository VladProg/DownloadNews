Компанія «Київстар» виділила 5 мільйонів гривень МБФ «Карітас України» для забезпечення гуманітарних потреб вимушено переселених українців, які постраждали від війни та опинилися в скрутному становищі внаслідок бойових дій.

Про це Укрінформу повідомили у пресслужбі національного мобільного оператора.
Зазначається, що на переказані кошти фонд придбає продуктові набори, якісну питну воду, гігієнічні набори, медикаменти, одяг, взуття та побутові речі.
«З початком повномасштабного вторгнення Київстар запровадив перелік заходів для підтримки суспільства та абонентів. І ми постійно його розширюємо. Благодійний внесок для фонду «Карітас України» насамперед буде спрямований на допомогу малозабезпеченим родинам та сім’ям з дітьми, які є вимушено переселеними особами. Ми продовжуємо працювати та разом з країною рухатися назустріч перемозі», – сказав президент Київстар Олександр Комаров.
Як повідомлялося, Київстар вже перерахував понад 30 млн грн благодійної допомоги на гуманітарні потреби військових, лікарень, літніх людей та постраждалих від війни. Зокрема, мобільний оператор виділив допомогу до БФ «Повернись живим», БФ «Твоя опора», БФ Let`s help та МБФ «Карітас України». А також перерахував майже 2 млн гривень в рамках міжнародного телемарафону Save Ukraine та благодійного концерту гурту «Океан Ельзи».
Київстар – найбільший український оператор електронних комунікацій, що станом на кінець 2021 року обслуговував 26,2 млн абонентів мобільного зв’язку і понад 1 млн абонентів «Домашнього інтернету». Компанія надає послуги на основі широкого спектру мобільних і фіксованих технологій, у тому числі 4G. На сьогодні понад 90% населення України проживає у зоні мережі LTE. Київстар.