У четвер, 31 серпня, Міністерство оборони подало до Господарського суду Києва позов щодо захисту ділової репутації з вимогою "спростувати недостовірну інформацію про нібито закупівлю яєць по 17 грн за штуку".

Про це повідомив радник голови оборонного відомства Олексій Копитько, передає Укрінформ.
Він повідомив, що відповідачі у позові – Держаудитслужба та видання, "яке було використано для розміщення неправдивої інформації".
Радник Резнікова зазначив, що 18 січня 2023-го відповідну інформацію оприлюднили на каналі Ісландія, "але резонансу вона не отримує через трагедію у Броварах". 21 січня публікація з'явилася на сайті ZN.ua.
Далі, зазначив Копитько, вже через чотири місяці, 31 травня, глава Держаудитслужби Алла Басалаєва дала інтерв'ю, в якому заявила, що Міноборони нібито купувало яйця по 17 за штуку, 170 – за десяток.
Через 10 днів низка українських видань опублікувала новини з відповідними цитатами Басалаєвої, подаючи це як офіційну заяву Держаудитслужби, що не відповідало дійсності, наголосив Копитько.
"В офіційному акті про аудит Міноборони написано прямо протилежне тому, що сказано в інтерв'ю глави Держаудиту", – заявив радник Резнікова.
За його словами, щоб довести це, достатньо офіційно опублікувати три абзаци тексту з цього акту, але весь акт має гриф "таємно", тому Міноборони подало позов до суду, який має відповідний допуск.
Як повідомлялося, видання "Дзеркало тижня" опублікувало матеріал, згідно з яким нібито ціни на закупівлю харчів і надання послуг із харчування для військових у контракті МО перевищують роздрібні у два-три рази. Зокрема в матеріалі наводилися такі дані: “Міноборони законтрактувало яйця по 17 грн за штуку, тоді як роздрібна ціна в магазині Києва зараз близько 7 грн за штуку”.
У Міноборони наголосили, що відомості про зміст закупівель послуг харчування для військовослужбовців, які набули поширення у ЗМІ, мають ознаки навмисних маніпуляцій та вводять в оману. Водночас міністр оборони Олексій Резніков зазначив, що продукти для ЗСУ постачають вісім компаній і обіцяв надати депутатам всі контракти та детальні коментарі з питань забезпечення армії харчуванням.