Вищий антикорупційний суд обрав голові Державної судової адміністрації запобіжний захід у вигляді застави розміром 805,2 тисяч гривень.

Про це Спеціалізована антикорупційна прокуратура повідомила в Телеграмі, передає Укрінформ.
Згідно із судовим рішенням, фігурант зобов’язаний носити електронний засіб контролю, прибувати до органу досудового розслідування, прокурора та суду за першою вимогою й повідомляти їм про зміну місць свого проживання та роботи.
Також голові ДСА заборонено відлучатися за межі Києва без дозволу детектива і прокурора та спілкуватися з визначеним колом свідків у справі.
Серед іншого, підозрюваний має здати на зберігання до відповідного органу паспорт (паспорти) для виїзду за кордон.
Термін дії вказаних обов’язків – до 24 вересня поточного року.
Як повідомляв Укрінформ, голову Державної судової адміністрації викрили на підбурюванні до надання хабаря суддям Верховного Суду за винесення рішення на користь комерційного підприємства.
Слідством встановлено, що в березні поточного року голова ДСА отримав від фізичної особи 7,5 тисяч доларів. Частину цих коштів він мав залишити собі, решту – передати суддям.
Фото: Державна судова адміністрація України