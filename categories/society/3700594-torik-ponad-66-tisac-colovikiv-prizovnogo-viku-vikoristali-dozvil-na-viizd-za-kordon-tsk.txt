У період із 24 лютого до 31 грудня 2022 року 96 442 чоловіки призовного віку отримали дозвіл на виїзд з України за кордон. Скористалися наданим дозволом 66 374 особи.

Про це йдеться в попередньому звіті Тимчасової слідчої комісії Верховної Ради з питань розслідування можливих порушень законодавства України у сфері отримання, розподілу, транспортування, зберігання, використання за цільовим призначенням гуманітарної та іншої допомоги, а також неефективного використання державного майна, яке може бути використане для тимчасового розміщення внутрішньо переміщених осіб та забезпечення інших потреб держави, повідомляє Укрінформ.
Так, у звіті повідомляється, що ТСК перевірила всі записи, що містяться в системі "Шлях" за вказаний період.
"За інформацією, наданою адміністратором системи "Шлях" – Державною службою України з безпеки на транспорті, за період з 24 лютого по 31 грудня 2022 року уповноваженими службовими особами внесено 160 616 записів, які стосуються 96 442 чоловіків призовного віку. Із загальної кількості 96 442 чоловіків успішно скористалися наданим дозволом на виїзд за кордон 66 374 особи", – йдеться в документі.
Водночас зауважується, що кількість чоловіків, які отримали дозвіл на виїзд з України, але не скористалися ним, становить 30 068. Ще 3178 осіб при перетині державного кордону не були випущені службовими особами Державної прикордонної служби України у зв’язку з непідтвердженням мети виїзду.
У звіті підкреслюється, що значною є кількість чоловіків призовного віку, які після спливу термінів перебування за кордоном не повернулися в Україну. "Кількість таких осіб становить 9373 особи, або 11,17% загальної кількості", – зазначається в документі. При цьому уточнюється, що найбільше таких випадків – у Харківській, Тернопільській та Волинській областях.
Як повідомлялося, від початку повномасштабного російського вторгнення та запровадження воєнного стану в Україні військовозобов’язаним чоловікам заборонено виїжджати за кордон. Система "Шлях" дозволяє чоловікам-водіям (волонтерам) легально перетинати кордон в умовах воєнного стану з метою перевезення необхідного забезпечення для Збройних сил України або інших військових формувань.