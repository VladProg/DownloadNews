В Україні більше 12,5 тис. закладів середньої освіти продовжують навчання, майже 280 шкіл його вже завершили.

Як передає Укрінформ, про це повідомив міністр освіти і науки Сергій Шкарлет у Телеграмі.
«Станом на 11 травня 2022 року освітній процес триває в понад 12 тис. 500 закладах загальної середньої освіти, навчання продовжують понад 3,6 млн учнів. Кількість тимчасово внутрішньо переміщених дітей, які долучилися до навчання з інших областей, сягає майже 92 тис. 500 осіб. Також станом на 11 травня 2022 року майже 280 шкіл завершили навчання. Близько 200 тис. дітей закінчили 2021-2022 навчальний рік», - написав Шкарлет.
Водночас він зазначив, що станом на початок десятого тижня навчання в умовах воєнного стану, за даними департаментів освіти і науки обласних військових адміністрацій, усі ЗЗСО 15 областей України продовжують освітній процес у дистанційній формі.
У п'ятьох областях України освітній процес триває дистанційно, частково змішано та очно. У п'ятьох - навчання організовано в дистанційній або змішаній формі, частково призупинено або канікули.
Як повідомляв Укрінформ, у Київській області навчальний рік заклади загальної середньої освіти завершать з 27 травня по 17 липня.