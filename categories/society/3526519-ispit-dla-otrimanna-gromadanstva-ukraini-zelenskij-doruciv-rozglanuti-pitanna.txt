Президент Володимир Зеленський доручив Прем'єр-міністру Денису Шмигалю комплексно опрацювати порушене в електронній петиції питання запровадження обовʼязкового іспиту для отримання громадянства України.

Як передає Укрінформ, про це ідеться на сторінці електронних петицій на сайті глави держави.
Петиція була зареєстрована Віталієм Капустяном 23 травня та набрала 26 тисяч 578 голосів (із необхідних 25 тисяч). Ініціатор петиції пояснив, що з 2014 року, коли росія розпочала війну проти України, майже 52 тисячі росіян імігрували в Україну. Понад 19 тисяч росіян отримали українське громадянство.
Від початку нової активної фази війни, 24 лютого 2022 року, потік охочих росіян отримати українське громадянство не зменшився. Наразі для отримання українського громадянства кандидатам не обовʼязково знати мову, історію та закони України. Достатньо невеликого переліку документів і заяви на отримання громадянства.
"Така система, де відсутні навіть базові фільтри, дозволяє всім кандидатам отримати громадянство і надалі не докладати жодних зусиль щодо інтеграції в українське суспільство", - зазначається у петиції.
Тож автор документа пропонує ввести обовʼязковий іспит для отримання громадянства України, який включатиме: тест з української мови, тест з історії України, тест на знання Конституції України, вивчення Державного гімну України.
Як ідеться у відповіді Зеленського на петицію, за Конституцією України права і свободи людини, громадянство, статус іноземців та осіб без громадянства визначаються виключно законами України (пункти 1 та 2 частини 1 статті 92).
Відповідно до Конституції, правовий зміст громадянства України, підстави і порядок його набуття та припинення визначає Закон "Про громадянство України". Статтею 9 цього закону визначено умови прийняття до громадянства України, однією з яких є володіння державною мовою або її розуміння в обсязі, достатньому для спілкування (пункт 5 частини 2).
Згідно із Законом "Про забезпечення функціонування української мови як державної", зауважив Президент, особа, яка має намір набути громадянство України, зобов'язана засвідчити відповідний рівень володіння державною мовою. Водночас визначено, що вимоги до рівня володіння державною мовою, необхідного для набуття громадянства України, визначає Національна комісія зі стандартів державної мови. Складання іспиту на рівень володіння державною мовою, необхідний для набуття громадянства України, здійснюється в порядку, встановленому Кабінетом Міністрів (стаття 7 зазначеного закону).
Постановою уряду від 14 квітня 2021 року № 409 затверджено Порядок проведення іспитів на рівень володіння державною мовою, зокрема для осіб, які мають намір набути громадянство України, нагадав глава держави.
Питання запровадження обов'язкового іспиту для набуття громадянства України потребуватиме законодавчого урегулювання, вважає Зеленський.
За його словами, згідно з Конституцією та Законом "Про Кабінет Міністрів України", уряд забезпечує проведення політики у сферах освіти і науки, всебічного розвитку і функціонування державної мови в усіх сферах суспільного життя на всій території України, проведення державної правової політики, регулює міграційні процеси.
"Тому я звернувся до Прем'єр-міністра України Д.Шмигаля з проханням комплексно опрацювати порушене в електронній петиції питання. Про результати розгляду порушених питань автора електронної петиції буде поінформовано", - підкреслив Президент.