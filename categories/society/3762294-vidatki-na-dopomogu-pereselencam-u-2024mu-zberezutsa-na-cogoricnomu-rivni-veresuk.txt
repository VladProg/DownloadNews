Обсяги фінансування виплат внутрішньо переміщеним особам у 2024 році збережуться на рівні поточного року.

Про це заявила віцепрем'єр - міністр з питань реінтеграції тимчасово окупованих територій Ірина Верещук в ефірі телемарафону «Єдині новини», передає Укрінформ.
«У межах видатків на цей рік - це приблизно 71,4 млрд грн… І я думаю, десь у таких самих межах це буде і на наступний рік», - сказала урядовиця, коментуючи обсяги фінансування з бюджету 2024 року на потреби внутрішніх переселенців.
Відповідаючи на запитання, чи всі ВПО отримають підвищені виплати у 2024 році, Верещук зазначила, що це стосуватиметься не всіх. «Ідеться про тих, хто опинився в складних життєвих обставинах», - зауважила вона.
За словами віцепрем'єра, при цьому враховуватимуться фактичні прибутки громадян.
Як повідомлялося, для всіх внутрішньо переміщених осіб, які отримували допомогу, з 1 серпня 2023 р. автоматично продовжено виплати ще на 6 місяців. Допомога продовжується для всіх ВПО, які проживають в Україні, в розмірах для осіб з інвалідністю та дітей – 3 тис. грн та для інших осіб – 2 тис. грн.