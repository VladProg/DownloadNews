На думку 64% українських громадян суспільство позитивно ставиться до військових з інвалідністю.

Про це свідчать результати опитування, яке було проведено Соціологічною групою “Рейтинг”.
"У нас є 64% українців, які сказали, що українське суспільство ставиться позитивно в тій чи іншій мірі до військових з інвалідністю. У нас є майже 50%, які сказали, що українське суспільство ставиться нейтрально до цивільних людей з інвалідністю. І в нас є приблизно дві третини, які сказали, що їхнє оточення ставиться позитивно до людей з інвалідністю", - сказав керівник соціологічної групи "Рейтинг" Олексій Антипович.

Натомість більшість учасників якісного дослідження вважали, що ставлення до людей з інвалідністю в суспільства скоріше байдуже та нейтральне.
Дослідження також показало, що з людьми з інвалідністю в повсякденному житті часто зустрічається половина опитаних. Стільки ж, 50% - не бачать в своєму повсякденному житті людей з інвалідністю або бачать їх рідко.

Більшість учасників якісного дослідження відзначали, що людей з інвалідністю в публічних просторах побільшало.
"Що в першу чергу відчувають, коли зустрічають людину з інвалідністю? В першу чергу говорять про співчуття (71%) та сум (34%)", - сказав Антипович.

Зокрема, більшість учасників фокус-груп вказували, що вони відчувають співчуття і одразу зауважували, що проявляють його набагато рідше, бо людей з інвалідністю це співчуття дратує і воно їм не потрібне.
Натомість, як показує дослідження, при зустрічі з військовими з інвалідністю головною емоцією опитаних є “вдячність”, а вже потім “співчуття”.
Самі ж респонденти з інвалідністю почуттями, які відчувають до них люди, переважно називають жалість, побоювання, іноді байдужість.

Дослідження проведене соціологічною групою “Рейтинг” в рамках проекту “Центр експертизи у сфері прав людей з інвалідністю” на замовлення Громадської спілки “Всеукраїнське об’єднання організацій в інтересах осіб з інвалідністю “Ліга сильних”.
В рамках дослідження поєднані кількісні та якісні компоненти. Кількісний компонент: опитано 2000 респондентів віком від 18 років і старших в усіх областях, крім тимчасово окупованих територій Криму та Донбасу, а також територій, де на момент опитування відсутній український мобільний зв'язок. Терміни проведення: 28 серпня – 1 вересня 2023 р.
Помилка репрезентативності дослідження з довірчою імовірністю 0,95: не більше 2,2%.
Якісний компонент: 48 респондентів з різних регіонів України. Було проведено 16 глибинних інтерв’ю за погодженою анкетою з особами з інвалідністю (опорно-руховий апарат, зір, ментальне здоров’я, ветерани) з усіх макрорегіонів країни. Крім того, було проведено 4 дискусії (32 респонденти) за погодженою анкетою з особами без інвалідності з усіх макрорегіонів країни. Терміни проведення: 5 – 20 жовтня 2023 р.