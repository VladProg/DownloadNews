Командувач Об’єднаних сил Збройних сил України генерал-лейтенант Сергій Наєв передав національній дитячій спеціалізованій лікарні "Охматдит" змінні леза для дерматома – пристрою, що використовується при пересадці шкіри.

Як передає Укрінформ, про це відділ зв’язків з громадськістю командування Об’єднаних сил ЗСУ повідомляє у Фейсбуці.
За словами Наєва, дерматом – це пристрій, що використовується при пересадці шкіри і у пластичній хірургії. Потрібно змінювати його спеціальні леза, які зрізають верхній шар шкіри у пацієнта, щоб пересадити її на ту область, куди необхідно.

"За сприяння наших благодійників, які протягом багатьох років підтримують наші ініціативи, ми придбали цей хірургічний інструмент для дитячої лікарні ще на початку цього місяця. Лікарі вже встигли допомогти діткам із пошкодженням шкірного покриву, застосувавши його на практиці", – зазначив Наєв.
Командувач додав, що військовослужбовці разом із небайдужими людьми і надалі підтримуватимуть Охматдит і робитимуть все можливе для полегшення роботи медиків.
Завідувач відділення реконструктивно-пластичної хірургії Валерій Бовкун підкреслив, що завдяки дерматому операції проводяться набагато швидше.
Як повідомляв Укрінформ, на початку жовтня Наєв передав Охматдиту в Києві дерматом, призначений для операцій з пересадки шкіри.
Фото: Командування Об'єднаних Сил ЗС України