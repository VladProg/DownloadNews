Офіс уповноваженого Верховної Ради з прав людини зафіксував 240 випадків, коли у європейських країнах соцслужби відбирали українських дітей у тих осіб, з якими вони там перебували.

Про це повідомила представниця омбудсмена з прав дітей, сім’ї, молоді та спорту Ірина Суслова в інтерв’ю Радіо Свобода, передає Укрінформ.
«Через відмінності у законодавстві у європейських країнах трапляються випадки, так би мовити, відібрання дитини у людей, з якими вона перебуває. Станом на зараз таких випадків зафіксовано 240», - заявила вона.
Представниця омбудсмена вважає, що тут є недопрацювання з боку України - людей мали б попередити про специфічні закони чи процедури в різних країнах.
«Тому що ми мали повідомити людей, сказати: «Друзі, є закон, він передбачає, що, наприклад, у Німеччині ви маєте зробити ось такі процедури». Чи що не може бути в Італії або Франції опікуном людина, яка досягла 65-річного віку. Офіс уповноваженого намагається слідкувати за цією історією, моніторити ситуацію, надавати правову допомогу жінкам або сім'ям, які опинилися в такій ситуації», - сказала Суслова.
Представниця уповноваженого з прав людини поінформувала, що вони зараз працюють із міжнародними організаціями, щоб врегулювати це питання, і щоб ті, хто потрапив у таку ситуацію, отримали правову допомогу і переклад. «Тому що далі, аби вони могли представляти свої інтереси в суді, вони мають мати адвоката і перекладача», - сказала вона.
Суслова підкреслила, що родичі відібраних дітей мають обов'язково звернутися до консульського відділу, бо саме консули здійснюють офіційне представництво України за кордоном.
Як повідомлялося, за даними Міністерства освіти та науки, за кордоном України через повномасштабну російську агресію залишаються понад 500 тисяч дітей.