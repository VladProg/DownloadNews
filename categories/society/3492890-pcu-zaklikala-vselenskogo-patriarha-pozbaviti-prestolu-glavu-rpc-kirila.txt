Православна церква України закликала Вселенського патріарха Варфоломія та предстоятелів помісних автокефальних церков осудити духовні злочини глави російської православної церкви кирила та позбавити його престолу.

Як передає Укрінформ, про це предстоятель Православної церкви України, митрополит Київський і всієї України Епіфаній повідомив у Фейсбуці.
"Ми повинні розуміти, що кожен день нашого життя, у якому б куточку України ми не були, оплачений дорогою ціною. Наші захисники борються за це зараз на фронті, а ми маємо обов’язок боротися за волю, за правду, за свободу – кожен на своєму місці, там, де перебуваємо, і через те служіння, до якого покликані", – наголосив митрополит.
За його словами, одним із головних напрямків цієї боротьби є "протистояння ідеології "русского міра", цій фашистській, душогубній доктрині, загорненій у блискучу "фофудію" проповідей кирила гундяєва та його поплічників".
Так, на Архієрейському соборі, що днями відбувся у святій Софії Київській, була засуджена ця "ідеологія, яка через московський патріархат поширюється вже як єретичне вчення етнофілетизму, тобто поділу церкви за національною ознакою, яка ставиться найвище за все", зазначив глава ПЦУ.
"Не є секретом, що патріарх Кирил є одним із творців ідеології "русского міра", її пропагандистом і популяризатором. Сама ця ідеологія, на моє переконання, підпадає під осудження етнофілетизму як єресі Константинопольським собором 1872 року. Відповідно, Кирил Гундяєв як співтворець і пропагандист "русского міра" має підлягати осудженню, якщо не зречеться цієї єресі та не виявить плодів покаяння", – заявив Епіфаній.
У зв'язку із цим митрополит звернувся до предстоятелів інших помісних церков з проханням "від усієї повноти православ’я засудити слова та дії московського патріарха Кирила, який з амвона підтримує кровопролитну війну проти України. Адже не може тримати чашу з Євхаристією та пастирський жезл той, чиї руки – у крові жертв російської армії, яку він, російський патріарх, благословив на цю бійню".
Саме тому, за словами предстоятеля ПЦУ, Архієрейський собор Православної церкви України звернувся до Вселенського патріарха та предстоятелів помісних автокефальних церков з проханням осудити духовні злочини Кирила та позбавити його престолу, зокрема на підставі поширення єретичного етнофілетичного вчення про "русскій мір" та поширення схизм серед православних (безпідставного розриву євхаристійного єднання та створення єпархій російської православної церкви в межах Олександрійського патріархату).
"Нехай Бог благословить всіх на ухвалення справедливих рішень, а Україні нехай дає перемогу над агресором і довгоочікуваний мир", – додав митрополит.
Як повідомляв Укрінформ, на початку травня під час патріаршої проповіді в Архангельському соборі московського кремля патріарх рпц Кирил заявив, що "росія ніколи ні на кого не нападала".
Водночас з інтерв'ю Папи Римського Франциска газеті Coriera della Sera стало відомо, що патріарх Кирил під час нещодавньої розмови по відеозв'язку протягом перших 20 хвилин (із 40 хвилин розмови) "з картою в руках" наводив аргументи, що виправдовують війну росії проти України.