Служба безпеки закликає власників вуличних вебкамер припинити онлайн-трансляції зі своїх пристроїв, а громадян – повідомляти про виявлені стріми з таких камер.

Про це йдеться у повідомленні СБУ, передає Укрінформ.

Зазначається, що насамперед це стосується автоматичної відеофіксації обстановки довкола житлових і соціальних споруд, дорожньо-транспортних, промислових і торговельних об’єктів.

"РФ використовує вразливість сучасних вебкамер, щоб здійснювати ракетні обстріли по Україні та коригувати їх у режимі реального часу. Інформацію з камер ворог може отримувати з онлайн-трансляції через стрімінгові платформи або через хакерський "злам", - йдеться у повідомленні.
У СБУ закликали українців повідомляти про виявлені стріми з таких камер на офіційний чат-бот СБУ.

У спецслужбі нагадали, що заборонено знімати та оприлюднювати фото- і відеоматеріали щодо діяльності Сил оборони та наслідків ворожих обстрілів. Поширення таких записів є злочином, який передбачає покарання до 12 років тюрми.

Як повідомлялось, правоохоронці встановили особи шістьох жителів столиці, які зняли та виклали в інтернет роботу ППО.