Посередником в отриманні хабарів для ухвалення судових рішень виступало адвокатське об'єднання.

Про це під час брифінгу щодо викритої схеми одержання неправомірної вигоди керівництвом та суддями Верховного Суду заявив керівник САП Олександр Клименко, передає Украінформ.
“Хочу підкреслити, що це угрупування, так званий бекофіс, який був пов'язаний з діяльністю Верховного Суду. І про його існування детективи НАБУ отримали інформацію ще з початку року, і провели надзвичайно складну колосальну роботу по документуванню діяльності цілого офісу, який фактично прикривався наданням легальних юридичних послуг. Тобто це певне адвокатське об'єднання і виступало посередниками між керівництвом суду і тими особами, які бажали за неправомірну вигоду вирішити свої питання в суді. Це стосувалося не лише Верховного Суду, а більшість судів на території України”, - розповів Клименко.
Наразі, за його словами, всі факти перевіряються в ході досудового розслідування, їм буде надана відповідна оцінка. Слідчі дії тривають.

Клименко додав, що ця схема, діяльність якої вдалося припинити, передбачала і подальший вплив на багато процесів у судовій системі.
Як повідомляв Укрінформ, 15 травня НАБУ і САП заявили про викриття схеми одержання неправомірної вигоди керівництвом та суддями Верховного Суду.
Правоохоронці затримали чинного голову Верховного Суду Всеволода Князєва та вилучили 2,7 млн дол.
Із приводу цієї ситуації у Верховному Суді скликали позачерговий пленум.