Голова фракції партії "Слуга народу" Давид Арахамія сподівається, що до кінця року Верховна Рада ухвалить закони про зброю і самооборону.

Про це він заявив в ефірі телемарафону "Єдині новини", коментуючи ситуацію у Дніпрі, де поліцейський застрелив чоловіка під час затримання, передає кореспондент Укрінформу.
"У нас є таке питання в порядку денному Верховної Ради. Є вже напрацьований законопроєкт про зброю, і супутнім до цього іде законопроєкт, який регулює питання межі самооборони: що є допустимою межею, що - недопустимою. Я думаю, що до кінця року ми повністю доопрацюємо цей пакет документів і будуть прийняті відповідні зміни і по зброї, і по самообороні", - сказав Арахамія.
Як повідомляв Укрінформ, у Дніпрі поліцейський під час патрулювання застосував проти чоловіка табельну зброю, завдавши йому смертельного поранення.
За даними правоохоронців, 29 серпня двоє патрульних поліцейських зупинили автомобіль, у якому перебували неповнолітні. На вимогу вийти з машини водій і пасажири відповіли відмовою. Виник конфлікт.
Один із поліцейських застосував під час сутички табельну зброю та здійснив три постріли у спину чоловіку. Той помер на місці.
Правоохоронця затримали, розпочато досудове розслідування у кримінальному проваджені за фактами умисного вбивства та перевищення службових повноважень працівниками правоохоронного органу (ч. 1 ст. 115, ч. 3 ст. 365 КК України).
Фото: sluga-narodu.com