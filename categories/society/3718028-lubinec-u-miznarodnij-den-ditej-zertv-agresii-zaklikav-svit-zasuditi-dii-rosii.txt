Уповноважений Верховної Ради з прав людини Дмитро Лубінець у Міжнародний день безневинних дітей - жертв агресії закликав світ засудити дії Росії та підтримати українську формулу миру.

Як передає Укрінформ, про це він написав у Телеграмі.
“Сьогодні ми вшановуємо пам’ять дітей, які загинули внаслідок збройної агресії Росії проти України. Із 2014 року це особлива дата для всіх українців, коли ми згадуємо про безневинних дітей, які загинули чи травмувалися через війну. Вона принесла нашим дітям болючий досвід втрат та страждань", - зазначив омбудсмен.
Як підкреслив Лубінець, війна в Україні триває з 2014 року. "З тих пір і до 24 лютого 2022 року загинуло 152 дитини, 146 – зазнали поранення, а з початку повномасштабного вторгнення війна забрала життя 485 дітей, більше тисячі маленьких українців отримали поранення різного ступеня тяжкості", - зауважив уповноважений.
Проте, наголосив він, це не остаточні дані, оскільки досі невідома кількість дітей, які постраждали у Маріуполі, на інших територіях Донецької та Луганської областей, де постійно ведуться активні бойові дії.
Від початку повномасштабного вторгнення Росія випустила понад 5 тисяч ракет і здійснила майже 3,5 тисячі авіаційних ударів по українській території, а лише за останній місяць агресор випустив по українцях понад пів тисячі ракет і дронів, зазначив омбудсмен.
За цією статистикою, підкреслив він, стоять історії маленьких українців, які могли жити, радіти, створювати свої власні родини та будувати мирну країну. Найменшій дитині, яка загинула від обстрілів пологового будинку у Запоріжжі було лише 2 дні від народження.
Навіть у Міжнародний день захисту дітей росіяни здійснили масований ракетний обстріл, внаслідок якого разом із мамою загинула 9-річна дівчинка. "Агресору ніколи не зрозуміти наші почуття, вони воюють з дітьми", - заявив Лубінець.
За його словами, Росія позбавляє українських дітей найдорожчого – права на життя, яке гарантоване кожній дитині згідно з Конвенцією ООН про права дитини. “Позбавляючи життя наших українських дітей, Росія відбирає майбутнє нашої держави", - наголосив Лубінець.
Уповноважений ВР ще раз звернувся до світу: “Аби засудити дії Росії та підтримати українську формулу миру. Ми маємо пам’ятати, і не тільки в цей день, про наш найголовніший обов’язок перед дітьми – захистити їхнє право на життя, безпеку, і майбутнє у своїй державі – вільній і незалежній".
Як повідомляв Укрінформ, ввечері 3 червня росіяни обстріляли Дніпропетровщину. З-під завалів будинку в Підгородненській громаді дістали тіло 2-річної дівчинки.