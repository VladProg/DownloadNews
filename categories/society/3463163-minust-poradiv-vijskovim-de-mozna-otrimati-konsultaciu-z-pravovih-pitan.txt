Кожен військовослужбовець може безкоштовно отримати консультації та роз’яснення з будь-яких правових питань - Мін’юст

Як передає Укрінформ, про це інформує Міністерство юстиції України у Фейсбуці.
“Кожен військовослужбовець може безкоштовно отримати консультації та роз’яснення з будь-яких правових питань, допомогу в підготовці документів для отримання соціальних пільг і гарантій. Ветерани війни, члени сімей загиблих захисників України можуть також безкоштовно скористатися послугами юриста або адвоката для представництва у судах. Затриманим військовослужбовцям буде призначений адвокат для захисту”, - інформують у міністерстві.
Зазначається, що найчастіше захисників України, які звертаються до системи БПД за консультаціями, цікавлять питання прав та обов’язків військовослужбовців, їх фінансування, організації речового забезпечення, порядку взяття на квартирний облік, можливості переведення військовослужбовця до іншої частини, а також пільги для військовослужбовців та учасників бойових дій.
Серед популярних тем звернень також збереження середнього заробітку на підприємстві під час служби, виплата кредитів у період воєнного стану.
Повідомляється, що до юристів системи БПД надходить також багато запитань щодо формування добровольчих формувань територіальних громад – механізм формування, функції, права та основні завдання, які покладенні на органи територіальної оборони.
У Мін’юсті зауважують, що більшість військовослужбовців із тих, хто звертається до системи БПД, мають статус учасника бойових дій/ветерана війни і мають можливість отримати безоплатну вторинну правову допомогу.
“Проте під час війни реалізація цього права для українських захисників – не на часі. З 24 лютого по 31 березня цього року по БВПД звернулися близько 660 ветеранів та учасників бойових дій. Це менше, ніж за аналогічні періоди у мирний час”, - ідеться в повідомленні.
Детальніше про те, як військовослужбовцям отримати безоплатну правову допомогу, можна ознайомитися на сайті системи БПД.
24 лютого росія розпочала новий етап восьмирічної війни проти України – повномасштабний наступ. Ворог здійснює масовані обстріли та бомбардування мирних українських міст та сіл. ЗСУ, Сили територіальної оборони та весь український народ ефективно чинить спротив російським військам і завдають їм великих втрат.