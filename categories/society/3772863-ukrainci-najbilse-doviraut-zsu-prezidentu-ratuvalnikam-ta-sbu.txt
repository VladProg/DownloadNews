Нове опитування Центру Разумкова зафіксувало підтримку громадянами України Президента, Збройних сил, СБУ, прикордонників та рятувальників.

Соціологічне опитування проводилося Центром з 21 по 27 вересня 2023 року, передає Укрінформ.
Так, за даними дослідження, Президенту Володимиру Зеленському довіряють 75% українців. Він очолює рейтинг довіри до персоналій.



Також серед лідерів довіри до конкретних осіб є очільник Миколаївської ОВА Віталій Кім (64%), волонтер Сергій Притула (51%), голова СБУ Василь Малюк (34%) та інші.

Довіра до Збройних Сил України становить 93%. Також серед лідерів з переліку державних інституцій - ДСНС (83%), прикордонна служба (76,5%) та Служба безпеки України (66%).
СБУ користується найбільшим рівнем довіри серед правоохоронних органів. Наступною йде Національна поліція із показником 57% українців.
Довіра до інших правоохоронних та антикорупційних органів значно менша: НАБУ – 29%, САП – 28%, НАЗК – 27%.
Опитування проводилося соціологічною службою Центру Разумкова з 21 по 27 вересня 2023 року в рамках Програми сприяння громадській̆ активності «Долучайся!», що фінансується Агентством США з міжнародного розвитку (USAID) та здійснюється Pact в Україні. Зміст опитування є винятковою відповідальністю Pact та його партнерів і не обов’язково відображає погляди Агентства США з міжнародного розвитку (USAID) або уряду США.
Опитування методом face-to-face проводилося у Вінницькій, Волинській, Дніпропетровській, Житомирській, Закарпатській, Запорізькій, Івано-Франківській, Київській, Кіровоградській, Львівській, Миколаївській, Одеській, Полтавській, Рівненській, Сумській, Тернопільській, Харківській, Херсонській, Хмельницькій, Черкаській, Чернігівській, Чернівецькій областях та місті Києві (у Запорізькій, Миколаївській, Харківській, Херсонській областях — лише на тих територіях, що контролюються урядом України та на яких не ведуться бойові дії).
Опитано 2016 респондентів віком від 18 років. Теоретична похибка вибірки не перевищує 2,3%.