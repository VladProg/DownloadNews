Слідство у справі про заволодіння деревиною на 50 млн грн колишнім директором державного лісгоспу на Харківщині завершено.

Про це повідомила в Телеграмі пресслужба Спеціалізованої антикорупційної прокуратури, передає Укрінформ.
«Прокурорами САП прийнято рішення про завершення досудового розслідування, яке здійснювали детективи НАБУ, та відкриття матеріалів у кримінальному провадженні стосовно колишнього директора одного з державних підприємств лісового господарства Харківської області та ще чотирьох керівників підконтрольних йому компаній, які підозрюються у заволодінні деревиною на суму понад 50 млн гривень», - ідеться в повідомленні.
За інформацією слідчих, встановлено, що ексдиректор держлісгоспу та керівники підконтрольних йому ТОВ організували схему з продажу деревини за заниженими цінами. Зокрема, впродовж 2018-2019 років було продано близько 15 тис. куб. м деревини, в результаті чого держлісгосп недоотримав понад 50 млн гривень.
Також було встановлено, що протягом 2018-2019 років вказані особи легалізували частину незаконно отриманих коштів у розмірі близько 2 млн гривень через рахунки підставних фізичних осіб-підприємців під виглядом надання фінансової допомоги.
Дії усіх осіб кваліфіковані за ознаками злочинів, передбачених ч. 2 ст. 209 (відмивання майна, отриманого незаконним способом) і ч. 5 ст. 191 (привласнення, розтрата майна групою осіб за попередньою змовою в особливо великих розмірах) КК України.
Матеріали кримінального провадження відкрито усім підозрюваним та їхнім захисникам для ознайомлення.
Як повідомляв Укрінформ, посадовця лісгоспу та керівника одного з ТОВ НАБУ затримало в серпні 2021 року.
Йдеться про колишнього директора Гутянського лісгоспу Віктора Сису та його родича, керівника приватної компанії.
У жовтні 2019 року директор держлісгоспу, намагаючись вплинути на слідство в справі про продаж деревини, запропонував і надав старшому детективу Національного бюро хабар у розмірі 100 тис. дол. США – за закриття кримінального провадження.
Директора держпідприємства викрили «на гарячому» та повідомили йому про підозру, а в липні 2020 року закінчили розслідування за цим фактом та скерували справу до Вищого антикорупційного суду.
З-під варти Сиса вийшов під заставу 4,9 млн грн.
13 січня 2020 року Сисі оголосили підозру у службовій недбалості, що призвела до 4,2 млн грн збитків. За версією слідства, за його керівництва на території лісгоспу незаконно зрубали понад 200 дубів.
24 січня 2020 року його звільнили з посади директора лісгоспу.
17 лютого 2022 року колегія суддів Вищого антикорупційного суду визнала Сису винним у справі про хабар і призначила покарання у вигляді позбавлення волі строком на 5 років 6 місяців із конфіскацією частини майна.