Ізраїльські служби повідомляли, що деякі зі зниклих безвісти українців можуть бути в полоні угруповання ХАМАС.

Про це заявив посол України в Державі Ізраїль Євген Корнійчук в ефірі Суспільне новини, передає Укрінформ.
"Ми не знаємо місце знаходження певної кількості людей. Не виключається, що частина з них може бути в полоні. Про це нам повідомляли ізраїльські служби. Це не доведена інформація. Прошу не робити з цього фурор, але скоріш за все це відповідає дійсності", – сказав дипломат.
Корнійчук також зазначив, що із сімох загиблих українців лише одна громадянка мала тільки український паспорт. Це означає, що вона була подорожуюча, а решта – місцеві мешканці. Крім того, посол України не думає, що кількість загиблих українців в Ізраїлі далі істотно зміниться.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару.
Армія оборони Ізраїлю завдає ударів по сектору Гази у відповідь на напад бойовиків ХАМАСу.
Ізраїль офіційно оголосив стан війни та мобілізував 300 тис. резервістів для відповіді на терористичну атаку, внаслідок якої загинули понад 1300 ізраїльтян.