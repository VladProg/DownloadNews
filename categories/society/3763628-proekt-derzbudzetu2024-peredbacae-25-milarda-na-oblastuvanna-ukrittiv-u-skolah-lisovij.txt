Проєкт Державного бюджету України на 2024 рік передбачає виділення 2,5 млрд грн на облаштування укриттів у навчальних закладах, що на 1 млрд грн більше, ніж у 2023 році.

Про це міністр освіти і науки Оксен Лісовий розповів під час Форуму якості освіти 2023, повідомляє кореспондент Укрінформу.
“У проєкті бюджету 2024 року ми маємо 1,5 млрд грн субвенції на Нову українську школу. Не випадає з фокусу уваги і питання безпеки. Маємо на 1 млрд грн збільшення бюджету на облаштування сховищ — це 2,5 млрд грн на укриття в наступному році”, — сказав Лісовий.
Він також додав, що проєкт Держбюджету-2024 передбачає кошти на друк підручників, модернізацію шкільного харчування, закупівлю шкільних автобусів тощо.
Міністр висловив сподівання, що Верховна Рада затвердить відповідні видатки у Державному бюджеті України на 2024 рік.
Як повідомляв Укрінформ, Кабінет міністрів 15 вересня затвердив проєкт закону "Про Державний бюджет України на 2024 рік” (№10000) із власними доходами загального фонду бюджету в 1 трлн 560 млрд грн та видатками загального фонду у 3 трлн 108 млрд грн.