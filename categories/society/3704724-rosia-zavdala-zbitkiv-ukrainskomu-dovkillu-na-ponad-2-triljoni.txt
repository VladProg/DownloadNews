Оцінити завдану шкоду українському довкіллю в абсолютних цифрах поки що неможливо, але загалом ця сума перевищує 2 трлн грн.

Про це під час дискусії «Наслідки війни в природних та біосферних заповідниках, національних парках» в Укрінформі розповів директор Департаменту природно-заповідного фонду та земельних ресурсів Міндовкілля Едуард Арустамян.
«За попередньою оцінкою, росія завдала збитків українському довкіллю на понад 2 трлн грн. Але це дуже умовні цифри, в абсолютних оцінити це поки що неможливо, тому що ми досі не маємо доступу до значної території, яка перебуває під окупацією», - сказав Арустамян.

Зокрема, серед об’єктів природно-заповідного фонду окупованими залишаються Джарилгацький національний парк та Олешківські піски на Херсонщині, «Білобережжя Святослава» на Миколаївщині, Приазовський національний природний парк та Великий Луг в Запорізькій області, парк «Меотида» на Донеччині.
Керівники та наукові відділи цих парків, за можливістю, працюють дистанційно. Працівники відділів охорони виведені у простій.
«Кам’янська Січ, що в Херсонській області, вже деокупована, проте залишається повністю замінованою і потерпає від регулярних обстрілів. Нам відомо, що там вже сталося понад сотню пожеж. А ще росіяни здійснюють бракон’єрський вилов живих біоресурсів на заповідних територіях, в морі фіксують масову загибель дельфінів», - додав представник Міндовкілля.
За його словами, складніше ситуація з територіями природно-заповідного фонду, які не мають адміністративних органів управління
"Є ще безліч території, які не мають адміністрацій, а мають лише природоохоронний статус. Зрозуміти, що там відбувається і які втрати ми несемо, майже неможливо", - додав урядовець.
Він також нагадав, що для обрахунку збитків Міновкілля розробило і затвердило спеціальні методики, розрахунками за якими займається Державна екологічна інспекція.
«Коли ці цифри у нас будуть, по кожній з них будуть судові позови і точно кожна гривня з агресора буде стягнута», - підкреслив Арустамян.
Як повідомлялося, в Офісі генерального прокурора обговорили об'єднання зусиль органів правопорядку і громадськості для документування та оцінки шкоди довкіллю від російської збройної агресії.