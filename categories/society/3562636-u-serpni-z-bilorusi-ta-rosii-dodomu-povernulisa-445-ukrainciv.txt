Із початку квітня через визначені коридори з території білорусі та росії додому повернулися більше двох тисяч українців, за останній місяць - 445.

Про це повідомив директор Департаменту охорони державного кордону ДПСУ Леонід Баран на брифінгу, передає кореспондент Укрінформу.
«Незважаючи на закриття з початку широкомасштабної агресії росії усіх пунктів пропуску на ворожому кордоні, українські прикордонники забезпечують повернення наших співвітчизників через визначені коридори. У серпні зафіксовано прибуття 445 осіб, а загалом з початку квітня з території росії та білорусі додому повернулися понад 2 тисячі українців», - зазначив він.
Як повідомлялося, на кордоні України з російською федерацією продовжується зосередження певних сил держави-агресора для демонстрації своєї присутності й сковування українських сил оборони, збільшилися обстріли Чернігівщини й Сумщини.