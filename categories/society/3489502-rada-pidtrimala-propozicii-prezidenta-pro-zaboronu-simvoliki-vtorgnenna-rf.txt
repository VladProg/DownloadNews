Верховна Рада підтримала пропозиції Президента щодо поширення заборони символіки російського воєнного вторгнення в Україну на громадські організації.

За відповідне рішення проголосували 312 народних депутатів, повідомляє Укрінформ з посиланням на дані парламенту.
Цим рішенням також враховано пропозиції глави держави дозволити використовувати символіку вторгнення рф в експозиціях музеїв, на тематичних виставках, у бібліотечних фондах, підручниках, у процесі наукової діяльності.
ВР 14 квітня ухвалила закон про заборону символіки, яку використовують військові рф у війні проти України, пропаганду російського неонацистського тоталітарного режиму, а саму росію визнала державою-терористом.
Документом передбачено, що законодавство доповнюється термінами «держава-терорист» і «символіка військового вторгнення російського неонацистського тоталітарного режиму в Україну».
У документі визначено, що літери “Z” і “V” визнаються символікою військового вторгнення росії в Україну, якщо їх використання відповідає встановленим законодавством ознакам. Її було заборонено використовувати у символіці політичних партій.
Президент Володимир Зеленський повернув документ до парламенту, запропонувавши додати, що символіку вторгнення росії в Україну можна законно розміщувати в експозиціях музеїв і на тематичних виставках, у науковій і бібліотечній діяльності. Водночас глава держави закликав доповнити закон забороною символіки не лише для партій, а й для громадських об’єднань.
Як повідомлялося, 24 лютого президент рф володимир путін оголосив про повномасштабне вторгнення в Україну. Війська рф обстрілюють і знищують об'єкти інфраструктури, проводять масовані обстріли житлових районів українських міст і сіл із використанням артилерії, реактивних систем залпового вогню, авіабомб та балістичних ракет.
Європейський Союз, Велика Британія, США, Японія та інші країни застосували потужні санкції проти країни-агресора.
Фото: ОП