У Великій Британії для військовослужбовців з України, Британії, Австралії та Нової Зеландії, що проходять навчання на одному з полігонів, влаштували український вечір.

Як передає Укрінформ, про це Генеральний штаб Збройних Сил України повідомляє у Фейсбуці.
«Навіть у Великій Британії наші військові, які проходять тут тренування, оточені теплом українських волонтерів та волонтерок. Завдяки громадській організації «Єдність України та Великої Британії» Ukraine UK Unity новобранці, які отримують базову підготовку в рамках багатонаціональної навчальної операції ІНТЕРФЛЕКС, мають можливість насолодитися українською музикою та стравами і не забути смак борщу!», - ідеться у повідомленні.
На одному з полігонів Сполученого Королівства, на якому окрім британців, українських військових також тренують інструктори та інструкторки з Австралії та Нової Зеландії, українська громада провела український вечір.
Волонтери розгорнули величезний український прапор, на тлі якого співали місцеві таланти української громади: хор «Калина» і гурт «Борисович і Компанія».
Військовослужбовцям з України, Британії, Австралії та Нової Зеландії подарували сотні синьо-жовтих браслетів-оберегів, сплетені українськими волонтерами.
Професійні українські перукарі робили стрижки усім охочим. А під час вечері команда українців на кухні пригощала наших військових смачним борщем, домашнім салом, різноманітними пиріжками, тортами і фруктами. Український борщ готували команда волонтерів на чолі з Галиною і Олександром з Prosperity Ukrainian cafe & restaurant.
«Ця інтернаціональна ініціатива допомагає підтримувати патріотичний дух та єдність. Ми завжди раді подарувати частинку України для хоробрих сердець. Наша музикальна команда, перукарі, кухарі разом творять дива. Сім'ї випікають для військових із задоволенням і креативом. Напередодні таких заходів наша хата перетворюється на логістичний центр: делікатеси привозять до пізньої ночі, а сусіди діляться місцем у холодильниках. Наші люди сумують за Україною, тому завжди готові порадувати наших військових, адже вони – "частинка України», – зазначила одна із засновниць організації у Британії.

Збройні Сили України висловили вдячність за щиру, дієву та системну й багатоаспектну підтримку військовослужбовців операції ІНТЕРФЛЕКС громадою волонтерок та волонтерів британської громадської організації «Єдність України та Великої Британії» Ukraine UK Unity.
Як повідомляв Укрінформ, на полігонах Великої Британії пройшли підготовку вже понад 20 тисяч українських військових.