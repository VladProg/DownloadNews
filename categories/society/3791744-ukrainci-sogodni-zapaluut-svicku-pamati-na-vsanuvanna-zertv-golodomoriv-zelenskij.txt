У четверту суботу листопада о 16:00 українці запалюють свічку пам’яті про тих, чиє життя було забране в час Голодомору-геноциду.

Як передає Укрінформ, про це Президент України Володимир Зеленський написав у Телеграмі.
«Щороку. Четверта субота листопада. 16:00. Ми запалюємо свічку пам’яті про тих, чиє життя було забране в час Голодомору-геноциду. Усі, хто може. Усі, хто солідарний з нами у світі», - заявив глава держави.
Він також зазначив, «хай наша єдність сьогодні й завжди береже правду про все те, через що довелося пройти Україні, і завжди захищає наших людей і нашу державу від російського зла».
Як повідомлялося, цієї суботи, 25 листопада, в Україні вшановують пам'ять жертв Голодоморів.
Цей День пам'яті відзначають щороку у четверту суботу листопада на підставі указів Президента 1998 та 2007 років.
Українці у ХХ сторіччі пережили три Голодомори: 1921-1923, 1932-1933 і голод 1946-1947 років. Наймасштабнішим був голод 1932-1933 років – саме його називають геноцидом українського народу, здійсненим сталінським режимом.