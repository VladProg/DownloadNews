В Україні громадяни подали вже понад 10 тисяч заявок про виявлення вибухонебезпечних предметів через сторінку з інтерактивною мапою на сайті ДСНС.

Про це під час брифінгу у медіацентрі Україна-Укрінформ повідомив заступник міністра внутрішніх справ Ігор Бондаренко.
Він нагадав, що на офіційному сайті ДСНС запрацювала інтерактивна мапа з місцями виявлення вибухонебезпечних предметів і небезпечних ділянок та інформацією щодо перебігу розмінування.
«Також у цьому ресурсі працює сервіс, коли громадяни можуть поінформувати ініціативно, з наданням відповідних координат і відповідними зображеннями, про знайдені ними, на їх думку, небезпечні об’єкти, щоб підрозділи ДСНС могли відповідним чином реагувати. Наразі надійшло вже більш як 10 тисяч повідомлень», - поінформував Бондаренко.
За його словами, цей сервіс був створений саме для того, щоб максимально убезпечити громадян, які повертаються до міст і сіл, де ще досі можуть залишатися значні обсяги цих небезпечних предметів після російських військових.
«Закликаю, щоб цим сервісом активно користувалися наші громадяни, і щоб вони також дотримувалися рекомендацій, які надходять від ДСНС, тому що, на жаль, є випадки, коли транспорт підірвався на міні. Я сподіваюся, що і підрозділи ДСНС, і інші профільні підрозділи, які допомагають у розмінуванні, що вони цю роботу виконають у досить стислий термін, наскільки це можливо», - сказав заступник глави МВС.
Він також нагадав про те, що раніше було створено сервіс для координації дій рятувальних служб, евакуації населення та надання гуманітарної допомоги - Тelegram-бот @Evacuation2022_bot.
Через цей чатбот є змога додати свої контакти, геолокацію та зв'язатися із представниками Координаційного центру, який працює спільно з Мінреінтеграції, Українською асоціацією районних та обласних рад.
Цей ресурс, за інформацією МВС, був створений саме для евакуації населення, а також для надання екстреної допомоги.
«Завдяки тому, що із сервісом працюють представники територіальних громад, швидко залучаються до допомоги представники відповідних профільних служб - як із системи МВС, так і інші - МОЗ, волонтери», - поінформував він.
За словами Бондаренка, цей Телеграм-бот уже показав свою ефективність.
Як повідомлялося, від початку широкомасштабного вторгнення росії на території України піротехніки знешкодили понад 80 тисяч вибухонебезпечних предметів, у тому числі майже 2 тисячі авіаційних бомб.