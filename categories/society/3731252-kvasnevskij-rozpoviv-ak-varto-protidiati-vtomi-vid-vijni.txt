Втома від війни на Заході є “небезпечним явищем”, але не проявом українофобії, а психологічною реакцією людини на потік негативної інформації. Протидіяти їй треба інформаційною і культурною активністю.

Таку думку в інтерв’ю Укрінформу висловив експрезидент Польщі Александер Кваснєвський.
За його словами, втома від війни на Заході є “дуже небезпечним явищем”. Утім колишній польський лідер не вважає це проявом “українофобії, а психологічною реакцією людини на потік негативної інформації”. Відтак це може мати свої наслідки у вигляді зменшення емпатії й обмеження західної допомоги для України.
Кваснєвський підкреслив, що на це дуже розраховує Путін, який від самого початку був переконаний, що цей рівень емпатії щодо України буде дуже низьким.
“Він прорахувався. Але у тривалій перспективі цей ризик втоми від війни в Україні може бути, а протидіяти цьому можна активністю”,- наголосив експрезидент РП.
На його переконання, величезне значення мають візити Зеленського. За його словами, “його поїздки і виступи є насправді дуже сильними, а успіхи – значними”.
“Думаю, що з цього маразму людей можуть витягувати також діячі культури. Потрібен якийсь дуже хороший фільм, який покаже цю війну. Їх має бути багато. Необхідними є хороші тексти, книги, які показуватимуть, як ця війна виглядає з середини. Потрібен хтось на кшталт Гемінгуея, який описав громадянську війну в Іспанії, а його роман “По кому подзвін” є одним з найвеличніших антивоєнних творів в історії світової літератури”, - зауважив експрезидент Польщі.
Він зазначив також, що треба активно і системно використовувати соціальні медіа, аби інформація з війни передавалася не спонтанно, як у перші місяці війни, а професійно.
“Необхідно показувати масштаби цих нещасть, але обов’язково крізь призму рішучості українців боротися за свою країну. І це має приводити до переконання, що українцям треба допомагати у цій боротьбі, постачаючи зброю, надаючи політичну, гуманітарну і фінансову підтримку”,- констатував експрезидент Польщі.
Як відомо, повномасштабна російська агресія проти України триває вже майже 500 днів. Як зауважив в інтерв’ю Укрінформу Кваснєвський, Путін за цей час не реалізував в Україні жодної своєї цілі, і для нього це - справжня катастрофа.