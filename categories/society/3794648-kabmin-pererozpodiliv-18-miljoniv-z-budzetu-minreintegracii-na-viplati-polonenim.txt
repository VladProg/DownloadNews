Кабінет міністрів ухвалив рішення про перерозподіл 18 мільйонів гривень із бюджету Міністерства з питань реінтеграції тимчасово окупованих територій на виплати грошової держдопомоги звільненим із полону та сім’ям полонених.

Про це повідомляє пресслужба Мінреінтеграції в Телеграмі, передає Укрінформ.
"На своєму засіданні 1 грудня Кабмін ухвалив рішення про перерозподіл 18 мільйонів гривень із бюджету Мінреінтеграції на 2023 рік. Ці кошти будуть перенаправлені з інших бюджетних програм Міністерства на виплати грошової держдопомоги звільненим із полону та сім’ям полонених", - йдеться у повідомленні.
Зокрема, за рахунок вказаного перерозподілу видатків Мінреінтеграції зможе здійснити 180 виплат по 100 тисяч гривень звільненим із полону або сімʼям тих, хто ще в полоні.
Зазначається, що ухвалення цього рішення сприятиме реалізації державної політики щодо соціального захисту звільнених із полону, а також родин військовополонених, цивільних заручників і політв’язнів.
Як повідомлялося, Кабінет міністрів ухвалив зміни до постанови «Про затвердження Типового положення про Раду з питань внутрішньо переміщених осіб», метою яких є сприяння територіальним громадам в адаптації та інтеграції внутрішньо переміщених осіб.