Дружина Президента України Олена Зеленська обговорила із міністром охорони здоров’я Великої Британії Стівеном Барклі Національну програму психічного здоров’я та психосоціальної підтримки.

Про це вона написала у Телеграмі, передає Укрінформ.
“Війна – надпотужний стрес, який зачіпає практично кожного жителя України. І ми повинні мінімізувати наслідки цієї атаки на психічне здоров’я нації. Саме для цього я ініціювала створення Національної програми психічного здоров’я та психосоціальної підтримки. Вчора обговорила її з міністром охорони здоров’я Великої Британії Стівеном Барклі, принагідно подякувавши за всю допомогу, яку ми вже отримали”, - зазначила перша леді.
За її словами, нещодавно проєктні команди зібралися за віртуальним круглим столом, присвяченим питанням психічного здоров'я, який організували спільно з Королівським фондом принца і принцеси Вельських.
“Ми потребуємо реабілітації системи нашого психічного здоров’я. Так само разом плануємо рухатися далі – налагодити співпрацю наших МОЗ для обміну напрацюваннями та навчання фахівців”, - зауважила дружина Президента.
Вона також закликала міністра Великої Британії до співпраці щодо аудиту та обробки даних, які зараз отримують українські фахівці, для подальшої розробки системи психологічної та психосоціальної підтримки. Також обговорено питання обміну досвідом у протезуванні з українськими експертами та адаптації клінік в Україні.
“Нам потрібно вибудовувати мережу в Україні, оскільки протезування краще робити у своїй країні, адже після самої процедури необхідне обслуговування протеза. Впевнена, що коли повний цикл доступний в країні – це набагато ефективніше”, - наголосила Зеленська.
Перша леді зауважила, що в цьому процесі Україна потребує допомоги та експертизи британських клінік. “Зокрема, я підтримую один із таких проєктів – це Superhumans, де я є членкинею борду. Наша мета – розбудувати інноваційний підхід, використання біонічних протезів, щоб українці могли отримувати їх, не виїжджаючи за кордон”, - зауважила дружина Президента.
За її словами, сьогодні Україна потребує підтримки, але водночас набуває унікального досвіду, вивчення якого може бути корисним для інших країн, зокрема й для Великої Британії.
“Це досвід, за який ми платимо дуже велику ціну”, - підкреслила Зеленська.
Як повідомлялося, дружина Президента України Олена Зеленська перебуває з візитом у Великій Британії.
Фото: Офіс Президента