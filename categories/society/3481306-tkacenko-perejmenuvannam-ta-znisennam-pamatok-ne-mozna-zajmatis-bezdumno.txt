Процес декомунізації є свідомим етапом в розвитку України, але він не має бути стихійним та бездумним.

Як передає Укрінформ, про це написав міністр культури та інформаційної політики Олександр Ткаченко в Фейсбуці.
"Україна вже давно почала працювати над декомунізацією. Перейменування обʼєктів, вулиць, знесення памʼятників російських діячів та позбуття радянської символіки в містах. Це зрілий і свідомий етап в розвитку нашої держави. Адже мати комуністичні та російські елементи в нашому просторі, коли СРСР та росія свідомо знищувала українців та українську державність – дійсно неприпустимо. Але маємо цей процес не робити стихійним та не займатись перейменуванням та знищенням памʼяток бездумно", - написав Ткаченко.
Він зазначив, що з початку війни цей процес значно пожвавився і подекуди проходить з надвеликим завзяттям, бо ж українці не хочуть ототожнювати свої міста та села з окупантськими діячами та подвигами.
За його словами, МКІП спільно з Українським інститутом національної пам'яті оприлюднило рекомендації щодо пам’ятних об’єктів, пов’язаних з історією та культурою рф й СРСР.
"Ми можемо лише рекомендувати органам місцевої влади зважати на рекомендації та бути в постійному діалозі з місцевою громадою, щоб діалог був чесним, як і прийняті рішення. Також ми запропонували створити Раду при МКІП та УІНП як дорадчий орган, що опікуватиметься вказаними питаннями. Тобто алгоритм приблизно такий: органи місцевого самоврядування у діалозі із суспільством приходять до спільного рішення і далі координують його з Радою", - написав міністр.
Ткаченко наголосив, що задля суспільного діалогу щодо цього питання МКІП спільно із УІНП започаткували онлайн-круглі столи із залученням фахівців та представників громад. Перша дискусія на тему «Топоніміка» вже відбулась, її можна переглянути за посиланням. Наступні круглі столи відбудуться 18 і 25 травня.
Як повідомлялося, Міністерство культури та інформаційної політики та Український інститут національної пам'яті дали роз’яснення щодо знесення пам’ятників і перейменування назв, пов’язаних з історією й культурою росії та СРСР.