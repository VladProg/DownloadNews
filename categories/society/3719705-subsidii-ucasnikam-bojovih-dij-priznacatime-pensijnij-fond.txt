Для призначення пільг на оплату житлово-комунальних послуг, придбання твердого палива і скрапленого газу в грошовій формі учасники бойових дій можуть звертатися до Пенсійного фонду України.

Як передає Укрінформ, про це повідомляє пресслужба ПФУ у Фейсбуці.
«З питань щодо призначення пільг людина може звернутися з заявою та необхідними документами до Пенсійного фонду України в один із зручних способів», - йдеться в повідомленні.
Зокрема, документи можна надати особисто, звернувшись до обраного сервісного центру Пенсійного фонду України або до уповноважених посадових осіб виконавчого органу сільської, селищної, міської ради відповідних територіальних громад, центрів надання адміністративних послуг.
Крім того, необхідні документи можна направити поштою на адресу органу Фонду або онлайн – через вебпортал електронних послуг ПФУ, мобільний застосунок “Пенсійний фонд” чи через портал "Дія".
Як повідомлялося, Пенсійний фонд здійснить автоматичний перерахунок та перепризначення субсидій на новий період з урахуванням підвищеного тарифу на електроенергію для споживачів із 1 червня.