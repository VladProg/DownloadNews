У рамках чергової рятувальної місії благодійна організація Save Ukraine повернула 13 дітей з тимчасово окупованих територій Херсонської, Луганської та Запорізької областей.

Про це Save Ukraine повідомила у Фейсбуку, передає Укрінформ.
«Сьогодні (12 вересня – ред.) Save Ukraine повернула в рамках 11-ї рятувальної місії ще 13 дітей з окупованих територій Херсонщини, Луганщини та Запорізької області», - йдеться в повідомленні.
В організації розповіли історії кількох дітей.
«Мама ховала Олесю від окупаційної влади та односельчан цілий рік, аби ніхто не дізнався, що дівчинка живе з нею й не примусив її навчатися в російській школі. Микиту, Сашка й Андрія батьки відвезли до бабусі й дідуся на лівий берег, де тоді було безпечніше. Але після звільнення Правобережжя родина опинилася розірваною. Батьки чекали деокупацію, щоб забрати дітей, але зрозуміли, це буде не скоро», - йдеться в дописі.

Серед дітей, яких удалося повернути - Поліна, Тарас і Матвій. Їхні розлучені батьки після початку повномасштабної війни зайняли різні позиції: мама боляче переживала за Україну, а тато став проросійським.
«І саме тато зробив мамі заборону на виїзд дітей з території Росії. Там, в окупації дітей примушували ходити в російську школу, й погрожували мамі позбавити її батьківських прав», - розповіли у благодійній організації.

Зазначається, що загалом за результатами 11 рятувальних місій Save Ukraine повернула додому 176 дітей.
Як повідомлялося, Уповноважений ВР із прав людини Дмитро Лубінець заявив, що ніхто не знає, скільки дітей насправді викрали росіяни з України, де вони зараз перебувають та що з ними відбувається.
Фото: Людмила Денісова, Телеграм