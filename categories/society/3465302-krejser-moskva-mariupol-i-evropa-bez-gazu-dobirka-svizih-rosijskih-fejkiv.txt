Центр протидії дезінформації при РНБО України зібрав ворожі фейки, маніпуляції та дезінформаційні вкиди, які російська пропаганда тиражувала протягом доби 22 квітня.

Про це йдеться у повідомленні Центру в Телеграмі, передає Укрінформ.
Так, пропагандистські ЗМІ рф розпочали тиражувати тезу, що нібито «українські націоналісти розлютилися на владу через байдуже ставлення до захисників Батьківщини, які боронять Маріуполь». Для цього російські пропагандисти виривають з контексту фрази зі звернення українських блогерів, зокрема наближених до батальйону «Азов». Центр застерігає, що це – маніпуляція.
ЦПД наводить ще один приклад російського фейку: у відповідь на повідомлення МВФ про те, що «Європа зможе обходитися без російського газу не більше шести місяців», заступник голови ради безпеки рф дмитро медвєдєв сказав: «Якщо серйозно, то й тиждень не протягнути». У Центрі нагадують, що це також маніпуляція.
Крім того, міноборони рф заявило, що «з членів екіпажу крейсера «Москва» загинула одна людина, безвісти зникло 27 членів екіпажу, евакуйовано 396 осіб». Спеціалісти Центру застерігають, що це дезінформація.
Як повідомляв Укрінформ, за допомогою інформаційної блокади російська федерація намагається приховати від своїх громадян перебіг і наслідки війни.
Зокрема, як повідомило Медузі джерело, близьке до командування Чорноморського флоту росії, при затопленні ракетного крейсера Чорноморського флоту рф «Москва» офіційно визнано загиблими 37 членів екіпажу, тіла яких доставили до Севастополя.