Україна має найбільшу кількість електронних резидентів в Естонії – близько 6 тисяч осіб, що становить майже 6% від усієї кількості людей, які отримали «електронне громадянство».

Про це в інтерв’ю Укрінформу розповів міністр зовнішньої торгівлі та інформаційних технологій Естонії Крістіан Ярван.
«Зараз в Естонії є майже 100 000 електронних резидентів зі 176 країн, які заснували в Естонії майже 23 000 цифрових компаній. Електронне громадянство – це програма тісної співпраці з урядом, у якій немає жодних спрощень під час ретельних перевірок. Тобто лише люди з чесними намірами можуть стати електронними резидентами Естонії», - зазначив міністр.
За його словами, початок повномасштабної війни значно підвищив інтерес українців до естонської програми електронного громадянства. Останні дані демонструють, що майже 1 із 10 нових електронних резидентів є громадянином України. Причому останнім часом Україна додає в середньому до 100 електронних резидентів на місяць.
«Загалом Україна має найбільшу кількість електронних резидентів в Естонії, близько 6 000 осіб, що становить майже 6% усієї спільноти електронних резидентів. Майже третина з них заснували компанію в Естонії, що робить Україну країною номер один за показником створення компаній електронними резидентами у провідних галузях, таких як комп’ютерне програмування, роздрібні онлайн-продажі та бізнес-консультації», - наголосив Ярван.
Е-резидентство (e-residence) – програма, яка дозволяє мешканцям інших держав отримувати доступ до естонських сервісів та безпосередньо єдиного європейського ринку.
Як повідомлялось, наразі естонська програма e-Residency відшкодує внесок у розмірі до 130 євро всім українцям, які подали заявку на отримання електронного резидентства після 24 лютого 2022 року та тим, хто подасть заявку до кінця цього року.