Від початку дії воєнного стану прикордонники затримали за спробу незаконного перетинання кордону понад 8 тисяч чоловіків, які за віком підлягають призову під час мобілізації.

Як передає Укрінформ, про це повідомляє Державна прикордонна служба.
“Понад 5,6 тисячі з цих порушників зупинені прикордонниками поза пунктами пропуску. Решта намагалися злукавити на паспортному контролі”, - ідеться у повідомленні.
У ДПСУ зазначають, що попри те, що спроба незаконного перетинання державного кордону карається в адміністративному порядку, чимало ухилянтів та їхніх помічників вдаються до супутніх кримінальних правопорушень.
Так, з початку повномасштабної війни зафіксовано 245 марних спроб підкупу прикордонників, під час яких прикордонникам пропонували хабарі на загальну суму понад 3,8 млн грн. Підкуп посадової особи – це кримінальне правопорушення, відповідальність за яке передбачена статтею 369 Кримінального кодексу України.
За матеріалами співробітників оперативно-розшукових підрозділів Держприкордонслужби розпочато понад 1450 кримінальних проваджень, з яких понад 270 - за ст. 332 (незаконне переправлення осіб через державний кордон), 1160 - за ст. 358 (підроблення документів та використання підроблених документів), 17 - за ст.336 (ухилення від призову) Кримінального кодексу України.
Майже 600 особам оголошені підозри у вчиненні цих злочинів та близько 200 осіб вже притягнуті до кримінальної відповідальності.
У ДПСУ нагадали, що на період дії правового режиму воєнного стану виїзд громадян України чоловічої статі віком від 18 до 60 років забороняється, за винятком деяких категорій осіб.
“Неодноразово ухилянти ставали жертвами криміналітету. Деякі з них поплатилися чималими коштами, а були й такі, хто гинули в річках і горах під час спроб порушення кордону”, - зауважили прикордонники.
Як повідомляв Укрінформ, поліція за пів року заблокувала 48 каналів незаконного переправлення осіб через державний кордон.