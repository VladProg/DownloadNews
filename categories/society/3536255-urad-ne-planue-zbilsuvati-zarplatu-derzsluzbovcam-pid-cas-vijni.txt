В умовах війни про збільшення рівня заробітних плат державних службовців не йдеться, нині уряд говорить про оптимізацію.

Про це міністр Кабінету Міністрів Олег Немчінов сказав у щотижневому огляді у сфері реформи державного управління, оприлюдненому на Ютубі, передає Укрінформ.
«Ми пам'ятаємо, що Україна – воююча держава і, звичайно, що ми не можемо говорити про якесь збільшення заробітної плати. Ми можемо говорити про оптимізацію функціонала у центральних органах виконавчої влади і їх підрозділів», - зазначив урядовець.
За його словами, якраз у понеділок, 25 липня, експерти, які працюють у робочих групах щодо реформи оплати праці державних службовців, мають внести свої пропозиції по питаннях, пов'язаних із врегулюванням низьких посадових окладів та забезпеченням гідної оплати праці держслужбовців.
Як повідомляв Укрінформ, 10 липня уряд доручив міністру Кабінету Міністрів Олегу Немчінову продовжувати напрацьовувати пропозиції щодо реформування оплати праці державних службовців попри те, що нині Україна бореться із російськими загарбниками на своїй території.
Ще на початку лютого уряд ухвалив зміни до схеми посадових окладів державних службовців різних категорій, тому вони поки що мали зрости на 6%, а в рамках подальшого реформування планувалося подальше збільшення.