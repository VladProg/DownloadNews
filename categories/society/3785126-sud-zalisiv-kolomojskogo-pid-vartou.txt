Шевченківський райсуд столиці не задовольнив клопотання захисту бізнесмена Ігоря Коломойського про зміну йому запобіжного заходу у зв’язку з погіршенням стану здоров’я.

Як повідомив у коментарі Укрінформу адвокат бізнесмена Олександр Лисак, відповідне рішення ухвалила суддя Олена Чайка.
“Суддя залишила наше клопотання без розгляду”, - сказав він.
За його словами, захисту не відомі аргументи, якими керувалася суддя, відмовляючи у клопотанні. Повний тест рішення буде відомий 14 листопада, зазначив Лисак.
Адвокати просили звільнити Коломойського з-під варти у зв'язку з його незадовільним станом здоров'я. Раніше захист озвучував у суді такі діагнози Коломойського, як цукровий діабет, холецистит, цироз печінки і панкреатит.
Як повідомлялося, 27 жовтня Шевченківський райсуд столиці продовжив Коломойському до 2 грудня запобіжний захід у вигляді тримання під вартою з можливістю внесення 3,8 млрд грн застави.
Крім того, суддя зобов’язала Центр охорони здоров’я Державної кримінально-виконавчої служби у Києві та області провести невідкладне повне медичне обстеження Коломойського з метою встановлення, чи може він перебувати в умовах слідчого ізолятора без надання спеціалізованої медичної допомоги.
Також суддя зобов’язала керівника відділу забезпечення досудового слідства СБУ організувати Коломойському надання медичної допомоги та забезпечити йому необхідне лікування.
Під час судового засідання адвокат бізнесмена Олександр Лисак озвучив у суді клопотання про зміну Коломойському запобіжного заходу з тримання під вартою на нічний домашній арешт. Адвокат аргументував клопотання погіршенням стану здоров’я свого підзахисного через перебування у СІЗО і відсутність систематичного надання ліків.
2 вересня Коломойському оголосили підозру за двома статтями Кримінального кодексу: ст. 190 (шахрайство) та ст. 209 (легалізація (відмивання) майна, одержаного злочинним шляхом).
Працівники Бюро економічної безпеки і СБУ інкримінують йому легалізацію упродовж 2013-2020 років понад пів мільярда гривень шляхом виведення їх за кордон із використанням інфраструктури підконтрольних банківських установ.