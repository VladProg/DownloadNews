Апеляційна палата Вищого антикорупційного суду України відмовила у задоволенні скарги сторони захисту на продовження дії запобіжного заходу ексголові Верховного Суду.

Як передає Укрінформ, про це Спеціалізована антикорупційна прокуратура повідомляє у Телеграмі.
"20 липня 2023 року Апеляційна палата Вищого антикорупційного суду погодилась з доводами прокурора САП та відмовила у задоволенні апеляційної скарги сторони захисту на рішення ВАКС від 11.07.2023, яким продовжено строк дії запобіжного заходу у виді тримання під вартою з можливістю внесення застави у розмірі 75 млн грн колишньому Голові Верховного Суду", - ідеться у повідомленні.
Рішення ухвалено з окремою думкою одного з суддів колегії.
Рішення Апеляційної палати ВАКС набрало законної сили з моменту проголошення та оскарженню в касаційному порядку не підлягає.
У САП нагадали, що строк дії запобіжного заходу – до 08.09.2023.
У разі внесення застави на підозрюваного буде покладено низку процесуальних обов’язків.
Як повідомляв Укрінформ, 15 травня НАБУ і САП заявили про викриття схеми одержання неправомірної вигоди керівництвом та суддями Верховного Суду. Правоохоронці затримали голову ВС Всеволода Князєва та вилучили 2,7 млн дол.
16 травня під час пленуму Верховного Суду 140 суддів підтримали висловлення недовіри Князєву. Судді також ухвалили постанову пленуму ВС про припинення повноважень Князєва.
17 травня Вищий антикорупційний суд відмовився задовольнити скаргу захисту Князєва на його затримання.
18 травня Вища рада правосуддя задовольнила подання Спеціалізованої антикорупційної прокуратури про надання дозволу на утримання Князєва під вартою. Того ж дня Вищий антикорупційний суд обрав ексголові Верховного Суду Всеволоду Князєву запобіжний захід у вигляді тримання під вартою з можливістю внесення 107,3 млн грн.
31 травня Апеляційна палата ВАКС зменшила заставу Князєву до 75 млн грн.
26 травня пленум обрав новим головою Верховного Суду Станіслава Кравченка. До цього він очолював Касаційний кримінальний суд у складі ВС.