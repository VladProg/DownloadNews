В Україні з четверга набрали чинності зміни, регламентовані постановою Кабінет Міністрів України від 10 квітня 2022 року, які, серед іншого передбачають можливість для громадян складати практичний іспит на отримання посвідчення водія у будь-якому сервісному центрі МВС.

Про це поінформувала у Телеграмі пресслужба Головного сервісного центру МВС України, передає Укрінформ.
«(Зміни, зазначені у цій постанові уряду – ред.) передбачають можливість громадянам, які переїхали тимчасово жити в інше місце, отримати посвідчення водія або скласти практичний іспит у будь-якому сервісному центрі МВС, незалежно від того, у якому сервісному центрі МВС складено теоретичний (практичний) іспит», - уточнюється у повідомленні.

Також відтепер для громадян доступним буде навчання з теоретичної підготовки у автошколах за допомогою засобів зв’язку (Зум, Скайп, Google meet тощо), Також цим документом було скорочено термін навчання на категорії В, C1, C, С1Е, СЕ шляхом зменшення на 20% теоретичної частини.

Громадяни також зможуть повернути у будь-якому сервісному центрі МВС свідоцтво про реєстрацію транспортного засобу, виданого особі для поїздки за кордон (упродовж 10 днів).

Як повідомлялося, 24 лютого росія розпочала новий етап восьмирічної війни проти України – повномасштабний наступ. Ворог здійснює масовані обстріли та бомбардування мирних українських міст і сіл. ЗСУ, Національна гвардія, сили Територіальної оборони та весь український народ ефективно протистоять російським військам і завдають їм великих втрат.

Після початку війни проти росії було запроваджено масштабні санкції з боку світової спільноти.