Російська армія вбила в Україні 506 дітей і ще 1133 дітям завдала поранень.

Як передає Укрінформ, про це Офіс генерального прокурора повідомляє у Телеграмі.

“Більше ніж 1639 дітей постраждали в Україні внаслідок повномасштабної збройної агресії рф. Станом на ранок 9 жовтня 2023 року, за офіційною інформацією ювенальних прокурорів, 506 дітей загинули та понад 1133 отримали поранення різного ступеня тяжкості”, - ідеться в повідомленні.
Дані не є остаточними. Триває робота з їх встановлення в місцях ведення бойових дій, на тимчасово захоплених та звільнених територіях.
Найбільше постраждало дітей у Донецькій області - 489, Харківській - 303, Київській - 129, Херсонській - 130, Запорізькій - 99, Миколаївській - 97, Дніпропетровській - 96, Чернігівській - 72, Луганській - 67.
8 жовтня внаслідок обстрілу росіянами Костянтинівки Донецької області була травмована 9-річна дівчинка.
8 жовтня через обстріл загарбниками Херсона постраждали дві дівчинки віком 9 та 11 років.
Як повідомляв Укрінформ, 8 жовтня росіяни вдарили по Костянтинівці крилатою ракетою “Іскандер”.
Від ворожих обстрілів у Херсоні 8 жовтня постраждали 11 людей.