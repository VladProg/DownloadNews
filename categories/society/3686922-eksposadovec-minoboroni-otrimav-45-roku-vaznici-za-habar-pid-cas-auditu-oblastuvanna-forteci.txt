Вищий антикорупційний суд засудив до 4,5 року позбавлення волі колишнього посадовця Міноборони, який пропонував ₴24 мільйони неправомірної вигоди за позитивний аудит облаштування «Фортеці».

Як передає Укрінформ, про це інформує пресслужба Спеціалізованої антикорупційної прокуратури.

“24 березня 2023 року колегія суддів Вищого антикорупційного суду оголосила вирок колишньому заступнику начальника управління Міністерства оборони України.

Суд підтримав позицію прокурора САП та визнав указану особу винуватою у пропозиції надання 24 млн грн неправомірної вигоди за позитивний аудит облаштування «Фортеці» - об’єкту спеціального призначення «Єдиний центр безпеки Центрального управління безпеки військової служби Збройних Сил України», - йдеться у повідомленні.

За вироком суду колишньому посадовцю Міноборони призначено покарання у виді 4 років 6 місяців позбавлення волі.

Досудове розслідування здійснювали детективи НАБУ.

Вирок ВАКС може бути оскаржений протягом 30 днів з дня його проголошення шляхом подачі апеляційної скарги до Апеляційної палати Вищого антикорупційного суду.
Як повідомляв Укрінформ, у грудні 2021 року САП погодила підозру в пропозиції неправомірної вигоди заступником начальника управління Міністерства оборони.
Зокрема, посадовець пропонував ₴24 мільйони за позитивний висновок директору Департаменту внутрішнього аудиту відомства.
Йшлося про аудит виконання приватною компанією її зобов’язань за контрактом про облаштування Єдиного центру безпеки Центрального управління безпеки військової служби Збройних сил.
Контракт є частиною Комплексної системи моніторингу об’єктів Міністерства оборони України, спрямованого за забезпечення безпеки об’єктів оборонного призначення на території України. Позитивний висновок аудиту дозволив би приватній компанії отримати повну суму оплати за укладеним контрактом, загальна вартість якого становить понад 400 мільйонів гривень, та претендувати на укладення наступних договорів щодо облаштування інших частин системи.