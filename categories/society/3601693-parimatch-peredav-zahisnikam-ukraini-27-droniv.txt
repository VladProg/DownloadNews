Для нагальних потреб фронту бренд Parimatch придбав 27 розвідувальних БПЛА за 8 мільйонів гривень.

Про це Укрінформу повідомили у Parimatch.
“З перших днів повномасштабної агресії рф проти України безпілотні літальні апарати відіграють виняткову роль у захисті територіальної цілісності країни. Як засвідчує досвід української армії, дрони здатні оперативно проводити тактичну розвідку та за лічені секунди коригувати точність ударів по ворожих позиціях. Залежно від типів БПЛА і технічних характеристик аеророзвідка суттєво підсилює наземні війська. А також – здатна завдавати відчутних збитків російській армії і на передовій, і в тилу”, - зазначається в повідомленні.
Для реалізації важливих оперативних завдань української армії Parimatch забезпечив різні підрозділи 27 розвідувальними дронами. У грошовому еквіваленті така допомога оцінюється у 8 мільйонів гривень, поінформували в компанії.
“За останні вісім місяців БПЛА стали “очима” наших захисників і надійним джерелом інформації щодо театру бойових дій. Саме розуміння реальної поточної ситуації сприяє швидким і злагодженим діям різних підрозділів ЗСУ. Чим більше такої технологічної підтримки отримуватиме армія, тим швидше зможе наближати омріяну перемогу”, – підкреслила CEO Parimatch Ukraine Наталія Гілевич.
Як повідомлялося, від початку повномасштабного вторгнення Parimatch надав допомогу Україні на понад 269 млн гривень, основна частина – допомога ЗСУ.