Канада заявила про готовність спільно з Україною очолити коаліцію держав, які сприятимуть поверненню депортованих українських дітей.

Про це повідомив генеральний прокурор України Андрій Костін, передає Укрінформ з посиланням на Офіс генпрокурора.
Відповідну заяву, за його словами, зробила міністерка закордонних справ Канади Мелані Жолі на міжнародній конференції United for Justice. War Сrimes against Ukrainian Children, що пройшла в Торонто.
Також під час заходу очільниця канадського МЗС підкреслила, що саме Канада буде співголовувати з Україною в реалізації четвертого пункту Формули миру, присвяченого поверненню всіх полонених і депортованих.
В Офісі генпрокурора наголосили, що спільно з міжнародними партнерами збирають й аналізують усі наявні докази, які можуть свідчити про геноцидні наміри таких злочинів відповідно до Конвенції ООН про запобігання злочину геноциду та покарання за нього.
«Маємо привернути увагу світової спільноти до того, що в самому серці Європи нині чиниться геноцид. Для цього необхідно зібрати достатньо доказів, щоб Міжнародний кримінальний суд міг винести справедливе рішення. Цьому присвячена наша постійна робота з партнерами, серед яких Офіс прокурора МКС», – зазначив Костін.
Під час конференції учасники обговорили також інші аспекти забезпечення комплексної відповідальності Росії, зокрема конфіскацію її суверенних активів.
Як зауважив генпрокурор, серед країн-партнерів уже є певний елемент політичної волі у вирішенні цього питання, а українська сторона посилює співпрацю в цій сфері з партнерами з Канади, Сполучених Штатів Америки і Європейського Союзу.
«Росія повинна платити вже зараз за всю шкоду, яка заподіяла українцям та Україні під час цієї агресивної війни», – підкреслив Костін.
Як повідомлялося, міжнародна конференція United for Justice. War Сrimes against Ukrainian Children пройшла в понеділок, 20 листопада. Учасники заходу обговорювали, зокрема, запровадження нових механізмів, які сприятимуть поверненню депортованих українських дітей.
Генпрокурор України під час конференції наголосив, що порушення Росією всіх можливих законів й основних правил гуманності стосовно українських дітей, як і всі інші злочини, має автоматично спричиняти відповідальність.
Створити коаліцію держав, яка сприятиме поверненню депортованих Росією українських дітей, запропонували представники Канади на зустрічі радників з національної безпеки та зовнішньої політики, що пройшла на Мальті наприкінці жовтня.