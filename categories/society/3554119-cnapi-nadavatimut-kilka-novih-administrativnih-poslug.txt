Уряд розширив перелік адміністративних послуг, які надаються через ЦНАПи.

Про це повідомляє Міністерство соціальної політики України у Фейсбуці, передає Укрінформ.
«Уряд доповнив новими адміністративними послугами соціального характеру перелік адміністративних послуг органів виконавчої влади та адміністративних послуг, що надаються органами місцевого самоврядування через ЦНАПи», — йдеться в повідомленні.
Зазначається, що до переліку внесено послуги з надання допомоги на проживання внутрішньо переміщеним особам; з надання одноразової компенсації особам з інвалідністю та дітям з інвалідністю, постраждалим внаслідок дії вибухонебезпечних предметів; надання щорічної допомоги на оздоровлення особам з інвалідністю та дітям з інвалідністю, постраждалим внаслідок дії вибухонебезпечних предметів.
Як повідомлялося, внутрішньо переміщені особи можуть отримувати соціальні послуги та виплати без наявності паспорта на основі довідки від Державної міграційної служби України або Є-документа. Також повідомлялося, що Кабінет Міністрів 1 липня ухвалив постанову, відповідно до якої стати на облік внутрішньо переміщених осіб та почати отримувати виплати можна без паспорта.