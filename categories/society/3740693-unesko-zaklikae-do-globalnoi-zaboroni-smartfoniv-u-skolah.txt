Організація Об'єднаних Націй з питань освіти, науки та культури (ЮНЕСКО) рекомендує заборонити використання смартфонів у школах, щоб покращити рівень навчання учнів та захистити дітей від кібербулінгу.

Як передає Укрінформ, про це повідомляє The Guardian.
"У доповіді ООН рекомендовано заборонити використання смартфонів у школах, щоб усунути незручності в класах, покращити навчання та допомогти захистити дітей від кіберзалякування", - йдеться у повідомленні.
Згідно з даними ЮНЕСКО, існують докази того, що надмірне використання мобільних телефонів пов’язане зі зниженням успішності у навчанні. Також надмірна кількість часу, проведеного за екраном, негативно впливає на емоційну стабільність дітей.
У відповідному документі ЮНЕСКО зазначається, що заклик до заборони смартфонів говорить про те, що цифрові технології, зокрема штучний інтелект, повинні завжди підкорятися "людиноцентричному баченню" освіти та ніколи не витісняти особисте спілкування з учителями.
"Не всі зміни є прогресом. Просто тому, що щось можна зробити, не означає, що це потрібно робити", – йдеться у документі.
Оскільки навчання дітей все більше переміщується в онлайн-формат, особливо в університетах, ЮНЕСКО закликало міністрів освіти з усього світу "не нехтувати соціальним виміром освіти", де студенти навчаються особисто.
"Цифрова революція має величезний потенціал. Але подібно до того, як лунають застереження щодо правил її регулювання у суспільстві, так само слід приділяти увагу тому, як вона використовується в освіті. Сучасні технології мають бути спрямовані на покращення навчального досвіду та на добробут студентів і вчителів, а не на шкоду їм", - сказала генеральний директор ЮНЕСКО Одрі Азуле.
Як повідомляв Укрінформ, Міністерство освіти Японії розробило тимчасові рекомендації для обмеженого використання генеративного штучного інтелекту (ШІ), такого як ChatGPT, у школах країни вже з наступного навчального року.