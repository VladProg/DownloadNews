Міністерство охорони здоров’я розподілило у регіони 124 608 упаковок препарату від коронавірусної хвороби «Паксловід», отримані як гуманітарна допомога. Вказані ліки призначаються у першу чергу пацієнтам із груп ризику, щоб запобігти складному перебігу коронавірусної хвороби.

Як передає Укрінформ, про це повідомляє Міністерство охорони здоров'я.
«Перед початком традиційного зростання захворюваності на коронавірусну хворобу ми маємо подбати про найбільш вразливі до цього захворювання групи – людей похилого віку та тих, хто має супутні захворювання. Для цього в області вже доставили не лише «Паксловід», а й ще один важливий препарат – «Молнупіравір». Їх пацієнти мають отримувати безоплатно від своїх лікарів», – наголосив міністр охорони здоров’я Віктор Ляшко.
У МОЗ зазначили, що як і «Паксловід», так і «Молнупіравір» є препаратами прямої дії, які запобігають розмноженню вірусу та знижують ризик важкого перебігу хвороби. Особливість вказаних ліків – таблетована форма, що полегшує прийом. Окрім того, вказані лікарські засоби не вимагають особливих умов до зберігання.
Препарати розподіляли з урахуванням потреб регіонів та відповідно до кількості населення. До прикладу, Вінницька, Запорізька, Івано-Франківська та Полтавська області отримали близько 6 тисяч упаковок. Близько 5 тисяч упаковок були доставлені на Закарпаття, Львівщині, Рівненщину та Черкащину.
У МОЗ нагадали, що останній розподіл відбувався у червні, тоді до регіонів поїхали 112 тисяч флаконів. Також на національних складах перебуває близько 75 тисяч флаконів вказаних ліків (близько 3 млн пігулок), які будуть розвезені найближчим часом, відповідно до потреби.