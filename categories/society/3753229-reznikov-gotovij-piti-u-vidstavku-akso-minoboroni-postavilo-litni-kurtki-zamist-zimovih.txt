Міністр оборони Олексій Резніков готовий піти у відставку в разі, коли Міноборони справді поставило 180 тисяч літніх курток замість зимових, і запропонував парі.

Про це він заявив "Бабелю", передає Укрінформ.
Проте якщо насправді були поставлені 180 тисяч зимових курток, а не літніх, то за умовами парі народна депутатка Анастасія Радіна має скласти мандат, а журналіст «Української Правди» Михайло Ткач - піти з видання і на три роки припинити займатися журналістикою.
Резніков також повідомив, що під час розбору ситуації Міноборони надасть всі документи, докази, факти й матеріали, які стосуються справи, «щоб переможець спору був очевидний для всього українського суспільства».
Бути арбітрами у цьому парі Резніков запрошує Комітет з депутатської етики ВРУ і Комісію журналістської етики, а спостерігачами - редакції українських видань.
Своєю чергою Анастасія Радіна у пості у Фейсбуці повторила попередні звинувачення на адресу Міноборони та закликала Резнікова їх спростувати.
«Спростуєте — я складу мандат одразу після ухвалення закону про відновлення публічного декларування статків чиновників, у тому числі військкомів та горе-закупівельників для армії», - заявила Радіна.
Михайло Ткач у Фейсбуці заявив, що парі міністр оборони країни у стані війни може собі дозволити лише непублічно і лише тоді, коли зможе перемогти ворога «також за рахунок стратегічного планування в тому числі закупівель зимової форми, засобів захисту і, що дуже важливо, дронів».
«Ви мали піти на засідання парламентського комітету з питань боротьби з корупцією після публікації Юрія Ніколова про закупівлю курток для ЗСУ, але проігнорували можливість прозвітувати. Мені невідомо, чому замість пояснень щодо участі племінника депутата оборонного комітету у закупівлях міністерства оборони, ви були змушені опускатися до неміністерського рівня тиску на ЗМІ», - заявив Ткач.
Також він наголосив, що не припинить займатись журналістикою
«Я піду лише тоді, коли останній внутрішній кат українського суспільства, який думає, що може безкарно використовувати владу суспільства у своїх приватних інтересах, заб’ється в кут. А наразі ідеї тих, хто перебуває на шляху до цього кута, мене не турбують. Бо це моя робота», - наголосив Ткач.
Як повідомляв Укрінформ, раніше у Міноборони заявили, що готові сприяти у перевірці всіх поставлених за контрактом зимових курток, аби зняти будь-які сумніви щодо отримання військовослужбовцями зимового одягу за результатами виконання контрактів.