Дружина Президента Олена Зеленська привітала українців з Міжнародним днем сім’ї та розповіла трагічні історії родин, які сталися через напад росії на Україну.

Як передає Укрінформ, про це дружина Президента написала у Фейсбуці.
“Скільки нас, українців? Зараз назву цифру, яку мало хто знає. Якщо рахувати в сім’ях, то нас – 15 мільйонів родин. 15 мільйонів чиїхось затишних маленьких всесвітів, малих батьківщин, сімейних альбомів, особливих дат. 15 мільйонів унікальних, неповторних історій любові й життя. Сьогодні – Міжнародний день сім’ї. Звісно, хотілося б відзначати його не так. Адже сім’я не для війни, а для миру. Не для смертельного ризику, а для щастя й життя”, - написала Зеленська.
За її словами, “нападницька російська війна завдає удару не просто по країні, а конкретно по мільйонах чиїхось маленьких всесвітів”, щодня руйнуючи, ранячи, роз’єднуючи.
“Історія кожної нашої сім’ї зараз – це історія болю, тривог, надії. Історіями наших родин пишеться трагічна й героїчна історія країни. Це сім’ї, які пережили жорстоку окупацію”, - заявила дружина Президента.
Зеленська опублікувала на своїй сторінці трагічні історії українських родин, які сталися через напад росії на Україну.
Так, родина багатодітної мами з Бучі Лесі (яка має інвалідність) без світла й води виживала з чотиримісячними немовлятами.

Сім’я Марії Вдовиченко з Маріуполя пережила клінічну смерть мами під обстрілами у підвалі, а тато її реанімував. Потім він сам майже втратив зір після побиття російськими військовими, коли вивозив доньок і дружину в безпечне місце.
Також від війни постраждала родина 18-річного В’ячеслава з Верхньоторецького на Донеччині. Хлопець залишився найстаршим у сім’ї та доглядає двох братиків і двох сестер після того, як на його очах від обстрілу загинула мама.
“Кажуть, коли гине людина – гине світ. Коли гине сім’я – з нею гине цілий всесвіт. Так втратив свій всесвіт – дружину й тримісячну донечку, усіх жінок родини, одесит Юрій Глодан”, - зазначила Зеленська.
Вона додала, що інший тато – Володимир Ободзінський з Малинської громади також втратив родину. Його дружину, сина й доньку та онуків-двійнят у рідному домі вбила ракета. За словами дружини Президента, “це нестерпний біль – однакові прізвища на свіжих меморіалах”.
“Наші родини – це надзв’язок, коли разом і в горі, і в радості, і на війні. Як Ігор і Денис Уніговські, батько та син, які удвох пішли воювати з окупантом, причому тато з тих чоловіків, які спеціально для цього повернулися з-за кордону”, - заявила Зеленська.
Так, подружжя лікарів із Маріуполя Оксана та Кирило Кирсанові під обстрілами щодня рятували життя містян і жили на роботі, доки від лікарні майже нічого не залишилося.
Волонтерське подружжя Уляни та Віталія Пчолкіних допомагають сотням співвітчизників. Попри те, що обоє пережили важку окупацію в Бучі та пересуваються на колісних кріслах.
“Родина – тендітна й надміцна конструкція водночас. Вона подолає все й на все піде заради порятунку найдорожчих”, - заявила дружина Президента.
Так, 23-річна Анастасія Павлова дісталася Маріуполя й самотужки вивезла звідти батьків та навіть сусідів, яких зустріли по дорозі.
За словами Зеленської, увесь світ плакав над історією 84-річного Валентина із Запоріжжя. Він на старенькому авто врятував із захопленого російськими військами села сина, невістку, трьох онуків. А після довгої дороги ще й заколисував шестимісячну внучку у волонтерському центрі.
“Родина – це розуміння з півслова. З одного погляду. Це єдність душ. Скільки їх нині розділено: хтось воює, хтось рятує. Між кимось – фронти й навіть країни. Але найболючіше – коли рідні душі роз’єднують силоміць. Як це трапилося із чотирирічною Алісою, евакуйованою зі сховищ на “Азовсталі”. Її маму Вікторію – медика – забрали з автобуса росіяни. Вона не пройшла їхньої перевірки. Всі наші думки з цією родиною. Ми зробимо все, щоб вона знову була разом”, - додала Зеленська.
Навіть у воєнний час в Україні створюються нові сім’ї. За час війни укладено понад 20 тисяч шлюбів.
Молода пара – Оксана та Віктора з Луганщини побралася після того, як жінка втратила ноги, наступивши на міну.
“Сім’я перемагає все. Адже сім’я – це надія. А надія – це більше, ніж рідня по крові. Зараз уся країна стала однією родиною. Ті, хто прихищають, рятують і захищають, – усі ми сім’я. Отже, сьогодні наш день. Іще один день, на який ми ближчі до перемоги миру – для наших власних сімей”, - заявила дружина Президента.
Як повідомляв Укрінформ, 12 травня дружина Президента України Олена Зеленська привітала медичних сестер з професійним святом та розповіла декілька історій про медсестер, які в умовах війни виконували свій професійний обов'язок та рятували життя українцям.