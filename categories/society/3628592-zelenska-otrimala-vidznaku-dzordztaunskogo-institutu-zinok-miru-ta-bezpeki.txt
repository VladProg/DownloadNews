Дружина Президента Олена Зеленська отримала відзнаку Гілларі Клінтон від Джорджтаунського інституту жінок, миру та безпеки (США).

Про це перша леді повідомила на своїх сторінках у соцмережах, передає Укрінформ.
"Надзвичайна честь для мене – отримати відзнаку The Hillary Rodham Clinton Awards від Джорджтаунського інституту жінок, миру та безпеки. Під час онлайн-церемонії, відверто сказала: не маю відчуття, що це лише моя нагорода. Уся наша країна зараз бореться за свободу і водночас – за мирне життя у світі. Бо поки агресор запускає ракети по українських містах, миру, на жаль, не існує ніде", - зазначила Зеленська.
Вона зауважила, зокрема, що якщо бодай уявити, що росія начебто може перемогти, хоча цього ми ніколи не допустимо, мир перестане існувати в принципі.
"Уявіть, що кожен диктатор вирішить, ніби може вчиняти геноцид проти мирних людей. Уявіть, що терористи диктуватимуть правила вільному світу. Уявіть, що маніяки зрозуміють безкарність своїх злочинів. Це те, як зараз бачить майбутній світовий порядок росія. І те, проти чого ми воюємо", - підкреслила дружина Президента.
Перша леді запевнила, що хоче із неймовірною вдячністю розділити цю нагороду з кожною українкою та українцем, які відстоюють не лише право України, а й право усього світу на мир.

Зеленська подякувала Гілларі Клінтон та всім Сполученим Штатам за цю відзнаку, додавши, що вона є черговим свідченням невпинної підтримки України.
Як пояснили в пресслужбі ОП, нагороду The Hillary Rodham Clinton Awards щороку вручає Джорджтаунський інститут жінок, миру та безпеки за виняткове лідерство у визнанні важливої ролі жінок у створенні більш мирного та безпечного світу.
Відзнаку Олені Зеленській вручила в режимі онлайн державний секретар США у 2009-2013 рр. Гілларі Клінтон.
Організатори премії зазначили, що цьогоріч на церемонії нагородження пролунав «салют українським жінкам» – як визнання хоробрості українок, які провадять миротворчу та гуманітарну діяльність. Окрім першої леді, серед лауреаток - урядова уповноважена з питань гендерної політики Катерина Левченко; голова «Центру громадянських свобод» Олександра Матвійчук; співзасновниця й директорка зі стратегічного розвитку Українського жіночого фонду Наталія Карбовська. Усі вони, за словами організаторів, символізують десятиліття мужньої праці на передовій в уряді та громадянському суспільстві.
Відзнаку також отримала Її Королівська Високість Софі, Графиня Весекська – за багаторічну підтримку гендерної рівності та лідерство в боротьбі проти сексуального насильства під час конфліктів у всьому світі, включно з Україною.
За даними ОП, Джорджтаунський інститут жінок, миру та безпеки (GIWPS) вивчає й висвітлює роль і досвід жінок у сфері миру та безпеки в усьому світі. Раніше лауреатами щорічної премії ставали Верховний комісар ООН з прав людини Мішель Бачелет, лауреатка Нобелівської премії миру Надія Мурад та інші.
Як повідомляв Укрінформ, дружина Президента Олена Зеленська в інтерв'ю британському телеканалу Sky News заявила, що за скоєні під час російської агресії злочини в Україні треба покарати не тільки президента рф володимира путіна, а й “колективного путіна”.
Фото: ОП