Папа Франциск закликав не припиняти молитися за мир в Україні та в інших уражених війною регіонах під час молитовної зустрічі з паломниками, які зібралися на площі Святого Петра у Ватикані в урочистість Внебовзяття Діви Марії.

Про це повідомляє Vatican News, передає Укрінформ.
«Сьогодні ми ввіряємо Пречистій Діві Марії, взятій на небо, наше благання про мир в Україні та в усіх уражених війною регіонах, яких, на жаль, так багато! Гуркіт зброї заглушує спроби діалогу, влада сили переважає над силою права. Але не знеохочуймося, продовжуймо надіятися і молитися, бо тільки Бог є Тим, Хто провадить історію. Нехай же вислухає нас», - сказав Папа Франциск.
Як повідомляв Укрінформ, Папа Римський Франциск у зверненні до португальської влади повторив заклик до Європейського Союзу розвивати дипломатію миру, спрямовану на врегулювання конфліктів, зокрема у контексті війни в Україні.
Фото: Vatican News