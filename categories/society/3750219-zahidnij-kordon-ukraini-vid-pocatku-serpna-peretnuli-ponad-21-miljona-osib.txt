Цього місяця кордони України з іншими державами Європи в обох напрямках перетнули більш як 2,1 млн осіб.

Як передає Укрінформ, про це в ефірі загальнонаціонального телемарафону «Єдині новини» сказав речник ДПСУ Андрій Демченко.
«Динаміка пасажиропотоку залишається на високому рівні. Загалом з початку цього місяця кордон уже перетнуло більше 2 мільйонів 100 тисяч осіб в обох напрямках, але ми відмічаємо динаміку і перевагу в’їзду в Україну, ніж виїзду за межі нашої країни. Це також прослідковувалось у липні, і можу зазначити, що високий пасажиропотік залишиться як мінімум до кінця цього місяця», - розповів Демченко.
За його словами, більше людей повертається додому з огляду на початок нового навчального року.
Речник ДПСУ додав, що найбільша завантаженість пунктів пропуску на кордоні спостерігається з четверга до неділі.
Як повідомляв Укрінформ, напередодні кордони України з ЄС та Молдовою перетнули 100 тисяч осіб та 20 тисяч автівок.