Вищий антикорупційний суд обрав запобіжний захід у вигляді застави розміром 3,1 млн грн колишньому голові Агентства з розшуку та менеджменту активів, якому інкримінують розтрату 426 млн грн.

Про це інформує пресслужба Спеціалізованої антикорупційної прокуратури, передає Укрінформ.
“Суд застосував до вказаного підозрюваного запобіжний захід у вигляді застави у розмірі 3 101 250 гривень”, - йдеться у повідомленні.
Термін дії запобіжного заходу - до 12 вересня поточного року.
Як повідомляв Укрінформ, 13 липня колишньому голові АРМА повідомили про підозру у зловживанні владою та розтраті понад 426 мільйонів гривень. ЗМІ повідомили, що йдеться про ексочільника АРМА Антона Янчука.
У справі про розтрату правоохоронці також повідомили про підозру начальнику управління менеджменту активів центрального апарату АРМА.
Крім того, підозрюваними є працівники заснованого Міністерством юстиції державного підприємства "Сетам", що спеціалізується на організації електронних торгів арештованим майном.
Установлено, що посадовці АРМА у змові з представниками державного підприємства, приватними компаніями та іншими особами організували схему з продажу за заниженою вартістю через торговельний майданчик "Сетаму" майна, арештованого в межах кримінальних справ, переданих в управління агентства.
За інформацією слідства, спочатку арештоване майно передавали АРМА під приводом виконання ухвал слідчого судді. Зі свого боку посадовці агентства готували обґрунтування, що такими активами важко управляти, зберігати або ж вони швидко псуються й можуть втратити свою вартість.
Надалі майно оцінювала компанія-учасниця схеми за суттєво заниженою вартістю. За нею майно виставляли на електронні торги, організовані "Сетамом". Представники держпідприємства, учасники змови, організовували торги в такий спосіб, щоб забезпечити перемогу наперед визначеній приватній компанії.
НАБУ та САП здобули докази щонайменше чотирьох епізодів такої протиправної діяльності протягом 2019 року. Зокрема, ідеться про продаж трьох земельних ділянок в Одеській області, придбаних свого часу для будівництва торговельних центрів мережі "Ашан". Встановлено, що ділянки були реалізовані у 18 разів дешевше за ринкову вартість.