Prometheus запускає Всесвітній онлайн-університет, де буде представлено 50 онлайн-курсів від провідних університетів світу.

Про це повідомила пресслужба Міністерства освіти і науки, передає Укрінформ.
«У партнерстві з Міністерством освіти і науки України та за підтримки Посольства США в Україні Prometheus запускає Всесвітній онлайн-університет», - йдеться у повідомленні.
Проєкт покликаний створити унікальну освітню систему та забезпечити рівний доступ до знань для всіх українців.
Зазначається, що протягом трьох років Prometheus вперше перекладе українською мовою 50 найкращих онлайн-курсів, котрі будуть розміщені безплатно на платформі.
Інформується, що перекладі будуть доступні програми від Гарвардського та Каліфорнійського університетів, Массачусетського технологічного інституту, університетів Джона Гопкінса, Мічигану, Іллінойсу та Дюка.
Курси, на які вже можна зареєструватися:

«CS50: вступ до штучного інтелекту з Python» від Гарвардського університету — з легендарного циклу курсів CS50.
«Програмування для всіх: основи Python» — найпопулярніший у світі курс основ програмування та «Python: Структури даних» від університету Мічигану.
«Основи програмування з HTML, CSS та JavaScript» та «Програмування на Java: Програмне забезпечення» від університету Дюка.
«Цифрові медіа та основи маркетингу», «Цифрові медіа та маркетингові стратегії» та «Основи корпоративних фінансів» від університету Іллінойсу.
«Основи проєктного менеджменту» від Каліфорнійського університету, Ірвін.
«Перша психологічна допомога» від університету Джонса Гопкінса.

Як раніше повідомляло агентство, платформа Prometheus відкрила навчання для 60 тисяч підприємців.