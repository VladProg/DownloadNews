В Україні сьогодні відзначають День рятувальника.

День рятувальника є професійним святом не тільки працівників усіх аварійно-рятувальних служб, пожежної охорони, інших спеціальних формувань, його відзначають також громадяни, які зробили внесок у справу ліквідації наслідків надзвичайних ситуацій техногенного та природного характеру, захисту життя і здоров’я людей.

Зі святом рятувальників привітав Президент Володимир Зеленський.
«За щоденною роботою працівників Держслужби з надзвичайних ситуацій — уже тисячі врятованих після російських обстрілів людських життів, понад 100 тисяч ліквідованих пожеж, більш як 430 тисяч знешкоджених вибухонебезпечних предметів», - написав Зеленський у Телеграмі.

Глава держави подякував усім, хто рятує, за «взірець самовідданості й зосередженості на інтересах держави та людей».
Як зазначив міністр внутрішніх справ Ігор Клименко, співробітники ДСНС від початку повномасштабної війни Росії проти України врятували понад 11 600 людей.
«Випадкових людей у лавах ДСНС немає, адже це покликання та вибір кожного, хто готовий прийти на допомогу людям, які опинилися у біді», - написав Клименко у Фейсбуці.
Він підкреслив, що ліквідація наслідків ворожих обстрілів, гасіння пожеж, розбір завалів, розмінування українських територій — усе це лише частина щоденної титанічної роботи рятувальників.
«Складний та ризикований шлях об’єднує людей героїчними вчинками та протистояннями. І кожен успішно подоланий виклик має найціннішу нагороду — збережені життя. Надзвичайники з початку повномасштабної війни врятували понад 11 600 людей, з них: 5357 дістали з-під завалів зруйнованих ворогом будівель, 3009 врятовано з побутових пожеж, 2112 - на об’єктах гірничої галузі, 564 - у горах, 476 - на водоймах, 141 - під час ліквідації надзвичайних ситуацій», - наголосив міністр.

Він першочергове подякував рятувальникам саме за тисячі врятованих доль і безпеку, яку вони повертають людям.

Як відомо, День рятувальника відзначають 17 вересня. Свято встановлене указом Президента України від 12 вересня 2008 року.