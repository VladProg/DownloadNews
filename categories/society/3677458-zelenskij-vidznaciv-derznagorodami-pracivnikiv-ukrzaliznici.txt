Президент Володимир Зеленський відзначив державними нагородами працівників акціонерного товариства «Українська залізниця».

Як передає Укрінформ, відповідний указ №124/2023 опублікований на сайті глави держави.
Згідно з документом, за вагомий особистий внесок у розвиток залізничного транспорту, самовідданість і високий професіоналізм, виявлені у забезпеченні функціонування об'єктів залізничної інфраструктури в умовах воєнного стану, багаторічну сумлінну працю Президент постановив нагородити дев'ятьох посадовців Укрзалізниці.
Їм призначені ордени княгині Ольги та «За заслуги».
Згаданим указом Президент постановив також присвоїти почесне звання «Заслужений працівник транспорту України» посадовиці Сумської дирекції залізничних перевезень регіональної філії «Південна залізниця» Олені Ситник.
Як повідомляв Укрінформ, раніше Президент відзначив державними нагородами 523 захисників України, з них 143 – посмертно.
Фото: ОП