Правоохоронці викрили злочинну схему із закупівлі за завищеними цінами медичного обладнання на 32 млн грн.

Як передає Укрінформ, про це повідомляє Національна поліція України.
Правоохоронці встановили, що у 2020 році, використовуючи спрощений режим закупівель, пов‘язаний із пандемією COVID-19, службові особи підприємства, підконтрольного громадянину Росії, та представники ряду державних закладів охорони здоров’я організували схему закупівлі обладнання за завищеними цінами.

Відповідно до укладених договорів, приватне товариство з обмеженою відповідальністю мало закупити за державні кошти 49 апаратів ультразвукової діагностики іноземного виробництва для передачі у лікарні різних регіонів. Загальна сума закупівель становила майже 87 млн грн.
Частина апаратури була придбана за ціною 1,7 млн грн, ще частина - за 1,9 млн грн. Відповідно до проведених експертиз, на закупівлі одного апарата УЗД перевищення ринкової вартості становило від 600 до 700 тис. грн. Також у закупленій техніці була виявлена відсутність технічних засобів для збільшення зображення та акумуляторних батарей, спроможних забезпечити автономну роботу.
У результаті державі були завдані збитки майже на 32 млн грн. Лише Департаменту охорони здоров’я Київської області під час закупівлі 11 апаратів УЗД були завдані збитки на 8,5 млн грн.
Правоохоронці провели низку обшуків на території Києва, Київської, Харківської та Полтавської областей та вилучили документацію, яка може свідчити про скоєння вказаного правопорушення. Також за місцем проживання керівника приватних підприємств вилучили паспорти і державні нагороди РФ.


Накладений арешт на кошти підприємства, яке здійснювало закупівлю апаратів.
Колишній уповноваженій особі з проведення закупівель у Департаменті охорони здоров'я Київської ОДА повідомили про підозру за ч. 2 ст. 366 (службове підроблення) Кримінального кодексу України.
Після проведення усіх процесуальних заходів буде вирішуватися питання про оголошення підозр усім причетним до незаконної схеми.
Як повідомляв Укрінформ, у Києві директору комунального підприємства повідомили про підозру у службовій недбалості, що призвела до збитків на понад 6 млн грн під час будівництва Подільського мосту.