Потреба освітньої галузі України у шкільних автобусах становить понад 3 тисячі одиниць.

Про це в ефірі телемарафону «Єдині новини» повідомив міністр освіти і науки Сергій Шкарлет, передає Укрінформ.
Шкарлет зауважив, що від початку повномасштабного вторгнення чимала частина шкільного автопарку була задіяна і використовувалась для безпекових потреб, волонтерства і, як наслідок, знищена або пошкоджена.
«На сьогодні велика потреба в автобусах становить 3133 одиниці. Ми активно разом з міжнародними колегами долучаємось до проблеми щодо забезпечення громад шкільними автобусами», - сказав очільник МОН.
За його словами, запити, зокрема, направили до США, Канади, Індії та Великої Британії.
«Міністерство освіти підготувало більш ніж 80 запитів на таких партнерів, як світових виробників автобусів. Направили звернення до всіх керівників окремих штатів США, до таких потужних держав, як Канада, Індія, Велика Британія, для того щоб хоча би автобуси, які вже були у використанні, були надані до українських громад для забезпечення підвезення саме дітей до школи з 1 вересня», - зазначив Шкарлет.
Як повідомляв Укрінформ, для шкіл України навчання розпочнеться з 1 вересня. Вишам та коледжам рекомендовано розпочати заняття з середини серпня.