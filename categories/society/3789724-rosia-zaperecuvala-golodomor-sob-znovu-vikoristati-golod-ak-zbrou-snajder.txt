Заперечення Росією Голодомору 1932–1933 років в Україні було фактично підготовкою до використання продовольства як зброї у її війні нинішній війні проти України.

Про це сказав професор Єльського університету Тімоті Снайдер у відеозверненні під час спеціальної події Київського безпекового форуму, повідомляє кореспондент Укрінформу.
Снайдер зазначив, що Росія витратила багато сил, намагаючись упродовж останніх 20 років заперечити історичну реальність Голодомору.
«Це показує, що смерть від голоду, або голод як зброя, була дуже поширеним явищем в офіційній свідомості у Російській Федерації. І в цьому сенсі не дивно, що голод використовується як зброя у цій війні. Кажучи прямо, заперечення Голодомору було фактично підготовкою до використання продовольства як зброї», - сказав науковець.
Він зауважив, що такі дії Росії, як руйнування дамби в Новій Каховці, мінування території України, навмисне знищення портів, кораблів, зерносховищ, спрямовані те, щоб чинити тиск на українців.
«Але оскільки Україна є експортером продовольства світові, є й інший аспект - президент Путін намагається продемонструвати свій контроль над Україною, і тому оголошує лідерам країн Африки та Азії, що тепер він є господарем продовольства. Що він тепер має владу над голодом. Що він буде вирішувати, кому жити, а кому помирати. Що, звичайно, є дуже прямим відлунням 1930-х років і політики Сталіна», - наголосив Снайдер.
Історик також зазначив, що влаштований Сталіним Голодомор, який призвів до смертей мільйонів українців, «які не повинні були померти», стояв біля витоків створення масштабної системи брехні, яку продовжує використовувати нинішня Росія.
25 листопада в Україні відзначається День пам’яті жертв голодоморів і 90-ті роковини Голодомору 1932–1933 років в Україні.
Українська делегація в ООН ініціювала підписання державами-членами Декларації з нагоди 90-х роковин Голодомору, до якої приєдналося вже 45 країн.