Як йодна профілактика при викиді радіації призначається одноразова доза калію йодиду - і тільки після офіційного повідомлення про аварію.

На цьому наголосив директор Інституту клінічної радіології Національного наукового центру радіаційної медицини професор Анатолій Чумак в межах інформаційно-аналітичного проєкту «Насправді».
«Тільки після офіційного повідомлення треба приймати стабільний йод — калію йодид. І тільки так, як сказано — це одна таблетка 125 мг дарницького виробництва для дорослої людини», - заявив Чумак.
Водночас він наголосив, що додавати розчинний йод у воду чи молоко, як радили деякі експерти, неефективно, адже йод у такій формі майже не засвоюється організмом.

Професор Чумак також зауважив, що йодна профілактика захистить лише щитоподібну залозу і показана тільки там, де пройде брудна повітряна маса. Найголовніше – знайти укриття без щілин, сховатися у ньому на певний час та регулярно проводити вологе прибирання.
«Якщо вам нічого не треба, ви закриваєтеся у себе вдома і починаєте регулярно прибирати свою квартиру. Ви витираєте пилюку, миєте підлогу, повторно це робите, через те що буде пилюка осідати, теоретично вона може радіоактивною», - зазначив директор Інституту клінічної радіології ННЦРМ.
Як повідомляв Укрінформ, ЄС надасть Україні 5,5 мільйона таблеток йодиду калію для захисту від радіації.