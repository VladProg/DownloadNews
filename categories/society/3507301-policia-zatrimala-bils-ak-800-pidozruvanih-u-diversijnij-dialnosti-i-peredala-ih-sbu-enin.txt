Унаслідок роботи у Національній поліції України (НПУ) 123 контрдиверсійних груп було затримано більше 800 осіб, які підозрюються у диверсійно-розвідувальній діяльності і яких потім було передано за підслідністю до СБУ.

Про це в ефірі українських телеканалів поінформував перший заступник міністра внутрішніх справ України Євгеній Єнін, передає кореспондент Укрінформу.
"Саме в органах Нацполіції було створено 123 контрдиверсійні групи. До цієї роботи було залучено щонайменше 1,5 тисячі осіб, і результат не забарився. Більше 800 осіб, які підозрюються у диверсійно-розвідувальній діяльності, були затримані і передані за підслідністю до СБУ", - сказав Єнін.
Як приклад він навів ситуацію, коли останніми днями у Києві поліцейські затримали одного з водіїв, і під час перевірки документів стало очевидно, що людина себе поводить нетипово і нервово.
Попередній огляд телефона чоловіка підтвердив наявність знімків військових об'єктів і пересувань військової техніки. Цю особу затримали.
"Хочу наголосити, що нам активно допомагає населення. І багато в чому завдяки інформації, яку отримуємо від наших оперативних джерел, нам вдалося навіть попередити теракт проти керівництва нашої держави. Я впевнений, що після перемоги можна буде розказати про це значно більше", - зазначив перший заступник глави МВС.
Відповідаючи на питання, чи можна говорити про портрет типового диверсанта, чи це зовсім різні люди, він сказав, що, безумовно, є ознаки, які притаманні більшості представників диверсійно-розвідувальних груп. Тим не менше, ці особи - різні і за профілем, і за чисельністю, оскільки це визначено різноманітними завданнями, на які вони "заточені".
"Якщо спочатку ми фіксували ДРГ, до складу яких входили і п'ять, і десять людей, і завданням яких було вчинення терористичних актів, і диверсій, у тому числі в центрі столиці, то у подальшому багато хто був націлений саме на коригування вогню і підсвічення позицій і розміщення наших збройних формувань, фіксації результативності ракетно-артилерійських обстрілів. І нам багато дають саме служба на блокпостах і комендантська година", - заявив представник МВС.
Відповідаючи на питання щодо того, що росіяни долучають до диверсійної роботи українців або осіб, які нормально розмовляють українською, Єнін уточнив, що правоохоронцям, безумовно, легше було викривати диверсантів, які користувалися російськими телефонами і номерами, які говорили з московським акцентом, тощо.
"Тим не менше, навіть володіння українською мовою не звільняє їх від інших типових ознак. Хочу наголосити, що це може бути і нетипова поведінка, і проживання у одній квартирі удвох або утрьох, це вихід, так би мовити, у люди лише у вечірній час, та інші підозрілі ознаки", - зазначив посадовець.
Тож Єнін закликав людей, якщо поблизу них знаходяться якісь підозрілі особи, зателефонувати на гарячу лінію Нацполіції і поінформувати про це.
Як повідомляв Укрінформ, 13 червня Єнін заявив, що за весь час широкомасштабної агресії росії в Україні в поліції зареєстрували понад 700 кримінальних проваджень за колабораціонізм і ще 400 проваджень передали за підслідністю до інших правоохоронних органів.