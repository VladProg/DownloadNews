Офіс генерального прокурора розслідує 190 фактів сексуальних злочинів росіян проти українців, серед яких 136 вчинені проти жінок і 54 - проти чоловіків.

Про це повідомила дружина Президента Олена Зеленська у Телеграмі після зустрічі з іракською правозахисницею Надею Мурад і генпрокурором Андрієм Костіним, передає Укрінформ.
"На моє запрошення Надя відвідує Україну. Під час нашої зустрічі разом із генеральним прокурором Андрієм Костіним розповіли їй про наслідки російської агресії та окупації: понад 88 тисяч воєнних злочинів, від розстрілів евакуаційних колон і депортації до сексуального насильства. Генпрокурор навів найсвіжіші дані: 190 фактів сексуальних злочинів розслідує Офіс генпрокурора. Ідеться про 136 жінок і 54 чоловіків. Найменшій жертві 4 роки, найстаршій – 82", - зазначила перша леді.

Зеленська підкреслила, що це не просто цифри, а зламані злочинцями людські долі, які тепер мусимо відновити, повернувши українцям віру в справедливість і життя.
Також дружина Президента розповіла, що навіть на тлі того, що пережили й переживають українці через російський напад, історія іракської правозахисниці Наді Мурад вражає, адже вона пройшла через рабство в терористів ІДІЛу, сексуальне насильство, тортури, страту близьких, а коли врятувалася, знайшла сили свідчити про пережите заради справедливості.

Нині лауреатка Нобелівської премії миру бореться за те, щоб захистити жертв воєнних, зокрема сексуальних, злочинів по всьому світу.
Зеленська зауважила, що існує Кодекс Мурад – покрокові стандарти роботи з постраждалими для тих, хто займається документуванням і розслідуванням злочинів. Основа кодексу, за словами першої леді, максимальна повага й безпека, щоб нікому не довелося робити хибний вибір між інтересами людини та ефективністю розслідування, адже можна поєднати і те, й інше.

"Рада, що Кодекс Мурад уже взяли на озброєння в Україні. Його вивчають і застосовують рятувальники, поліцейські, лікарі та соціальні працівники, щоб, як передбачала авторка, діяти максимально людяно й етично. І щоб кожен, хто пройшов через пекло, отримав повагу, допомогу та зрештою справедливість", - додала дружина глави держави.
Олена Зеленська разом із Надею Мурад також відвідали Бородянку.
"Відвідали героїчне місто разом із Надею Мурад – лауреаткою Нобелівської премії миру. Надя сама пережила рабство й тортури ІДІЛу. Тепер правозахисниця побачила, що пережили та переживають українці через іншу державу-терориста", - зазначила вона.

Зеленська нагадала, що у Бородянській громаді під час російської окупації загинуло 162 жителі, із них 48 – під завалами будинків, ще 28 людей зникли безвісти. Крім того, за її словами, тут пошкоджено або зруйновано 1780 будинків.
"І все-таки Бородянка жива та живе", - наголосила дружина Президента, додавши, що кадри з понівеченої росіянами Бородянки облетіли світ, а саме: вирване бомбою «серце» будинку по вул. Центральній, незламна шафка, яка одна вціліла в розтрощеному помешканні, зранений обстрілами пам’ятник Шевченку.

Відео: Олена Зеленська
Зеленська та Мурад побували в дитячому садочку «Буратіно», де жителі ховалися від російських авіанальотів, подивилися, як у вже реконструйованому дитсадку «Казка» працівники ДСНС навчають 5–6-річних малюків мінної безпеки.
"Казка" та "міни" – слова, які нібито не мають стояти поруч. Але Україна після російської навали є найзамінованішою країною світу. Тож мусимо подбати про захист наших людей і від цієї підступної небезпеки", - зазначила перша леді.
Голова Київської обласної військової адміністрації Руслан Кравченко розповів гостям, як відновлюється Бородянка, зокрема про принцип Build Back Better («Відбудувати краще, ніж було»), який втілюється в будівництві нових об’єктів за програмою United24.
"А Надя вкотре наголосила: маємо документувати всі російські злочини. Ці свідчення знадобляться для міжнародного трибуналу із засудження винних в агресії проти України. Бородянка вже отримує відновлення. Повинна отримати й справедливість", - додала Зеленська.
Як повідомляв Укрінформ, 6 вересня 2022 року в Офісі генпрокурора створили Управління процесуального керівництва досудовим розслідуванням та підтримання публічного обвинувачення у кримінальних провадженнях про злочини, пов’язані із сексуальним насильством, яке очолює Ірина Діденко.
Нові підходи до розслідування злочинів сексуального насильства з боку російських військових передбачають повну конфіденційність для постраждалих, а також пакет сервісу, куди входить психологічна, юридична і матеріальна допомога.
Фото: Телеграм Олена Зеленська