Міністр освіти і науки України Оксен Лісовий закликає викладачів та вчителів припинити маніпуляції навколо мови.

Як передає Укрінформ, про це він заявив на своїй сторінці у Фейсбуці.
За словами Лісового, людина є патріотом тієї країни, мовою якої вона розмовляє зі своїми дітьми. "Я безмірно радію, коли чую, як російськомовні люди спілкуються з власними дітьми українською. Дякую всім тим російськомовним, які перейшли на українську, і закликаю: формуйте навколо своїх дітей українськомовне середовище - мультфільми, кіно, книги, коло спілкування, контент у мережі.
Так чинять люди, які хочуть успіху для своїх дітей.
Так чинять люди, які вірять у власну спроможність привести до успіху свою країну", - підкреслив він.
Як наголосив очільник МОН, "маніпуляції навколо мови - це ніщо інше, як лицемірство", і йому "вкрай складно лишатися щодо цього байдужим".
"Якщо хтось, викладаючи українською, на перерві переходить на російську, - він чи вона насправді демонструє дітям своє скептичне, зневажливе ставлення до держави", - заявив Лісовий та закликав усіх "припинити таку практику".
"Якщо російськомовні батьки спроможні перейти на українську з дітьми, то чому система освіти не здатна підтримати їх українськомовністю середовища?", - запитав він.
За словами міністра, "кейс із викладачкою закладу освіти, яка не спроможна опанувати державну мову, - це пряме порушення чинного законодавства. Щодо цього випадку будуть вжиті заходи. Це очевидно. Та не лише в порушенні законодавства питання".
На переконання очільника МОН, "поведінка цієї пані має вигляд… м’яко кажучи… невідповідний її ролі. Освітянська спільнота формує націю.
Вона формує суспільство майбутнього. Саме тому щонайменше дивно, коли учні чи студенти виявляють вищий рівень свідомості, ніж їх викладачі".
Лісовий також відзначив активність молоді, яка "не толерує такої ганебної пози (бо це не позиція, а саме поза) і не боїться погроз (аж згадалась моя студентська молодість, коли ми позбавлялись совкового абсурду)".
Міністр освіти наголосив: "Не ми перетворили мову на інструмент політичних маніпуляцій. Не ми використовували її як привід для агресії. Ми лише захищаємо свій український простір і свою свободу. І людина (особливо людина в освіті!) повинна усвідомлювати свою роль і відповідальність у цій боротьбі".
Як повідомлялося, в Ірпені викладачка філософії Державного податкового університету проводила пару російською мовою. Одна зі студенток попросила викладачку перейти на українську мову, на що та відповіла, що "несвідомо перейшла на російську, оскільки викладала нею 35 років".
Викладачку відсторонили від роботи на період службового розслідування.