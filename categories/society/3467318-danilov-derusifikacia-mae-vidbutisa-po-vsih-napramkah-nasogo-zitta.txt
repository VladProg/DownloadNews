Дерусифікація має відбутися за всіма напрямками нашого життя – в економіці, політиці, культурі та інших сферах.

Про це сказав секретар РНБО України Олексій Данілов в ефірі національного телемарафону, передає Укрінформ.
«Все, що пов’язане з Москвою, має бути знищено на території України. Мені дивно, що навіть в так дні (Великдень, - ред.) деякі народні депутати рядяться в попівські ряси московського патріархату і при цьому вони заявляють, що вони є прибічниками незалежної країни. Я хочу нагадати, що це дуже небезпечна річ. У нас дерусифікація має відбутись по всіх напрямках нашого життя: в економіці, в політиці і в інших сферах нашої життєдіяльності", - сказав він.
Данілов додав, що це стосується і церкви московського патріархату.
"Звичайно, питання заборони російської православної церкви мають вирішувати віряни. Я думаю, що вони це обов’язково зроблять. Після тих смертей і вбивств віряни МП обов’язково це зроблять – я певен на 99%. Бо платити російським попам - це вже виходить за межі розуміння", - наголосив він.
Він також зазначив, що після всіх смертей, вбивств та інших злочинів, які скоїли окупанти в Україні, вплив росії, започаткований Харківськими угодами, має бути припинений.
"Тому що цей рашизм, який почав з 2010 року напливати на нашу Україну, він має припинити існування... Саме у 2010 році нашу Україну спіткала ця перша біда, коли економічний рашизм почав панувати на території нашої країни. Це були так звані Харківські угоди", - зазначив Данілов.
Як повідомлялося, у Верховній Раді зареєстровано законопроєкт про заборону діяльності МП.