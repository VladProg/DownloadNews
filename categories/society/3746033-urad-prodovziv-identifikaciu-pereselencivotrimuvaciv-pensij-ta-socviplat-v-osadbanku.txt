Кабінет Міністрів продовжив строк ідентифікації отримувачів пенсій та соцвиплат в Ощадбанку.

Як передає Укрінформ, про це інформує пресслужба Міністерства з питань реінтеграції тимчасово окупованих територій України.
“Відповідною постановою передбачено, що період для фізичної ідентифікації одержувачів пенсійних та соціальних виплат продовжено до 31 грудня 2023 року. Це стосується внутрішньо переміщених осіб, яких було взято на облік до 24 лютого 2022 року”, - йдеться у повідомленні.
Таким чином, зауважуть у Мінреінтеграції, до кінця поточного року навіть за відсутності ідентифікації держава не припинятиме зазначені виплати, а "Ощадбанк" не блокуватиме рахунки.
Також урядова постанова розширює можливості для фізичної ідентифікації, необхідної для продовження отримання соціальних виплат. Зокрема, можна буде проводити ідентифікацію особи з використанням відеоконференцзвʼязку, під час сеансу якого предʼявлятимуться документи, що посвідчують особу.
Зазначається, що до фізичної ідентифікації прирівнюються авторизація в особистому електронному кабінеті на вебпорталі електронних послуг Пенсійного фонду України за допомогою віддаленого кваліфікованого електронного підпису "Дія Підпис" (Дія ID) та посвідчення закордонною дипломатичною установою України факту, що особа, яка проживає за кордоном, є живою.
Як повідомляв Укрінформ, українцям, які тривалий час перебувають за кордоном і продовжують отримувати виплати як внутрішньо переміщені особи, з 1 серпня нарахування цієї допомоги припиняється.
Фото: Мінреінтеграції