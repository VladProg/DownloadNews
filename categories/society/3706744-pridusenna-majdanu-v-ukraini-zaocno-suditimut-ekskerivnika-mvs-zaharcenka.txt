Суд дозволив заочне засудження ексочільників Міністерства внутрішніх справ, які є обвинуваченими у справі незаконного постачання спецзасобів для придушення Революції Гідності.

Про це інформує пресслужба Офісу генпрокурора у Телеграмі, передає Укрінформ.
“За клопотанням прокурорів Офісу Генерального прокурора суд прийняв рішення про здійснення спеціального судового провадження – in absentia стосовно колишніх міністра внутрішніх справ України, одного з його заступників та ексдиректора Департаменту матеріального забезпечення МВС”, - йдеться у повідомленні.
Як зазначається, це дозволить провести судовий розгляд та прийняти кінцеве рішення без участі обвинувачених.
Слідством установлено, що колишні правоохоронці у січні 2014 року організували постачання для озброєння підрозділів МВС України спеціальних засобів – понад 13 тисяч гранат виробництва російської федерації.
У подальшому обвинувачені організували застосування цих спецзасобів, що не перебували на озброєнні МВС України, правоохоронцями до мітингувальників 18 та 19 лютого 2014 року в центральній частині м. Києва.
Унаслідок цього заподіяно тілесні ушкодження 127 учасникам акцій.
На цей час за клопотанням сторони обвинувачення суд ухвалив передати частину цих гранат, які не були застосовані до мітингувальників, Національній поліції для стримання військової агресії російської федерації.
Нагадаємо, що міністром внутрішніх справ в 2011-2014 роках був Віталій Захарченко. Після Революції гідності він втік з Києва до росії, де отримав громадянство.
Як повідомлялось, колишньому командиру батальйону "Беркут" повідомлено про підозру в організації теракту та умисних вбивств мітингувальників 18 лютого 2014 року під час Майдану.