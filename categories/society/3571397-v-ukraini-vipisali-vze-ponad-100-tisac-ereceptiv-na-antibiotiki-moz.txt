В Україні з 1 серпня виписали вже 103,6 тис. електронних рецептів на антибіотики.

Як передає Укрінформ, про це повідомляє Міністерство охорони здоров'я України.
“1 серпня в Україні було виписано перший електронний рецепт на антибіотики. Сьогодні число виписаних рецептів в електронній системі охорони здоровʼя (ЕСОЗ) досягло 103,6 тис.”, - ідеться в повідомленні.
Е-рецепт на антибіотики працює в межах перехідного періоду. Це означає, що лікарі, які працюють із електронною системою охорони здоровʼя, мають виписувати е-рецепти на антибіотики. Втім, якщо лікар, до якого звернувся пацієнт, поки не працює з ЕСОЗ, то він випише паперовий рецепт на бланку форми ф-1.
Впровадження е-рецепта на антибіотики в Україні відбувається з певними винятками. Так, аптеки поблизу районів проведення бойових дій або на тимчасово захоплених територіях на час воєнного стану можуть відпускати пацієнтам антибіотики без рецепта лікаря. Крім того, як і раніше, волонтерські та благодійні організації на запит відповідної установи, військової частини чи закладу охорони здоров'я можуть закуповувати рецептурні лікарські засоби оптово безпосередньо у дистрибʼюторів без рецепта лікаря.
В інших випадках, якщо ідеться про купівлю антибіотиків для індивідуального використання через аптеку, відпуск здійснюється за рецептом лікаря.
Щоб придбати антибіотик, необхідно звернутися на прийом до лікаря. Лише за необхідності лікар призначить антибіотик та випише електронний рецепт. При цьому лікар або медсестра надрукує інформаційну довідку, що міститиме всю інформацію про призначення. Пацієнтові після отримання рецепта потрібно звернутися у будь-яку аптеку та предʼявити його фармацевту.
За даними ВООЗ, через набуту стійкість бактерій до антибіотиків у світі щороку помирає близько 700 тисяч людей. Вчені прогнозують, що через широку доступність антибіотиків та поширене самолікування кількість смертей внаслідок стійкості бактерій буде стрімко зростати.
Впровадження е-рецепта в Україні на антибактеріальні препарати має за мету мінімізувати неконтрольоване та самовільне вживання цих ліків, яке стимулює глобальну проблему антибіотикорезистентності.
Наступним етапом впровадження відпуску рецептурних препаратів в ЕСОЗ є реалізація електронного рецепта на наркотичні (психотропні) лікарські засоби. Це другий етап у забезпеченні контрольованого відпуску рецептурних препаратів.
Як повідомляв Укрінформ, аптеки, які продають антибіотики за електронним рецептом, можна буде знайти за спеціальною наліпкою “Відпускаємо ліки за е-рецептом”.