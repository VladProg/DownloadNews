МОЗ оптимізує мережу лікарень для роботи в умовах обмеженого енергопостачання.

Про це в ефірі загальнонаціонального телемарафону “Єдині новини” сказала заступник міністра охорони здоров’я Марія Карчевич, передає Укрінформ.
"Коли ми говоримо про нинішню ситуацію зі зв'язком та перебоями з електроживленням, зі сторони МОЗ ми розділимо нашу мережу на два рівні закладів. Перший — це ті, які будуть працювати за відсутності енергопостачання, які забезпечені генераторами. Ми говоримо, що у нас уся мережа покрита потребою в генераторах, але ми так само шукаємо додаткове забезпечення, щоб додати певну потужність", - сказала Карчевич.
Другий рівень, як додала заступник міністра, це заклади, які, до прикладу, обладнані твердопаливними котлами і зможуть безперебійно працювати в умовах відсутності тепло- та водопостачання.
Втім, за її словами, навіть за умов блекауту жоден медзаклад не припинить свою роботу.
"У разі тривалої відсутності електропостачання певні заклади будуть оптимізовані і в приміщенні, для того щоб зекономити генератори, пальне для генераторів. Але медзаклади не припинять свою роботу", - сказала Карчевич.
Як повідомляв Укрінформ, МОЗ планує додатково доставити ще 1100 генераторів для посилення лікарень.
23 листопада Європарламент спільно з мережею Eurocities, яка включає понад 200 європейських міст, запустили кампанію Generators of Hope ("Генератори надії") з відправки до України електрогенераторів та трансформаторів.