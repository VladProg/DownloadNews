Вища рада правосуддя розпочала засідання Першої, Другої та Третьої Дисциплінарних палат, які здійснюють дисциплінарні провадження щодо суддів.

Як передає Укрінформ, про це повідомили у ВРП.
«22 листопада 2023 року після тривалої перерви розпочинаються засідання Першої, Другої та Третьої та Дисциплінарних палат Вищої ради правосуддя. Дисциплінарні палати Вищої ради правосуддя здійснюють дисциплінарні провадження щодо суддів», - ідеться в повідомленні.
У ВРП зауважують, що розподіл дисциплінарних скарг та скарг на рішення про притягнення до дисциплінарної відповідальності судді чи прокурора було зупинено 5 серпня 2021 року після зміни законодавства та запровадження служби дисциплінарних інспекторів.
Таким чином, скарги щодо дисциплінарного проступку судді та скарги на рішення про притягнення до дисциплінарної відповідальності судді чи прокурора не розглядалися більше двох років.
Зазначається, що дисциплінарну функцію Вищої ради правосуддя відновлено законами України № 3304-ІХ «Про внесення змін до деяких законів України щодо негайного відновлення розгляду справ стосовно дисциплінарної відповідальності суддів» та № 3378-ІХ «Про внесення змін до Закону України «Про судоустрій і статус суддів» та деяких законів України щодо зміни статусу та порядку формування служби дисциплінарних інспекторів Вищої ради правосуддя».
У відомстві також нагадують, що 19 жовтня 2023 року, у день набрання чинності Законом України № 3378-IX, Вища рада правосуддя ухвалила рішення відновити з 1 листопада 2023 року автоматизований розподіл скарг між членами ВРП.
Як повідомлялося, за даними ВРП, в Україні із майже п’яти тисяч суддів не мають повноважень близько 800.