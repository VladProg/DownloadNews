У Мінреінтеграції наразі не прогнозують кратного збільшення кількості переселенців, зокрема після майбутнього контрнаступу та звільнення українських територій.

Про це у телемарафоні «Єдині новини» поінформувала віцепрем'єрка - міністерка з питань реінтеграції тимчасово окупованих територій Ірина Верещук, відповідаючи на питання, як далі може розвиватися ситуація щодо кількості ВПО, особливо при врахуванні майбутнього контрнаступу і звільнення українських територій, передає кореспондент Укрінформу.
«Ми не прогнозуємо кратного збільшення кількості ВПО (у майбутньому – ред.). Бо розуміємо, що будуть ті, які виїжджають, але будуть і ті, які повертаються. Ми бачимо міграцію людей і фіксуємо її, і бачимо її динаміку», - сказала Верещук.
Вона поінформувала, що, наприклад, у січні-березні цього року кількість тих осіб, які виїжджають, росла, а вже у травні їх стало значно менше.
«Тобто, наприклад, у березні це було 40-50 тисяч, а сьогодні у травні це – 12 (тисяч – ред.). Це говорить про те, що кількість (ВПО у майбутньому – ред.) значно збільшуватися не буде», - уточнила віцепрем'єрка
Як повідомлялося, 22 травня Верещук запропонувала ОВА готувати програми, які би сприяли працевлаштуванню переселенців.