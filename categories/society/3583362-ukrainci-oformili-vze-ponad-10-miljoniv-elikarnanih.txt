Від початку запуску реформи електронних лікарняних українці отримали понад 10 мільйонів таких документів, тож це один із найпопулярніших цифрових сервісів у країні.

Про це повідомляє пресслужба МОЗ, передає Укрінформ.
"Таким чином, це є одним із найпопулярніших цифрових сервісів в Україні", - зазначають у МОЗ.
За його даними, в електронній системі охорони здоров’я 74 тисячі лікарів створили 11,6 млн медичних висновків про тимчасову непрацездатність, на підставі яких для працевлаштованих українців формуються е-лікарняні.
«Електронні лікарняні стали важливим кроком у депаперизації сфери охорони здоров’я... Завдяки цифровізації процеси оформлення документа та отримання відповідних страхових виплат значно спростилися. З впровадженням реформи мінімізувалися корупційні ризики видачі необґрунтованих лікарняних», - зазначила заступниця міністра охорони здоров’я з питань цифрового розвитку Марія Карчевич.
Як наголошується, завдяки запровадженим змінам вдалося розділити процес відповідальності медичної та соціальної сторін. Лікар тепер відповідає за те, щоб пацієнт пройшов якісне лікування, і показники його здоров’я нормалізувались. Водночас соціальна сторона забезпечує оформлення та нарахування виплат у зв'язку з тимчасовою втратою працездатності.
У МОЗ зауважили, що реформа спростила процес оформлення лікарняних і для пацієнтів - більше не потрібно збирати підписи й печатки на бланку, передавати документ роботодавцю чи знов іти до лікарні за заміною документа, якщо під час його оформлення була допущена помилка. Неточності у створенні лікарняних тепер трапляються рідше, адже лікар самостійно не вносить інформацію про пацієнта. Усі необхідні дані підтягуються автоматично.
Як повідомлялося, МОЗ спростило процедуру формування медичних висновків про тимчасову непрацездатність для українців, які через російську агресію були змушені виїхати до інших країн.