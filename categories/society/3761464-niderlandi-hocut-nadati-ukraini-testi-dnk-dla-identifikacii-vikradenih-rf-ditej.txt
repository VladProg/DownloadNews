Нідерланди хочуть поставити Україні набори для експрес-тестів ДНК, щоб діти, викрадені Росією, могли бути якнайшвидше ідентифіковані та возз'єднані з родинами.

Як повідомляє кореспондент Укрінформу в Гаазі, про це йдеться в пресрелізі, який було надіслано журналістам пресслужбою міністра закордонних справ Нідерландів.
“Нідерланди хочуть поставити в Україну набори для експрес-тестів ДНК, щоб діти, викрадені Росією, могли якнайшвидше бути ідентифіковані та возз’єднані з їхніми родинами в Україні”, - йдеться у повідомленні.
За допомогою таких тестів можна буде брати зразки ДНК у дітей, яких вдалося повернули з Росії. Внісши зразки до спеціальної бази даних ДНК, українська влада зможе швидше зіставляти дані дітей із даними членів їхніх сімей.
Зазначається, що міністр закордонних справ Нідерландів Ганке Брюїнс Слот зробила цю заяву у четвер, під час зустрічі з Уповноваженим Верховної ради з прав людини Дмитром Лубінцем та Уповноваженою Президента України з прав дитини та дитячої реабілітації Дар'єю Герасимчук.
“Росія викрала тисячі українських дітей після вторгнення в Україну. Це свідома тактика безпрецедентної жорстокості, яка руйнує сім’ї”, – сказала міністр закордонних справ Нідерландів.
“Ці діти не мають бути забуті. Вкрай важливо, щоб вони возз'єдналися зі своїми сім'ями. Нідерланди можуть допомогти Україні в цьому, надавши набори для аналізу ДНК”, - зазначила міністр закордонних справ Нідерландів Ганке Брюїнс Слот.
Зазначається, що використовуючи набори для експрес-тестів ДНК, мобільним ДНК-лабораторіям потребуватимуть лише дві години, щоб провести аналіз ДНК дітей, яких повертають в Україну.
Звичайні лабораторії ДНК наразі не мають достатньої потужності для проведення великої кількості тестів ДНК, необхідних для возз’єднання родин.
Завдяки “проєкту возз’єднання ДНК” Україна також може зібрати докази щодо викрадення дітей, що дозволить переслідувати цей воєнний злочин у судах, зокрема в Міжнародному кримінальному суді (МКС).
У консультації з країнами, включаючи Німеччину та Україну, Нідерланди розробляють ініціативи щодо боротьби з викраденням дітей у всьому світі. Нідерланди вже порушували це питання на різних багатосторонніх форумах, а також заохочують до встановлення фактів неупередженими міжнародними комітетами з розслідування, наприклад, через Організацію з безпеки та співробітництва в Європі (ОБСЄ). Нідерланди також виступають за внесення до списку санкцій ЄС осіб, причетних до викрадення українських дітей. Боротьба з безкарністю винних у цих незаконних депортаціях є пріоритетом для Нідерландів.
Як повідомляв Укрінформ, до нідерландської Гааги прибули шість українських дітей, яких вдалося повернути з Росії.
Під час пресконференції свої історії повернення діти розповідали журналістам у супроводі уповноваженого Верховної Ради з прав людини Дмитра Лубінця та уповноваженої Президента України з прав дитини та дитячої реабілітації Дар'ї Герасимчук.
Вже завтра відбудеться зустріч керівництва Міжнародного кримінального суду (МКС) зі звільненими з російської неволі дітьми.