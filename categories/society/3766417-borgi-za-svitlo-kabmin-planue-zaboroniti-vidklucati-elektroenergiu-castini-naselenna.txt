Міністерство соціальної політики підготувало проєкт Порядку застосування спеціальних додаткових заходів захисту для вразливих споживачів електроенергії.

Як передає Укрінформ, проєкт постанови оприлюднив СПО об’єднань профспілок.
Згідно із проєктом документа, до категорій вразливих споживачів належать одержувачі житлових субсидій. Серед тих, хто не отримує житлові субсидії, вразливими є особи з інвалідністю І та ІІ групи, в тому числі особи, що здійснюють догляд за дитиною з інвалідністю або за особою з інвалідністю з дитинства, особи, які утримують дитячі будинки сімейного типу, багатодітні та малозабезпечені сім’ї, прийомні сім’ї, які мають під опікою трьох і більше дітей.
Також особливого захисту потребують побутові споживачі електричної енергії, життя та здоров’я яких залежить від безперервної роботи медичного обладнання, яке живиться від електричних мереж.
До цих категорій громадян Мінсоцополітити пропонує застосовувати спеціальні заходи захисту.
По-перше, постачальник універсальних послуг зобов'язаний запропонувати укладення договору про реструктуризацію заборгованості (за наявності) за спожиту електричну енергію за визначеним графіком погашення заборгованості, щомісячний платіж в якому не перевищуватиме 20% прожиткового мінімуму.
По-друге, забороняється ініціювати відключення електроустановки вразливого споживача, пов’язане з несплатою/сплатою не в повному обсязі за спожиту електричну енергію у період із 15 жовтня по 15 квітня відповідного року.
Наразі триває обговорення проєкту постанови.
Як повідомлялося, за словами Прем’єр-міністра Дениса Шмигаля, в Україні ціна на газ, тепло, гарячу воду до кінця опалювального сезону залишиться без змін.