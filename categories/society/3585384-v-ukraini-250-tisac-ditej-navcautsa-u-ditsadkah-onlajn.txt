В Україні понад 330 тис. дітей відвідують заклади дошкільної освіти очно, 250 тис. навчаються онлайн і понад 74 тис. – змішано.

Як передає Укрінформ, про це міністр освіти та науки Сергій Шкарлет повідомив у Телеграмі.
"Станом на 4 жовтня освітній процес відбувається у 9 343 закладах дошкільної освіти. З них в традиційному або змішаному форматі надають освітні послуги 5 663 дитячі садочки, онлайн – 3 644. На ТОТ, на жаль, розташовані 1 193 садочки", - зазначив Шкарлет.
Нині понад 655 тис. вихованців навчаються за різними формами, серед них майже 19,7 тис. дітей - з-поміж внутрішньо переміщених осіб.
Переважає очна форма здобуття освіти, зокрема понад 330 тис. дітей відвідують заклади. 250 тис. дітей навчаються онлайн і 74,4 тис. – змішано.
Міністр нагадав, що рішення про форму освітнього процесу в кожній територіальній громаді приймає обласна військова адміністрація.
Як повідомляв Укрінформ, раніше Шкарлет заявив, що понад 10,5 тис. шкіл вже готові до опалювального сезону - це майже 88% від загальної кількості закладів загальної середньої освіти.