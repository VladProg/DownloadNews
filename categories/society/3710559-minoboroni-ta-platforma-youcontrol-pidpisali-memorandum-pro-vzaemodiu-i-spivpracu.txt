Міністерство оборони України та українська аналітична онлайн-система YouControl підписали меморандум про взаємодію та співпрацю.

Як передає Укрінформ, про це повідомляє Міноборони.
"У рамках співпраці представники Служби внутрішнього аудиту Міністерства оборони, а також інших спеціалізованих структурних підрозділів міністерства, отримають доступ до сервісів системи, яка дозволяє сформувати повне досьє на кожну компанію і ФОП України на основі відкритих даних з понад 180 джерел", - ідеться у повідомленні.
Крім того, YouControl проведе навчальний тренінг та відповідну сертифікацію представників Служби внутрішнього аудиту та інших спеціалізованих структурних підрозділів Міністерства оборони.
Якісне та ефективне використання можливостей інформаційно-аналітичної системи YouControl сприятиме підвищенню спроможностей Міністерства оборони під час моніторингу та оцінки ризиків для надання релевантних висновків щодо контрагентів (пов’язаності сторін, судових справ, фіскальних даних компаній та інформації про борги, фінансові та ринкові потужності контрагента тощо).
Меморандум про взаємодію та співпрацю оборонного відомства з українською аналітичною онлайн-системою YouControl від Міноборони підписав директор Департаменту внутрішнього аудиту Міністерства оборони полковник Олександр Титковський.
Як повідомляв Укрінформ, Міноборони запрошує представників ритейлу долучитися до обговорення питань організації харчування Збройних сил.