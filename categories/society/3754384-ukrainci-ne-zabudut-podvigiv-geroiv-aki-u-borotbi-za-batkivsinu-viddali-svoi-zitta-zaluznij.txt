Українці схиляють голови перед хоробрістю та вірністю воїнів, які загинули в боротьбі за незалежність, суверенітет і територіальну цілісність Батьківщини.

Як передає Укрінформ, про це Головнокомандувач Збройних сил України Валерій Залужний з нагоди Дня пам'яті захисників України написав у Телеграмі.
“Сьогодні і повсякчас вшановуємо памʼять захисників, які загинули в боротьбі за незалежність, суверенітет і територіальну цілісність України”, - зазначив головнокомандувач.
Також Залужний підкреслив, що українці не забудуть подвигів героїв, які у боротьбі за Батьківщину, за вільне майбутнє рідних і близьких віддали найцінніше - свої життя.
“Схиляємо голови перед хоробрістю та вірністю наших воїнів. Вічна пам’ять і вічна слава усім борцям за волю України!” - наголосив Головнокомандувач.
Як повідомляв Укрінформ, 29 серпня відзначається День пам'яті захисників України, які загинули в боротьбі за незалежність, суверенітет і територіальну цілісність України.
Символікою цього дня є квітка соняшника, адже у серпні 2014 року на полях соняшників полягли багато українських воїнів.
Дата приурочена до дня найбільших втрат української армії на сході країни у 2014 році - дня виходу з оточення в Іловайську 29 серпня.
Фото: ОП