ДСНС та ЮНІСЕФ напередодні літніх канікул запустили інформаційну кампанію «Спільно до безпеки. Літні пригоди без шкоди».

Про це повідомляє кореспондент Укрінформу.
«Головна мета кампанії - це збереження життів наших громадян, наших дітей. Цього року вже 23 дитини загинуло через те, що вони користувалися місцями (для купання), не облаштованими для відвідування, пірнали у невідповідних місцевостях. Ми наголошуємо, що можливо приходити тільки до водойм, визначених органами місцевого самоврядування, де є пости та рятувальники, які прийдуть на допомогу», - заявив на презентації директор департаменту запобігання надзвичайним ситуаціям ДСНС Олександр Чекригін.
Він зауважив, що нині до звичних ризиків на водоймах додалася мінна небезпека. Адже у безпечних, на перший погляд, водоймах можуть бути вибухонебезпечні предмети.






ДСНС спільно з ЮНІСЕФ запустили інформкампанію задля безпеки дітей / Фото: Світлана Ткачук, Укрінформ































Рятувальники та піротехніки ДСНС продемонстрували, як проводиться розмінування акваторій, на прикладі річки Почепин у Макарівському районі Київської області. За допомогою надводного та підводного дронів вони обстежили частину річки та дістали три 100-міліметрові снаряди й ручну гранату.
«Діти повинні мати змогу гратися будь-коли і будь-де, почуватися в безпеці, так само як їхні батьки не мають переживати, де граються їхні діти. На жаль, сьогодні в Україні ситуація не така... Ми продовжимо співпрацювати з експертами ДСНС, поки це чудове місце не перетвориться на рай», - підкреслив старший координатор гуманітарної програми ЮНІСЕФ Україна Мустафа бен Мессауд.
Ще один напрямок кампанії - захист екосистеми. Працівники ДСНС закликали громадян утриматися від випалювання сухої трави та лісосмуг. За даними рятувальників, від початку року таких пожеж сталося близько семи тисяч.
Рятувальники нагадали про правила безпеки. Зокрема, не можна підходити до вибухонебезпечних предметів, чіпати підозрілі предмети, у разі виявлення таких слід телефонувати за номером 101. Щоб уникнути пожежі, не варто запалювати багаття, а також випалювати сухе листя та траву. Купатися можна лише в підготовлених для цього водоймах, де обладнано рятувальний пост.
Як повідомлялося, у 2022 році сталося 80 654 пожежі, що спричинили загибель 1639 людей, серед яких 36 дітей. На водних об'єктах загинуло 723 людини.