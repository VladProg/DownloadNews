Клопотання про відсторонення ексголови Верховного Суду Всеволода Князєва від здійснення правосуддя до Вищої ради правосуддя не надходило.

Про це в інтерв’ю Укрінформу сказав голова ВРП Григорій Усик.
«Ні, не надходило. Але ж це не від нас залежить. Члени ВРП не можуть самі ініціювати це питання», — сказав Усик, відповідаючи на запитання, чи надходило до ВРП клопотання відповідних органів про його відсторонення від здійснення правосуддя.
Він зазначив, що на час відсторонення від здійснення правосуддя суддя отримує чистий оклад без доплат, допоки суд не встановить його вину.
«Коли до нас надходить відповідний вирок суду, такі судді підлягають звільненню. А якщо вони перебували у відставці, ми її припиняємо, позбавляючи суддю довічного грошового утримання. Що ж стосується відсторонення від посади, то це питання належить до повноважень Пленуму Верховного Суду, який оперативно зібрався та вирішив його. Хоч і звучала критика щодо поспішності обрання нового голови ВС, але, на мою думку, такі дії абсолютно правильні. Це говорить про те, що, не залежно від посад та імені, будь-яка особа може бути притягнута до відповідальності, а її діям буде надана належна оцінка. Своїми діями і Верховний Суд, і Вища рада правосуддя саме це й продемонстрували, і трішки заспокоїли суспільство», - сказав голова ВРП.
Як повідомлялося, 18 травня Вища рада правосуддя задовольнила подання Спеціалізованої антикорупційної прокуратури про надання дозволу на утримання під вартою ексголови Верховного Суду Всеволода Князєва.
Раніше, 15 травня, НАБУ і САП заявили про викриття схеми одержання неправомірної вигоди керівництвом та суддями Верховного Суду. Правоохоронці затримали голову ВС Князєва та вилучили 2,7 млн дол.
16 травня 2023 року під час пленуму Верховного Суду 140 суддів підтримали висловлення недовіри чинному голові ВС Князєву. Судді також ухвалили постанову пленуму ВС про припинення повноважень голови ВС Князєва.