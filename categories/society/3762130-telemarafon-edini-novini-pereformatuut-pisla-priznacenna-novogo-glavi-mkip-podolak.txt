Телемарафон "Єдині новини" переформатують після призначення нового міністра культури та інформаційної політики.

Про це радник керівника Офісу Президента Михайло Подоляк сказав під час заходу "Редколегія. Саміт" у Києві, повідомляє Укрінформ.
"Поки такої людини (відповідального за телемарафон "Єдині новини" – ред.) немає. Побачимо. Буде новий міністр інформаційної політики, потім буде якесь переформатування, хтось відповідатиме. Буде, умовно, якийсь керуючий партнер", – сказав Подоляк.
Як повідомляв Укрінформ, рейтинг телемарафону тримається на рівні 13-15%, оскільки українці загалом стали менше дивитися телебачення.
«Єдині новини» – інформаційний телемарафон, який об'єднав шість найбільших телеканалів країни, був запущений 24 лютого 2022 року з метою інформування населення щодо ситуації в Україні.