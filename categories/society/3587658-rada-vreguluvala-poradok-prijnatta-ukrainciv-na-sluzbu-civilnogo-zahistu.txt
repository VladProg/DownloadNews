Верховна Рада України вдосконалила законодавство щодо проходження служби цивільного захисту. Відповідний закон №6230 ухвалили на засіданні в четвер.

Як передає Укрінформ, за закон проголосували 274 депутати.

Згідно з пояснювальною запискою, закон вдосконалює положення Кодексу цивільного захисту України щодо порядку проходження служби цивільного захисту особами рядового і начальницького складу.
Зокрема, він передбачає усунення термінологічних та змістовних неузгодженостей; приведення спеціальних звань молодшого начальницького складу служби цивільного захисту у відповідність до стандартів провідних європейських країн та НАТО.
Так, документом пропонується спеціальні звання молодшого сержанта служби цивільного захисту та сержанта служби цивільного захисту замінити на одне спеціальне звання сержанта служби цивільного захисту, старшого сержанта служби цивільного захисту та старшини служби цивільного захисту – на майстер-сержанта служби цивільного захисту, прапорщика служби цивільного захисту та старшого прапорщика служби цивільного захисту – на головного майстер-сержанта служби цивільного захисту;
Також передбачено вдосконалення та врегулювання норм законодавства в частині звільнення осіб рядового і начальницького складу зі служби цивільного захисту; можливість продовження служби особами рядового і начальницького складу, які визнані непридатними до служби за станом здоров’я за наслідками захворювань, поранень (травм, каліцтв), одержаних під час виконання службових обов’язків; приведення норм у відповідність до Закону України «Про відпустки».
Законом передбачається уточнення формулювання норм щодо пенсійного забезпечення осіб рядового і начальницького складу, прийнятих на службу цивільного захисту повторно за контрактом під час особливого періоду.
Унесення відповідних змін забезпечить недопущення зменшення розмірів пенсії, у тому числі особам рядового і начальницького складу з числа жінок, які мають право на пенсію (пункт «а» статті 12 Закону) звільнених із служби в органах та підрозділах цивільного захисту за віком чи за станом здоров’я.
Законом передбачається зарахування до вислуги років для призначення пенсії особам рядового і начальницького складу часу роботи на посадах як працівників, які однаково ризикували своїм життям і здоров’ям при гасінні пожеж, ліквідації наслідків аварій техногенного та природного характеру.