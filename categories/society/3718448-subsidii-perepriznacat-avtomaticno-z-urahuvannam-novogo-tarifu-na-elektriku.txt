Пенсійний фонд здійснить автоматичний перерахунок та перепризначення субсидій на новий період із урахуванням підвищеного тарифу на електроенергію для споживачів із 1 червня.

Як передає Укрінформ, про це в ефірі телемарафону «Єдині новини» повідомив голова правління ПФУ Євгеній Капінус.

«Пенсійний фонд в автоматичному режимі отримуватиме всі показники, необхідні для проведення перерахунку субсидій, від надавачів відповідних послуг. Відтак, збільшення показника тарифу буде враховано в розмірі субсидій, і люди отримують компенсацію в наступних періодах в повному обсязі», - зазначив Капінус.
Він пояснив, що "всі перерахунки будуть проведені автоматично без звернення громадян. Ті господарства, які отримують відповідні виплати, будуть їх отримувати і надалі, але у збільшеному розмірі".
Водночас, за словами Капінуса, домогосподарствам, чий дохід із зміною тарифу на електроенергію дає право на отримання субсидії, мають особисто звернутися до відповідних органів із документами щодо призначення допомоги.
«Сьогодні за отриманням відповідних допомог людина може звернутися до органів Пенсійного фонду, до сервісних центрів, до громад, а також надати всі необхідні документи в електронному вигляді через портал Пенсійного фонду», - підкреслив очільник ПФУ.
Він також повідомив, що наразі уряд напрацьовує нову, спрощену процедуру подання документів на призначення субсидій.
«Сьогодні триває робота із напрацювання такого механізму, щоб від людини була потрібна лише інформація виключно про стан домогосподарства, його адреса та банківський рахунок. Всі інші необхідні параметри Пенсійний фонд буде самостійно отримувати з баз даних надавачів послуг та здійснювати відповідні розрахунки», - підкреслив Капінус.
Як повідомлялося, Кабінет Міністрів України підвищив тариф на електроенергію для населення до 2,64 грн за кіловат-годину з 1 червня 2023 року.