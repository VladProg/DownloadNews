Завершився організований Мінветеранів всеукраїнський ветеранський велопробіг “Шануємо пам’ять захисників України”, учасники якого подолали понад півтори тисячі кілометрів Україною, Словаччиною, Чехією, Німеччиною.

Як передає Укрінформ, про це повідомляє пресслужба КМУ.
«Ветерани подолали понад півтори тисячі кілометрів Україною, Словаччиною, Чехією, Німеччиною, проїхавши за маршрутом “Ужгород-Дармштадт”, відвідавши такі міста: Попрад (Словаччина), Нітра (Словаччина), Братислава (Словаччина), Брно (Чехія), Прага (Чехія), Вайден (Німеччина), Вюрцбург (Німеччина), Дармштадт (Німеччина)», - йдеться в повідомленні.
Зазначається, що на шляху від Ужгорода до Дармштадта в українських закордонних представництвах відбулись зустрічі з представниками місцевої влади та громадськості, з українцями, які зараз перебувають за кордоном. Учасники заходу привезли прапор України із підписами від поранених захисників, які лікуються у медичних закладах обласного центру Закарпаття.
У Посольстві України в Чехії учасники велопробігу ветеранів війни "Шануємо пам’ять захисників України” зустрілися з тимчасовим повіреним у справах України в Чехії Віталієм Усатим, який висловив щиру вдячність за мужність та за захист держави. Також відбулася дружня зустріч з учнями празьких шкіл, учасниками програми з підтримки України. Учасників велопробігу гостинно зустріли в Посольстві України в Словаччині. 2 червня велопробіг фінішував у німецькому місті Дармштадт.
Як повідомлялось, 24 травня 2023 року із площі Поштової в Ужгороді стартував велопробіг ветеранів війни “Шануємо пам’ять захисників України”, організований Міністерством у справах ветеранів України. Велопробіг мав на меті вплинути на формування національно-патріотичної свідомості громадян України, а також на підтримку позитивного іміджу ветеранів на міжнародній арені.
Фото: Мінветеранів