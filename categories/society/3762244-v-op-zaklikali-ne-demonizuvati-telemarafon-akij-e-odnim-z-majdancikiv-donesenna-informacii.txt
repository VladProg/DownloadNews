Телемарафон «Єдині новини» є одним з майданчиків донесення інформації про ситуацію в країні до українців, а кожен громадянин сам обирає, звідки хоче черпати інформацію.

Про це генеральна директорка директорату з питань інформаційної політики Офісу Президента України Ірина Побєдоносцева сказала під час заходу для медійників "Редколегія. Саміт", повідомляє кореспондент Укрінформу.
«Марафон - це одне з джерел інформації, яких сьогодні ми маємо величезну кількість. Кожен робить свій спліт з тих джерел інформації, яким довіряє. Хтось читає сайти державних установ, хтось читає популярні інформаційно-політичні портали, хтось читає Телеграм, а хтось слухає свою сусідку біля під'їзду. Не треба перебільшувати значення марафону або демонізувати, або щось із ним робити», - сказала Побєдоносцева.
Вона підкреслила, що нині кожна людина сама вирішує, що їй дивитися, слухати або де читати новини. «Це, власне, і є свобода слова. Люди самі собі формують той порядок денний і той спліт джерел інформації, яким довіряють», - підкреслила генеральна директорка.

Ірина Побєдоносцева

Побєдоносцева нагадала про те, що марафон був створений задля того, щоб у кризовий час «єдиним голосом» працювати. Тоді професійні журналісти з провідних каналів оперативно об'єднали та розпочали спільну роботу, аби люди розуміли, що відбувається.
Представниця ОПУ також зазначила, що загалом підхід «єдиного голосу» у державних і недержавних комунікаціях є класичним, але час швидко змінює ситуацію і нині не настільки актуальний. «Звісно, в якійсь ідеальній картині світу «єдиний голос» - це зручний інструмент. Чи реалістично це сьогодні? Я вважаю, що ні. Безліч факторів на це впливає. Дуже швидкий та дуже серйозний інформаційний тиск, під яким сьогодні існують всі», - сказала вона.
Якісною комунікація буде лише тоді, переконана Побєдоносцева, коли те, що було сказано, дійсно почують. Задля цього повідомлення має бути максимально чітким та прозорим, а також адекватно донесеним, додала вона.
Заступник міністра культури та інформаційної політики з питань європейської інтеграції Тарас Шевченко підтримав таку позицію стосовно комунікацій порівнявши її з музичним оркестром.

Тарас Шевченко

«Але все ж питання у тому, як максимально ефективно міряти всю діяльність цього оркестру. І не тільки оркестру. Моя пропозиція – міряти соціологією, яка опитує громадян про те, що вони думають про ситуацію в країні, наскільки оптимістично дивляться у майбутнє», - сказав він.
Дуже важливо, підкреслив заступник міністра, аби комунікації та політичні дії працювали в одному вимірі та були зрозумілими.
Як повідомляв Укрінформ, «Єдині новини» – інформаційний телемарафон, який об'єднав шість найбільших телеканалів країни, був запущений 24 лютого 2022 року з метою інформування населення щодо ситуації в Україні.