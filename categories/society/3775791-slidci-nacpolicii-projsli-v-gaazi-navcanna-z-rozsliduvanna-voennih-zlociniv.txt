Слідчі Національної поліції пройшли комплексне навчання в Гаазі для вдосконалення навичок у розслідуванні злочинів, скоєних в умовах збройного конфлікту.

Як передає Укрінформ, про це повідомляє пресслужба Нацполіції.
“Тренінг організовано за сприяння Консультативної місії Європейського Союзу в Україні для керівників слідчих органів поліції, які безпосередньо пов'язані з організацією розслідування злочинів, учинених в умовах збройного конфлікту”, - йдеться в повідомленні.
У Нацполіції зазначили, що за пʼять днів у Нідерландах слідчі підвищили кваліфікацію в таких напрямах:

розслідування воєнних і міжнародних злочинів, скоєних членами збройних сил;
стимулювання національних розслідувань і переслідувань за міжнародні злочини;
права збройних конфліктів та окупації;
міжнародні права людини та міжнародна відповідальність;
функціонування бази даних основних міжнародних злочинів;
співпраця з Євроюстом.

Крім того, поліцейські вдосконалили навички в документуванні та розслідуванні воєнних злочинів, які в умовах широкомасштабної війни з РФ є для українських правоохоронців пріоритетними.

“Слідчі Нацполіції розпочали більше 97 тисяч кримінальних проваджень за фактами воєнних злочинів, скоєних військовими РФ, і вони жахають жорстокістю, з якою росіяни ставилися до мирного населення”, - поінформувала начальник управління організації розслідувань злочинів, скоєних в умовах збройного конфлікту, Головного слідчого управління Нацполіції Христина Подиряко.

Вона уточнила, що йдеться про масові розстріли, депортації, знущання, згвалтування, умисне плюндрування й розкрадання приватної власності та цінностей.

“За ці майже 20 страшних місяців ми опанували унікальні для поліцейських навички з використанням новітніх технологій і можливостей. Міжнародний досвід допоможе нам переглянути підходи до організації досудового слідства таких злочинів, щоб його результати враховувалися не тільки в національних, а й у міжнародних судових органах. І щоб жоден воєнний злочинець не уникнув законного та справедливого покарання будь-де у світі”, - зазначила Подиряко.

У Нацполіції нагадали, що з початку повномасштабного вторгнення РФ для документування й розслідування воєнних злочинів росіян створені та ефективно функціонують:

два спеціалізовані управління з документування та розслідування воєнних злочинів, їхні відділи діють не тільки на базі центрального апарату, а й у девʼяти прифронтових регіонах;
міжвідомча база “Воєнний злочин”, яка містить інформацію про понад 236 тисяч осіб, поліцейські обмінюються даними не тільки з правоохоронними органами та Силами оборони України, а й з Європолом та іншими міжнародними партнерами, які допомагають у розслідувані цих злочинів;
інші OSINT-інструменти, як-от верифікація воєнних злочинців у соціальних мережах і розпізнання їхніх облич за допомогою мережі з понад 30 мільярдів зображень, отриманих з відкритих джерел. Отримуються та аналізуються супутникові знімки, використовується технологія розпізнавання голосу та порівняння голосових сигнатур;
20 отриманих від американських партнерів ДНК-лабораторій ANDE для проведення швидкого відбору біологічних зразків безпосередньо на місцях влучань ракет після пожеж і у братських могилах, де часто знаходять лише фрагменти тіл. Завдяки сучасному устаткуванню криміналісти Нацполіції роблять це всього за півтори години, нерідко - майже зі стовідсотковою результативністю.

“Навчальний візит та його результати розширять уже здобуті слідчими поліції навички розслідування воєнних злочинів, а міжнародний досвід допоможе українським слідчим переглянути підходи до організації досудового слідства таких злочинів, щоб його результати могли бути враховані не лише в національних, але і в міжнародних судових органах. І щоб жодний воєнний злочинець не уникнув законного та справедливого покарання”, - наголосили в Нацполіції.
Як повідомляв Укрінформ, у Гостомелі Київської області Національна поліція відкрила штаб документування воєнних злочинів росіян.