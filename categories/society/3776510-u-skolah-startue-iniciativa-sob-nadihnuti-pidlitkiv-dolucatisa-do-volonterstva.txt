В Україні започатковують ініціативу «Шкільні уроки волонтерства», яка покликана надихнути підлітків займатися волонтерською діяльністю.

Як повідомили Укрінформу у пресслужбі ініціативи, в школах пройдуть 45-хвилинні уроки, на яких досвідчені активісти та вчителі розкажуть, як маленькими кроками досягти значних результатів, та поділяться інструментами, що допоможуть школярам долучитися до волонтерського руху.
Ініціаторами проєкту є ГО «Українська волонтерська служба» та ГО «Рух Олександра Педана JuniorS» за підтримки Дитячого фонду ООН (ЮНІСЕФ) в Україні, Міністерства освіти і науки та Міністерства молоді та спорту.

За даними U-Report, 90% опитаних підлітків хочуть бути корисними для України в той чи інший спосіб, зокрема як волонтери. Ініціатива покликана сприяти залученню підлітків до волонтерської роботи, розвивати їхні лідерські якості, організаційні здібності, наполегливість та впевненість, а також підтримувати їхнє психічне та фізичне здоров’я під час війни, йдеться у повідомленні.
«Кожен із нас сьогодні намагається робити все, аби бути корисним. Для дітей, особливо підлітків, дуже важливо в умовах повномасштабного вторгнення також знайти сферу, де вони б могли проявити себе, відчути власну силу та причетність. І волонтерство – один із таких інструментів. Крім цього, завдяки волонтерству можна будувати нові знайомства та навіть запобігати появі тривожності, що є дуже актуальним для українців сьогодні», – зазначив міністр освіти і науки Оксен Лісовий.
«Команда JuniorS додає фізичну та психологічну складові в уроки волонтерства, адже волонтер – це проактивна людина, яка завжди має бути в формі. Рух, спортивні ігри допомагатимуть відновитися та перезавантажитися. Важливо навчити майбутніх волонтерів піклуватися спочатку про себе, а потім допомагати іншим», – наголосив співзасновник руху JuniorS Олександр Педан.
Як зазначається, «Шкільні уроки волонтерства» проводитимуть освітяни, запрошені зірки, відомі громадські активісти, волонтери і навіть учні загальноосвітніх закладів. Для того, щоб взяти участь у проєкті, достатньо залишити заявку на сайті. Організатори нададуть усі необхідні матеріали: посібник для вчителя, план уроку, презентацію та роздаткові матеріали для вправ. Школи також можуть запросити до себе одного з професійних тренерів від УВС.
План уроку можна адаптовувати під умови класу чи аудиторії. Його можна проводити як офлайн з презентацією та проєктором, так і онлайн на будь-якій зручній платформі для навчання. Серед тих, хто проведе урок, розіграють подарунки від партнерів.
«Щодня тисячі українців докладають свої зусилля на допомогу іншим. Лікарі, юристи, айтівці, кухарі, вчителі, а також школярі. Вони бачать проблеми у своєму населеному пункті та середовищі, об'єднуючись, непомітними кроками творять зміни: організовують толоки та благодійні літературники, доглядають за тваринами у притулках, плетуть сітки і знаходять ще безліч способів бути корисними. Через волонтерство школярі реалізують себе та знаходять друзів, відкривають для себе нові можливості та захоплення. Наша важлива ціль – прочинити для них світ добрих справ і розвіяти стереотипи, що можуть виникнути на шляху», – прокоментувала проєкт засновниця та керівниця Української волонтерської служби Анна Бондаренко.
Повідомляється, що проєкт триватиме до червня 2024 року й охопить територію усієї України: як школи у великих містах, так і освітні заклади у менших населених пунктах, зокрема в селах. Також заплановані онлайн-уроки з підлітками, які вимушено покинули домівки й перебувають за кордоном.
Як повідомляв Укрінформ, в Івано-Франківську учениця 4-го класу Христина Гарасимчук передала 100 тис. грн на дрони для тактичної групи «Сапсан». Загалом від початку війни юна волонтерка зібрала на потреби української армії близько 1 млн грн.