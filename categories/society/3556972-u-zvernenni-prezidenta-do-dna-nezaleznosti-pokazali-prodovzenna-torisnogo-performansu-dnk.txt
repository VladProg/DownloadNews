У відеозверненні Президента Володимира Зеленського з нагоди Дня Незалежності продемонстровано продовження минулорічного перформансу "ДНК України: Україна відвойовує своє".

Як повідомляє Укрінформ, відеозвернення глави держави містило кадри з дівчинкою, яка стала героїнею театралізованого дійства під час святкування 30-ї річниці Незалежності торік.
Тоді на урочистостях у центрі в Києві показали ролик про історичні віхи Української держави - від часів Київської Русі до сучасності. Після завершення перегляду головна героїня відеодійства пробігла Хрещатиком і вручила квіти військовому, що очолював передовий розрахунок військового параду.
Цього року у відеоролик включили кадри зі святкування Дня Незалежності 2021 року та продовжили подіями 2022 року - від Нового року й початком повномасштабного російського вторгнення.

У відео показано вчинення агресії російськими загарбниками та опір українців і боротьбу з ворогом.
Як повідомлялося, сьогодні Україна відзначає 31 річницю Незалежності.