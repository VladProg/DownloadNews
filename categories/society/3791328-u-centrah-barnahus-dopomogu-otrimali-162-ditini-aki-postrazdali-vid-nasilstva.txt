У період із вересня 2021 року до жовтня 2023 року в центрах «Барнахус» по всій території країни послуги отримали 162 дитини, які стали жертвами насильства або його свідками.

Про це сказала психолог відділення центру захисту та соціально-психологічної підтримки у процесі слідства та правосуддя дітей за моделлю «Барнахус» Мар’яна Гевко на пресконференції в Медціацентрі Україна-Укрінформ.
«Із вересня 2021 року по жовтень 2023 року загалом по Україні, по всіх центрах, які відкриті на даний час, 162 дитини отримали послуги на базі центрів «Барнахус». 83% з цієї кількості - діти, які постраждали від насильства, а 17% - діти, які стали свідками насильства», - сказала Гевко.
Вона повідомила, що окремо є статистика щодо сексуального насильства щодо дітей за останні півроку.
«Ми маємо з березня по листопад саме 2023 року 73 дитини, які зазнали сексуального насильства. Але ми розділяємо все ж таки постраждалих безпосередньо і свідків. Тому маємо 68 постраждалих дітей і 5 свідків», - уточнила Гевко.

За її словами, є стереотип, що коли говорять про сексуальне насильство щодо дітей, то вважають, що підлітки зазнають сексуального насильства, «але статистика показує, що це діти до 10 років».
«Але я ще раз хочу закцентувати — це офіційна статистика. І саме кримінальні провадження. Тобто це вже випадки, які внесені в Єдиний реєстр досудових розслідувань. Направду, статистика вона зовсім інша і є ряд причин, чому вона не є фіксованою. Тобто ми не знаємо насправді кількість дітей, які зазнають насильства, і серед цих причин, зокрема, і те, що діти не повідомляють нікому з дорослих, теж з ряду причин — страшно, соромно, страшно, що їм не повірять. Є випадки, коли діти повідомляють дорослим, проте дорослі не повідомляють відповідні органи і служби. Теж з ряду причин - їм страшно, аби дитина вступила в контакт із законом, пішла в цю систему правосуддя, або ж вони не вірять дитині, ставлять під сумнів , особливо, якщо це насилля в домашньому середовищі зі сторони когось із рідних», - сказала Гевко.
Окрім того, є випадки, коли про злочини не повідомляють самі суб’єкти - поліція чи служба у справах дітей, педагоги, які не повірили дитині, котра їм розповіла.
Гевко наголосила, що в центрах «Барнахус» усі послуги дитині, як тільки вона вступає в контакт із правосуддям, надають під одним дахом.
«Дитина не ходить по суб’єктах, а суб’єкти приходять до неї. Відповідно, слідчий, прокурор, психолог, служба у справах дітей, адвокат дитини, лікар, якщо це необхідно, вони всі працюють разом», - пояснила психолог.
Вона наголосила, що в цьому процесі важливо мінімально травматизувати дитину, спланувати все максимально ретельно, а також планувати допомогу опісля.
«Тобто, щоб дитина пройшла цей шлях з мінімальним ризиком для свого психологічного та фізичного здоров’я і отримала максимальну допомогу, яка їй необхідна», - сказала Гевко.
Вона наголосила, що алгоритм роботи «дуже простий, але дуже чіткий».
«Тобто як тільки справа внесена в ЄРДР, слідчий повідомляє координатора «Барнахусу» конкретного по області й відразу скликається міждисциплінарна команда, в яку якраз входять всі суб’єкти, які будуть працювати по цьому випадку», - пояснила психолог.
«На сьогоднішній день, враховуючи діяльність «Барнахусу», ми маємо таку ситуацію, що кількість випадків по насиллю щодо дітей внесених в ЄРДР збільшилася за попередні роки. Про це говорять і органи прокуратури, і слідство, тому що діяльність «Барнахусу» дозволяє отримати від дитини покази якісні, тому що працює психолог, який в дружньому, безпечному до дитини середовищі допомагає їй говорити», - зауважила Гевко.
Як повідомляв Укрінформ, у рамках проєкту «Впровадження моделі Барнахус для захисту дітей, постраждалих від насильства», реалізованого МБФ «Українська фундація громадського здоров’я» за підтримки Представництва Дитячого фонду ООН (ЮНІСЕФ) в Україні та Міжвідомчої координаційної ради з питань правосуддя щодо неповнолітніх, в Одесі 16 листопада відкрили восьмий міждисциплінарний центр підтримки дітей.