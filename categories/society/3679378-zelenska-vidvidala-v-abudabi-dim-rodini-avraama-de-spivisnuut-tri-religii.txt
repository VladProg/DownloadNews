Дружина Президента Олена Зеленська відвідала в Абу-Дабі унікальний міжрелігійний комплекс «Дім родини Авраама».

Про це перша леді повідомила у Телеграмі, передає Укрінформ.
«Християнська церква, мечеть і синагога – поряд, на одному просторі і в єдиному стилі. Міжрелігійний комплекс «Дім родини Авраама» в Абу-Дабі офіційно відкрився менше тижня тому – 1 березня. Свою назву отримав від біблійного Авраама, на вчення якого спираються основні світові релігії – християнство, іслам та юдаїзм», - зазначила Зеленська.

За її словами, комплекс наочно втілює положення документа «Людське братство заради миру і співіснування в усьому світі» (відомий як Абудабійська декларація), підписаного у 2019 році Папою Римським Франциском та Імамом ісламського університету Аль-Азхар Ахмадом Таїбом, метою якого було мирне співіснування трьох основних світових релігій.
Дружина Президента розповіла, що будівництво трьох храмів поряд набуло додаткового значення після нормалізації та встановлення дипломатичних відносин між ОАЕ та Ізраїлем у вересні 2020 року.

«Радію побачити на власні очі це надихаюче місце. У людей світу можуть бути різні релігії, мови, історія та культура. Але головні цінності – людське життя, милосердя, справедливість – є спільними для всіх. І саме їх сьогодні відстоює Україна», - підкреслила Зеленська.
Як повідомлялося, дружина Президента України Олена Зеленська перебуває з візитом у Об‘єднаних Арабських Еміратах для участі у саміті Forbes 30/50, який проходить в Абу-Дабі.