Комітет Верховної Ради з питань гуманітарної та інформаційної політики підтримав проєкт закону, який передбачає перенесення Дня пам’яті та перемоги над нацизмом на 8 травня.

Про це у Фейсбуці повідомив народний депутат Володимир В'ятрович, передає Укрінформ.
«На крок ближче до нашої перемоги. Щойно Комітет гуманітарної та інформаційної політики підтримав законопроєкт, який передбачає відзначення 8 травня Дня пам’яті та перемоги над нацизмом, а 9 травня разом з усією Європою – Дня Європи», - написав В'ятрович.
Зокрема, мова йде про проєкт закону (№ 7297) «Про внесення змін до деяких законів України щодо увічнення перемоги над нацизмом у Другій світовій війні». Він передбачає встановлення державного свята – Дня пам’яті та перемоги над нацизмом у Другій світовій війні – 8 травня та пропонує 9 травня відзначати День Європи разом з іншими європейськими державами.
Як повідомлялось, українська Вікіпедія поповнилася статтею про «рашизм» як політичну ідеологію владного режиму російської федерації.