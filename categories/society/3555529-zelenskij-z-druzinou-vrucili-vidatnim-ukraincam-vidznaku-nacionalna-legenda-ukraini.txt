Президент Володимир Зеленський та його дружина Олена взяли участь у церемонії нагородження видатних українців відзнакою «Національна легенда України».

Про це повідомляє пресслужба глави держави, передає Укрінформ.
«Ця нагорода, започаткована рік тому, попри нетривалу історію має важливе значення та мету. Це належне вшанування з боку держави своїх талантів, геніїв, героїв. Тих, хто поміж нас, і ми маємо їх помічати. Тих, кого з нами, на жаль, уже немає, але ми повинні їх пам’ятати», – сказав Президент.
За його словами, вже другий рік відзначаються прекрасні талановиті й героїчні громадяни України.
“Але за цей рік її сенс дещо змінився – ми відзначаємо не лише легендарних представників України в музиці, театрі, спорті. російська федерація змінила зміст нашого життя, тому сьогодні ми відзначаємо всіх тих, хто щодня як усередині держави, так і зовні захищає нашу незалежність, суверенітет своїм талантом і своєю роботою – різною, але надзвичайно важливою», – зауважив Зеленський.
За даними з відповідного указу Президента, цьогоріч відзнаку присвоєно десяти людям, трьом — посмертно. Зокрема, посмертно відзначено народну художницю України Марію Примаченко. Нагороду отримав Ігор Кожан, генеральний директор Національного музею у Львові імені Андрея Шептицького, де нині триває виставка робіт мисткині.
«Її ім’я внесене у Всесвітню енциклопедію мистецтва. 2009 рік ЮНЕСКО оголосила роком Марії Примаченко. А 5 травня цьогоріч її картину під назвою «Квіти виросли коло четвертого блока» продали на благодійному аукціоні майже за 15 мільйонів гривень, які були передані на потреби Збройних сил України. Тобто навіть сьогодні, через чверть століття після смерті, Марія Примаченко живе й фактично продовжує допомагати Україні. І сьогодні Україна нарешті каже їй «дякую» та віддає належне відповідно до її внеску та заслуг, офіційно й назавжди визнає: це наша велика українська художниця. Велика українка. Національна легенда українського живопису Марія Оксентіївна Примаченко», – зазначив глава держави.
Крім того, нагороду отримав начальник караулу загону пожежно-рятувальної частини Головного управління ДСНС України у Миколаївській області, лейтенант служби цивільного захисту Ігор Івасиков, завдяки діям якого з-під завалів будівлі ОДА у Миколаєві було врятовано 17 осіб.
Нагороди «Національна легенда України» удостоєні також двоє лікарів – нейрохірург відділення Інституту нейрохірургії імені академіка Ромоданова Національної академії медичних наук Андрій Свист і педіатр Дитячого медичного центру «Добробут» Ольга Свист.
«Подружжя лікарів, яке на початку війни майже випадково опинилося в Бучі. Вони не змогли залишити місто, зателефонували друзям і попросили всиновити їхніх дітей – п’яти і двох років, – якщо вони не повернуться. Два тижні під постійними обстрілами, без належного обладнання вони робили надскладні операції, рятуючи важкопоранених дітей», – розповів Зеленський.






Президент вручив видатним українцям відзнаку «Національна легенда України» / Фото: Офіс Президента








































Відзнаку Президента також було вручено провіднику пасажирського вагона станції Київ-Пасажирський АТ «Українська залізниця» Анатолію Бабічеву.
«Дев’ять днів у режимі нон-стоп його потяг евакуйовував людей із Костянтинівки, з Харкова, з Краматорська, з Лимана. У цьому ж поїзді, в іншому вагоні, працювала його дружина Наталя. У ніч з 12 на 13 березня під час обстрілу потяга вона загинула. Попри особисту трагедію Анатолій не зламався, повернувся до служби, до порятунку людей», – сказав Президент.
Лауреатом відзнаки стала й викладачка Мелітопольського професійного аграрного ліцею Ганна Бут.
«Попри окупацію вона виховує своїх учнів патріотами, не боїться казати їм правду, організовувала проукраїнські мітинги в окупації, незважаючи на погрози та насильницькі дії загарбників. Відео, де вона, загорнувшись у прапор України, вимагає від міжнародної спільноти рішучіших дій, потрапило майже в усі світові ЗМІ та соцмережі. Мільйони людей на планеті почули: Мелітополь – це Україна», – наголосив глава держави.
Також була відзначена громадська діячка, волонтерка Тата Кеплер.
«Як і тисячі волонтерів, вісім років поспіль вона допомагає нашій армії. І неможливо напевно порахувати, скільки за цей час було знайдено й доправлено всього, що важливе для життя наших воїнів, могутніх людей, – аптечок, медичних рюкзаків, турнікетів, бронежилетів та іншого спорядження й оснащення. Я хочу подякувати в її особі всім волонтерам України, – зазначив Зеленський.
Відзнаку отримав і найкращий футболіст Європи 2004 року, головний тренер української національної збірної з футболу у 2016-2021 роках, Герой України Андрій Шевченко.
«Легенда київського «Динамо» і збірної України. Переможець Ліги чемпіонів і володар «Золотого м’яча». Його ім’я включено до списку ста найкращих футболістів в історії. Ці та багато інших титулів прославили його на весь світ. А зараз допомагають йому гуртувати весь світ задля підтримки й допомоги Україні. Амбасадор платформи UNITED24, наш великий спортсмен, великий чемпіон, наша легенда Андрій Шевченко», – сказав Президент.
За вагомий творчий доробок і зміцнення культурної слави країни званням «Національна легенда України» посмертно нагороджено соліста опери, провідного майстра сцени Національної опери України у 1963-1992 роках, народного артиста та Героя України Анатолія Солов'яненка. Відзнаку отримали дружина артиста Світлана Дмитрівна та син Анатолій.
Також посмертно нагороджено начальника служби безпеки польотів – старшого інспектора-льотчика Командування Військово-Морських сил Збройних Сил України, Героя України полковника Ігоря Бедзая. Нагороду отримали дружина загиблого захисника Юлія Вікторівна та донька Марія.
«Військовий льотчик 1-го класу. Герой України. За цими званнями – ціле життя, присвячене службі на благо держави. Якості та справи, які вражають. Його досвід – це десятки важливих бойових завдань. Його учні – це 15 екіпажів. Його мужність – це десять одиниць авіаційної техніки, яку ще в 14-му році в умовах надвисокого ризику він вивіз до Миколаєва із заблокованого аеродрому в Саках. Його приклад – це 217 воїнів із Криму, які, наслідуючи його, залишилися вірними присязі та Україні», – розповів глава держави.
За його словами, 7 травня 2022 року, під час виконання пошуково-рятувальної операції Мі-14 Ігоря Бедзая був уражений ракетою ворожого літака, внаслідок чого полковник, захищаючи рідну землю, залишився в небі назавжди.
Присутні на церемонії вшанували хвилиною мовчання пам'ять тих, хто віддав своє життя за Україну.
Зеленський підкреслив, що всі відзначені є скарбом нашої держави, і наголосив на важливості збереження їхнього надбання, адже після перемоги над ворогом таланти мають передаватися від одного покоління до іншого.
Як повідомлялося, 14 липня 2021 року Президент Володимир Зеленський установив нову відзнаку «Національна легенда України» для відзначення за визначні особисті заслуги у становленні незалежної України й зміцненні державності.