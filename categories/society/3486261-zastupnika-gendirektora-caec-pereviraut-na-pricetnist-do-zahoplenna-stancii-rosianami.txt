Державне бюро розслідувань перевіряє можливу причетність заступника генерального директора Чорнобильської атомної електростанції до захоплення АЕС російськими військовими наприкінці лютого.

Як передає Укрінформ, про це повідомляє ДБР.
У березні працівники ДБР спільно із СБУ затримали посадовця, який самовільно залишив місце служби в умовах воєнного стану та переховувався на території Закарпатської області. Йому повідомили про підозру в дезертирстві (ч. 5 ст. 407 Кримінального кодексу України та обрали запобіжний захід у вигляді тримання під вартою.
Військовослужбовець втік зі станції і не забезпечив фізичний захист об’єкту, що прямо входило в його функціональні обов’язки. У ході слідства працівники ДБР перевіряють можливу причетність посадовця до проведення підривної діяльності проти України. Зокрема вони мають встановити, чи сприяв він військовим росії у захопленні ЧАЕС наприкінці лютого.

Працівники ДБР у взаємодії з працівниками СБУ провели обшуки в адміністративних приміщеннях ЧАЕС. Низка обшуків проведена і за місцем проживання фігуранта. Під час слідчих дій вилучено документи і цифрові носії інформації. Також слідчі провели допити свідків. Заплановано проведення судової психологічної експертизи та допити посадових осіб ЧАЕС.

За результатами проведених слідчих дій вирішуватиметься питання щодо повідомлення посадовцю про підозру у державній зраді (ч. 1 ст. 111 ККУ).
Процесуальне керівництво здійснює Закарпатська спеціалізована прокуратура у військовій та оборонній сфері.
Як повідомляв Укрінформ, з 24 лютого по 31 березня всі об’єкти ДСП "Чорнобильська АЕС" та об’єкти у зоні відчуження були захоплені військовими підрозділами російської федерації. 31 березня загарбники залишили територію промислового майданчика ЧАЕС.