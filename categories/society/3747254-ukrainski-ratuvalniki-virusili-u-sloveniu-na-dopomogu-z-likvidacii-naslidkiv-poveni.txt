Українські рятувальники вирушили у Словенію на допомогу колегам, які борються з наслідками повені.

Про це міністр внутрішніх справ України Ігор Клименко повідомив у Телеграмі, передає Укрінформ.
"Відповідно до указу Президента та розпорядження уряду України сформований протипаводковий модуль, який направили для участі ліквідаційних роботах на північному сході Республіки Словенія", – зазначив він.
За даними Клименка, у складі групи понад пів сотні фахівців Державної служби України з надзвичайних ситуацій та майже 20 одиниць спеціалізованої техніки.

Як зауважив голова МВС, українські рятувальники мають "необхідний, а подекуди навіть безпрецедентний досвід, який допоможе якнайшвидше стабілізувати ситуацію".
"Друзі України завжди можуть розраховувати на нашу підтримку. Ми ніколи не залишимо в біді тих, хто потребує допомоги. Навіть якщо і нам самим нелегко", – наголосив міністр.
Як повідомляв Укрінформ, від початку серпня Словенія потерпає від сильних дощів. Негода спричинила в країні зсуви ґрунту та прорив дамби.
Унаслідок руйнівних повеней у Словенії загинули щонайменше шестеро людей.
Україна для подолання наслідків повеней запропонувала Словенії гелікоптер.
11 серпня Президент України підписав указ про надання Словенії гуманітарної допомоги для подолання наслідків повені.