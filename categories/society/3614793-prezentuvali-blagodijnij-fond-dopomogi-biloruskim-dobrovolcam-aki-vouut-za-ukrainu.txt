Благодійний Фонд «Вільна Білорусь», покликаний допомогти білоруським добровольцям, які воюють проти спільного ворога в лавах ЗСУ, а також сформувати умови для повалення злочинного режиму лукашенка, презентували в Укрінформі.

Про цілі фонду поінформував його керівник Олексій Францкевич на пресконференції у вівторок на тему: «Вільна Білорусь: нейтральний сусід чи союзник», повідомляє кореспондент агентства.
Францкевич розповів, що з 2020 року був координатором ініціативи Білоруський кризовий центр, а наразі настала потреба в реєстрації фонду.

"Ми зареєстрували благодійний фонд "Вільна Білорусь". Його метою є сприяння білорусів в Україні у досягненні перемоги над нашим спільним ворогом росією, створення умов для деокупації Білорусі та відновлення суверенітету народу Білорусі над Республікою Білорусь", - сказав Францкевич.
За словами Францкевича, завданнями організації є консолідація зусиль білорусів в Україні та за її межами у сприяні українському народу в боротьбі з російською військовою агресією, у тому числі надання допомоги Збройним cилам України, біженцям і тимчасовим переселенцям, проведення інформаційної кампанії, спрямованої на формування антивоєнної громадської думки в Білорусі, інформування населення про воєнні злочини, які скоюють російські окупанти та їхні білоруські поплічники проти українського народу, розвиток волонтерського руху білорусів в Україні.
Окрім того, фонд сприятиме демократичним силам Білорусі в протидії деспотизму та авторитаризму, інформування населення Білорусі про злочини режиму лукашенка та його антинародну діяльність.
"Туди ( у фонд. - ред.) ми запросили представників політичних партій Білорусі, організацій, ініціатив, волонтерів. Ми будемо робити все можливе, щоб перемогти нашого спільного ворога російську імперію, ми будемо обмірковувати питання визнання Білорусі тимчасово окупованою територією, питання деокупації Білорусі і питання визвольного партизанського руху в Білорусі", - зазначив керівник фонду.
Коментуючи зміну вектора діяльності з допомоги білорусам, які були змущені залишити країну, тікаючи від політичних переслідувань, до допомоги тим співвітчизникам, які воюють у підрозділах ЗСУ, Францкевич зауважив, що наразі всім стало зрозуміло, що доки існує російська імперія в її нинішньому вигляді, звільнення Білорусі неможливе.
"Після перемоги України над російською федерацією в нас з'явиться можливість розпочати процес деокупації, звільнення всіх політичних в'язнів у Білорусі і запуску демократичних процесів, щоб Білорусь стала вільною і незалежною країною", - спрогнозував він.
Як повідомляв Укрінформ, за даними Генштабу ЗСУ, у Брестській області республіки білорусь, особливо у районах, де розміщуються новоприбулі підрозділи збройних сил російської федерації, значно посилюється соціальна напруга. Зокрема, місцеві лікарні перевантажені роботою з російськими військовослужбовцями, які масово хворіють через незадовільні умови утримання в наметових містечках. Лікарі змушені відмовляти в обслуговуванні громадянам білорусі, які потребують лікування.