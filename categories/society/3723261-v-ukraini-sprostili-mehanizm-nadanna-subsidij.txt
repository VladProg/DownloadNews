В Україні спростили процедуру призначення субсидій для відшкодування витрат на оплату житлово-комунальних послуг: збір всієї інформації, необхідної для призначення допомоги, тепер буде завданням держави, а не громадян.

Про це повідомляє пресслужба Міністерства соціальної політики України, передає Укрінформ.
«13 червня уряд ухвалив постанову, яка дає можливість в рамках експериментального проєкту максимально спростити процедуру звернення громадян за житловою субсидією і забезпечити швидке прийняття рішення щодо її надання», - йдеться в повідомленні.
Наголошується, що спрощений механізм звільнить громадян від потреби збирати довідки і витрачати час на заповнення декларації на призначення житлово-комунальних субсидій. Уповноваженому члену родини треба буде подати заяву, в якій зазначити інформацію про членів домогосподарства, на яких має бути призначено субсидію, місце проживання та реквізити рахунку, на який мають зараховуватись субсидії у випадку призначення. Далі органи Пенсійного фонду з офіційних джерел інформації самостійно здійснять збір та обробку відомостей, необхідних для призначення виплати.
В електронній формі спрощене звернення можна буде подати в онлайн-кабінеті на вебпорталі Пенсійного фонду, у мобільному додатку ПФУ, на порталі «Дія». Також звернення можна буде надіслати поштою або подати через сервісні центри ПФУ, уповноважених посадових осіб виконавчого органу сільської, селищної, міської ради відповідної територіальної громади, ЦНАП, що не обмежує населення в способах звернення.
У Мінсоцполітики зазначають, що новий механізм запрацює, щойно ПФУ технічно реалізує послугу. Скористатися ним напередодні опалювального сезону зможуть усі потенційні субсидіанти.
Крім того, ухваленою постановою спрощено критерії отримання субсидії для низки категорій громадян та продовжено на рік існуючий механізм нарахування та виплат житлових субсидій і пільг на оплату ЖКП українцям, житло яких знаходиться в зоні активних бойових дій чи під окупацією, підкреслили в міністерстві.