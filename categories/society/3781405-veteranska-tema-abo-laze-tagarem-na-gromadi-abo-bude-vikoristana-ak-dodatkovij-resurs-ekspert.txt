Ветеранська тема вимушено стає однією з ключових, вона або ляже тягарем на громади, або буде використана громадами як додатковий ресурс.

Таку думку висловив член Всеукраїнської асоціації громад Ігор Абрам’юк на пресконференції в Укрінформі на тему: “Запуск проєкту з підготовки громад до повернення ветеранів та ветеранок у цивільне життя”.
“Ветеранська тема вимушено стає однією з ключових. Вона або ляже тягарем на громади, або буде використана громадами як додатковий ресурс. Тому що насправді ветерани - це не проблема, це верства населення, якій потрібно дати те, що вони заслужили, але й які можуть дати громадам більше”, - сказав Абрам’юк.
Він зазначив, що у нашій державі поки що немає цілісної ветеранської політики. На його думку, потрібно будувати процес формування цієї політики знизу догори.
“Потрібно робити це з базового рівня - рівня громад, через успішні практики громад, які зараз обрано в участі в проєкті з підготовки громад до повернення ветеранів та ветеранок у цивільне життя. Через напрацювання хороших інструментів для роботи з ветеранами. Після чого вихід на рекомендації і адвокатування цих рекомендації щодо державної політики, законодавства, програм підтримки. Але після того, як ми впевнимося, що це працює в громадах. Бо не все, що пропонує держава, працює в громадах”, - підкреслив Абрам’юк.
Як повідомляв Укрінформ, вже наступного року 15 тисяч помічників ветеранів розпочнуть свою роботу по всій Україні.