Суд наклав арешт на майно, яке належить російським корпораціям, на загальну суму понад 4,5 млрд грн.

Як передає Укрінформ, про це Офіс генерального прокурора повідомляє в Телеграмі.
Зазначається, що під час досудового розслідування, розпочатого за фактом планування та ведення агресивної війни російської федерації проти України, встановлено, у тому числі приховані в офшорних юрисдикціях, активи російських корпорацій, які могли використовуватись у підривній діяльності проти України.
"Суд наклав арешт на корпоративні права дев’яти українських підприємств, які належать російським холдинговим компаніям “Ростех”, “Татнефть”, “РусАл” та “Група ГМС”, а також на 70 об’єктів нерухомого майна, включаючи майнові комплекси та земельні ділянки, загальною вартістю понад 4,5 млрд грн", - йдеться у повідомленні.
Досудове розслідування у кримінальному провадженні за фактами диверсії та ведення агресивної війни (ч. 1 ст. 113, ч.1 ст. 437 Кримінального кодексу України) здійснюється за процесуального керівництва прокурорів Офісу генерального прокурора слідчими Головного управління Служби безпеки України в АР Крим за супроводу ГУ контррозвідувального забезпечення об’єктів критичної інфраструктури та протидії фінансуванню тероризму Департаменту захисту національної державності СБУ, а також Департаменту захисту інтересів суспільства і держави Нацполіції України.
Як повідомляв Укрінформ, 24 червня Національна поліція України наклала арешт на будівлю в центрі Києва, власником якої є виробник ядерного палива країни-агресора — акціонерне товариство “росатом”.