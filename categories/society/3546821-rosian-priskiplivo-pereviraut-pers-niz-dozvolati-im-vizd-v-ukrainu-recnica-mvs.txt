Громадян рф, які бажають в’їхати в Україну, перевіряють більш прискіпливо. Але якщо у цих осіб є причина законно прибути на територію нашої держави, то їм може бути надане таке право.

Про це під час брифінгу в Укрінформі заявила речник Міністерства внутрішніх справ України Альона Матвєєва, передає Укрінформ.
«Увага до громадян рф наразі є більша. Більш прискіпливо все перевіряється, бо вони є громадянами держави-агресора. Але якщо потреба є, щоб людина прибула законно і безпечно, то надається це право», - поінформувала Матвєєва.
За її словами, з кожною причиною для в’їзду в Україну потрібно розбиратися окремо.
«Причини бувають різними. Якщо, наприклад, мати – громадянка рф, а в неї тут двоє-троє неповнолітніх дітей, то мені здається, це логічно, що вона може приїхати і як мінімум їх забрати», - сказала речниця.
Представниця МВС уточнила, що до росіян від самого початку в цьому питанні приділяється більш прискіплива увага – до видачі їм документів і віз у принципі, до дозволу на перетин кордону тощо.
Як повідомлялося, 17 червня Президент Володимир Зеленський заявив, що Україна запровадить візовий режим для громадян рф. Того ж дня Кабінет Міністрів припинив дію угоди з росією про безвізовий режим. З 1 липня рішення уряду України про припинення безвізових поїздок для росіян почало діяти.
Речник ДПСУ Андрій Демченко 13 липня заявив, що після введення в дію візового режиму для росіян жоден із них візи ще не отримав.