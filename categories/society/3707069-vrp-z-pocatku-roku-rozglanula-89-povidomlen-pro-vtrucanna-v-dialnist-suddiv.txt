Вища рада правосуддя упродовж січня-квітня розглянула 89 повідомлень про втручання у професійну діяльність суддів щодо здійснення правосуддя.

Як передає Укрінформ, про це повідомляє ВРП.
“55 повідомлень про втручання у професійну діяльність суддів щодо здійснення правосуддя та дії, що порушують гарантії незалежності суддів або підривають авторитет правосуддя, надійшло до Вищої ради правосуддя упродовж чотирьох місяців 2023 року. З урахуванням повідомлень, які надійшли в попередні періоди, Рада з початку цього року розглянула 89 повідомлень суддів”, - ідеться в повідомленні.

Зазначається, що за результатами розгляду 50 повідомлень ухвалено 49 рішень про вжиття заходів реагування. А саме - звернення до прокуратури та органів правопорядку стосовно надання інформації про розкриття та розслідування злочинів, внесення подання про виявлення та притягнення до встановленої відповідальності осіб, якими вчинено дії або допущено бездіяльність тощо.
Також повідомляється, що, розглянувши 39 повідомлень суддів, ВРП ухвалила 17 рішень про затвердження 36 висновків членів Ради про відсутність підстав для вжиття заходів щодо забезпечення незалежності суддів та авторитету правосуддя.
Як повідомлялося, Вища рада правосуддя впродовж січня-квітня звільнила 143 суддів: 132 - у відставку та 11 - у зв’язку з поданням заяви про звільнення за власним бажанням.