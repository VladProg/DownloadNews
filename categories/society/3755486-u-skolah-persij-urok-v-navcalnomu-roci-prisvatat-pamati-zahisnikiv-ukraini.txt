Міністерство освіти та науки рекомендує школам перший урок в навчальному році присвятити пам’яті захисників України.

Про це йдеться на сайті Міністерства освіти та науки, передає Укрінформ.
"Рекомендуємо школам відзначити День пам’яті захисників України, які загинули в боротьбі за незалежність, суверенітет і територіальну цілісність України (29 серпня). Зокрема, вчителі можуть провести перший урок до цього дня", - йдеться у повідомленні.
Зазначається, що проведення національно-патріотичних заходів у закладах освіти, присвячених цій даті, передбачене планом заходів, затвердженим розпорядженням Кабінету Міністрів України від 11 липня 2023 р. № 617-р.
У МОН нагадують, що вчителі можуть скористатися Методичними рекомендаціями для закладів освіти до Дня пам’яті захисників України, які загинули в боротьбі за незалежність, суверенітет і територіальну цілісність України, розробленими Українським інститутом національної пам’яті.
Також, як зазначають у міністерстві, окрім першого уроку, школи можуть провести й інші заходи чи активності, наприклад: екскурсії до місць пам’яті, пов’язаних із військовою звитягою українського народу; дискусійні майданчики; урок-презентацію «Україна – мати. Вмій її захищати»; спортивні змагання «Естафета мужності» тощо.
Заходи можна провести як для всіх учнів школи, так і для окремого класу або паралелі.
Зазначається, що проведення національно-патріотичних заходів у закладах освіти, присвячених цій даті, передбачене планом заходів, затвердженим розпорядженням Кабінету Міністрів України від 11 липня 2023 р. № 617-р.
Як повідомлялося, Міністерство освіти і науки України спільно зі Всеукраїнською програмою ментального здоров’я «Ти як?», ініційованої першою леді України Оленою Зеленською, та Дитячим фондом ООН (ЮНІСЕФ) в Україні розробили урок «ТИ ЯК? Повертаємось до школи!» до старту нового навчального року 2023-2024.