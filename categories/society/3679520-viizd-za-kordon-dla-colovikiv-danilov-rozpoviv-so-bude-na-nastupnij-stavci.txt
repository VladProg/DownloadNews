На найближчому засіданні Ставки верховного головнокомандувача розглянуть питання дозволів для виїзду за кордон чоловікам призовного віку.

Про це в ефірі загальнонаціонального телемарафону повідомив Секретар РНБО Олексій Данілов.
«На жаль, не всі розуміють, коли держава дає можливості відрядження робити за кордон для виконання тих чи інших функцій, треба обов'язково повертатися. У нас був прикрий приклад, коли Міністерство культури надало дозвіл у грудні – шість людей поїхали представляти країну як артисти, на жаль ці артисти не повернулися в Україну. Ба більше, зухвало починають коментувати і викладати в соцмережі, що вони такі розумні, що хтось має воювати… Таким артистам не місце, він в іншому місці буде виступати, якщо тільки повернеться на територію нашої країни. Є закони, які треба поважати. На засіданні Ставки, яке буде найближчим часом скликано за дорученням президента, питання – хто, скільки, які відомства давали дозволи – буде на порядку денному. Міністри матимуть звітувати на засіданні Ставки», – зазначив Данілов.
Він зауважив, що йдеться про справедливість і всі мають докладати зусилля задля перемоги.
«Всі мають докладати зусиль для нашої перемоги. Не можеш воювати? Будь ласка, працюй, сплачуй податки. Не можеш працювати? Допомагай, як можеш. Але от отак ганьбити країну – це не дозволено нікому», – додав секретар РНБО.

Данілов висловився за посилення відповідальності на законодавчому рівні щодо умов виїзду за кордон чоловіків призовного віку.
«Якщо законодавці будуть посилювати відповідальність саме за ці процеси, я вважаю що це буде справедливо», - наголосив Данілов.
Як повідомлялось раніше, стендап комік Андрій Щегель дав інтерв'ю журналісту Роману Скрипіну, де розповів, що зараз перебуває в Туреччині - туди він втік з України, бо "втомився від війни". У Міністерстві культури та інформаційної політики прокоментували ситуацію, що склалась з порушенням правил перетину державного кордону та повернення в країну Щегеля та підкреслили, що зазначена особа, яка порушила надане їй право виїзду за кордон, перебувала в складі групи, якій було надано тимчасовий дозвіл. З метою запобігання подібним наступним ситуаціям, МКІП разом з правоохоронними органами буде ініціювати посилення відповідальності за порушення правил виїзду та повернення до України чоловіків призовного віку. У МКІП підготовили та подали на затвердження уряду більш жорсткий порядок отримання дозволів на тимчасовий виїзд за кордон чоловіків призовного віку.