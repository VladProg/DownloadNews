На сьогодні в Україні є 17 тисяч дітей, які потенційно можуть бути передані на усиновлення. Кількість кандидатів в усиновлювачі в рази менша.

Як передає Укрінформ, про це під час брифінгу у Медіацентрі Україна – Укрінформ повідомив Костянтин Кошеленко, заступник міністра соціальної політики України з питань цифрового розвитку, цифрових трансформацій і цифровізації.
«На сьогодні кількість дітей, які можуть бути усиновленими, перевищує 17 тисяч. А кількість кандидатів в усиновлювачі в рази менша. Однією з причин такої невисокої кількості кандидатів є той факт, що процедура збору документів на усиновлення непроста, довготривала, і ці документи подаються виключно в паперовій формі», — наголосив Кошеленко.
Він оголосив, що відсьогодні запрацював комплексний проєкт, розроблений Мінсоцполітики разом з Мінцифри, зі спрощення процесу подання документів громадянами, які виявили бажання взяти на виховання дитину.
«Ми впроваджуємо швидкий та простий механізм, щоб популяризувати сімейні форми виховання дітей та сприяти реалізації прав дітей в цілому. Відсьогодні на порталі «Дія» можна залишити заявку на отримання первинної консультації щодо усиновлення», — сказав заступник міністра.
Вся процедура займе п'ять хвилин і потребуватиме всього три кроки: авторизуватися на порталі «Дія», заповнити спеціальну форму і підписати її електронним підписом.
Також, за словами Кошеленка, найближчим часом планується цифровізувати процес взяття на облік кандидатів в усиновлювачі – громадян України, та взяття на облік громадян – потенційних прийомних батьків, батьків-вихователів тощо.
Як повідомлялося, Кабінет Міністрів схвалив рішення, яким спростив шляхом цифровізації процес подання документів громадянами, які виявили бажання взяти дитину на виховання в сімʼю. Зокрема, передбачено можливість отримання первинної консультації щодо усиновлення дитини в онлайн-режимі з використанням електронних засобів комунікації або за допомогою телефонного зв’язку.