Очільниця Мінветеранів Юлія Лапутіна під час першого Регіонального ветеранського форуму “Об'єднані гідністю заради майбутнього”, що пройшов у п'ятницю в м. Кам'янську на Дніпропетровщині, презентувала єдину державну ветеранську політику.

Про це поінформувало Міністерство у справах ветеранів України, передає Укрінформ.
«Міністр презентувала учасникам і гостям форуму єдину державну ветеранську політику. Вона включає соціальну та психологічну допомогу, підтримку фахівців із супроводу ветеранів та демобілізованих, забезпечення житлом для ветеранів та членів їхніх сімей, освіту та професійну адаптацію, доступні адмінпослуги через ЦНАПи, сприяння у працевлаштуванні та підтримку ветеранського підприємництва, розвиток адаптивних видів спорту», - йдеться в дописі.
Як зазначається, у форумі також узяли участь заступник керівника Офісу Президента Олексій Кулеба, начальник Дніпропетровської ОВА Сергій Лисак, народний депутат України Тарас Тарасенко, заступниця виконавчого директора Українського ветеранського фонду Карина Дорошенко, керівниця компоненту Громадська безпека і соціальна згуртованість (ПРООН) Федеріка Діспенза.

Під час заходу Лапутіна разом із першим заступником начальника Дніпропетровської ОВА Володимиром Орловим нагородили двох членів команди Національної збірної України на Invictus Games 2023 — представників Дніпропетровщини — Олега Должока та Назара Вознюка.
Повідомляється, що мета ветеранського форуму - обговорення шляхів залучення місцевих та регіональних влад до реалізації державної ветеранської політики (психологічна та фізична реабілітація, забезпечення житлом, навчання, створення робочих місць або умов для зайнятості та ін.), розгляд позитивних прикладів підготовки громад до вирішення питань реінтеграції ветеранів та їх адаптації до мирного життя, оптимізації надання необхідних послуг ветеранам, членам їх родин та членам родин загиблих, створення відповідних інфраструктурних об'єктів тощо.






Лапутіна презентувала єдину державну ветеранську політику учасникам форуму на Дніпропетровщині / Фото: Микола М'якшиков, Укрінформ






















Як повідомляв Укрінформ, 1 липня стартував пілотний проєкт “Помічник ветерана”.
Фото: Міністерство у справах ветеранів України, Укрінформ