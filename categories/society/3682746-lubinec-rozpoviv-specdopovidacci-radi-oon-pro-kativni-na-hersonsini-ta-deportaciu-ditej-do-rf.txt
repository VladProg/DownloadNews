Уповноважений ВР із прав людини Дмитро Лубінець під час зустрічі у Женеві зі спеціальною доповідачкою Ради ООН з прав людини повідомив про факти воєнних злочинів росії в Україні.

Як передає Укрінформ, про це у Фейсбуці повідомляє пресслужба Офісу Омбудсмена України.
«Мета зустрічі — на основі фактів і доказів розповісти про воєнні злочини рф на території України. Депортація дітей, жорстоке поводження та катування українців, як цивільних осіб, так і військовополонених, цілеспрямовані вбивства людей - це найгірші й найцинічніші порушення міжнародних договорів, у тому числі Женевських конвенцій», - йдеться у повідомленні.
Омбудсмен, зокрема, розповів Едвардс, що країна-агресор здійснює депортацію та примусове переміщення населення з тимчасово окупованих територій. Найбільш незахищеними є діти: згідно з даними Національного інформаційного бюро, 16 226 українських дітей були вивезені до росії.
Лубінець поінформував, зокрема, як без згоди батьків та законних представників у листопаді минулого року 28 дітей з інвалідністю з «Олешківского дитячого будинку-інтернату» були вивезені на тимчасово окуповану територію Кримського півострова, а згодом до рф. Він зауважив, що окупаційні війська не давали зеленого коридору для евакуації дітей з цього закладу на підконтрольну Україні територію.
Також Омбудсмен зазначив, що після звільнення від російських загарбників Херсонщини виявлено катівні й нові факти жорстокого поводження і тортур.
«Відвідавши їх, ми отримали свідчення та докази, що там були й діти. Так, маємо свідчення 14-річного хлопця, який провів у такій катівні 10 днів. Зі свідчень хлопчика, він перебував у холодному і темному приміщенні тривалий час та майже не отримував їжу і воду. Окрім цього, в камерах катівень тижнями цілодобово тримали чоловіків і жінок, застосовуючи тортури», - цитує Лубінця пресслужба.
Український Омбудсмен також повідомив що росія постійно обстрілює у різних регіонах України скупчення цивільних, які стоять в чергах за гуманітарними наборами, людей на зупинках громадського транспорту та не припиняє обстрілів житлових будинків.
Лубінець запросив Еліс Едвардс відвідати Україну та висловив сподівання, що вона допоможе посилити координацію зусиль з притягнення до відповідальності винних у злочинах, скоєних в Україні.
Як повідомляв Укрінформ, під час 52-ї сесії Ради ООН з прав людини у межах інтерактивного діалогу щодо контртероризму 14 березня Уповноважений Верховної Ради України з прав людини Дмитро Лубінець закликав світову спільноту ізолювати росію на всіх рівнях і створити міжнародний трибунал щодо злочину агресії рф.