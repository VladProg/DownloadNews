Для оперативного вирішення проблемних питань внутрішньо переміщених осіб буде створено координаційний штаб за участю урядовців та парламентаріїв.

Про це повідомив Прем’єр-міністр України Денис Шмигаль у Телеграмі, передає Укрінформ.
“Житло, працевлаштування та допомогу від держави для внутрішньо переміщених осіб обговорили на нараді за участі віцепрем'єрки з питань реінтеграції Ірини Верещук, міністерки соцполітики Оксани Жолнович та народних депутатів. Розглянули проблемні питання, з якими найчастіше стикаються ВПО, та варіанти їх оперативного вирішення. Для цього буде створений координаційний штаб за участі урядовців та парламентаріїв. Також маємо комплексно залучити до роботи з ВПО обласні адміністрації на рівні заступників голів”, - зазначив Шмигаль.

Він наголосив, що відновлення знищеного росією житла — пріоритет на цей рік, аби люди отримали змогу повернутися додому.
Як повідомлялося, 17 березня Президент України повернув із підписом до ВР закон, який запроваджує в Україні компенсацію за пошкоджене та знищене внаслідок бойових дій майно фізичних осіб.