Колишнього правоохоронця, який в лютому 2014 року вивіз з Києва бійців "чорної роти" спецпідрозділу МВС "Беркут" та знищив їхню табельну зброю, засудили до 10 років позбавлення волі.

Як передає Укрінформ, про це Офіс генерального прокурора повідомляє у Телеграмі.
"За публічного обвинувачення прокурорів Офісу генерального прокурора колишнього заступника начальника управління оперативних розробок міжрегіонального характеру МВС України засуджено до 10 років позбавлення волі", - ідеться в повідомленні.
Також його позбавили права обіймати в правоохоронних органах будь-які посади строком на три роки та спеціального звання "підполковник міліції".
Суд задовольнив позов ГУ МВС України в м. Києві до обвинуваченого про відшкодування матеріальної шкоди на суму понад 677 тис. грн.
Експравоохоронця визнали винним в організації вивезення зведеного загону співробітників роти спеціального призначення полку міліції особливого призначення "Беркут", підпорядкованого ГУ МВС України в м. Києві, причетних до вчинення масових вбивств учасників акцій протесту 20 лютого 2014 року на вулиці Інститутській в Києві, а також знищенні та приховуванні їхньої табельної вогнепальної зброї.
Прокурори у суді довели, що колишній правоохоронець на виконання явно злочинного наказу безпосередньо займався вивезенням за межі столиці співробітників так званої "чорної роти" задля уникнення ними кримінальної відповідальності за вчинення тяжких та особливо тяжких злочинів.
Для цього ввечері 23 лютого 2014 року він організував їх перевезення від місця дислокації ПМОП "Беркут" в Києві до виробничого приміщення одного з проєктних інститутів, де їм було надано окреме місце для переховування.
"Зранку наступного дня за його сприяння, фінансування та під контролем працівники "чорної роти" "Беркуту" групами по 2-3 особи на таксі виїхали за межі Києва в напрямку Миколаєва, а частина з них надалі за межі України", - сказано в повідомленні.
Також зловмисник знищив знаряддя вчинення злочинів - табельну вогнепальну зброю, а саме: 24 автомати АКМС, снайперську гвинтівку Драгунова, три рушниці "Форт-500" і рушницю "Форт-12", які перебували на озброєнні у ПМОП "Беркут" підпорядкованого ГУ МВС України в м. Києві, та були застосовані щодо учасників Майдану.
"Він розрізав кожну зброю "болгаркою" на 3-4 частини та видалив маркування - серійні номери автоматів та снайперської гвинтівки", - ідеться в повідомленні.
Надали експравоохоронець вивіз знищену зброю в район острова Жуків у Києві, де частину втопив в притоці Дніпра - річці Віта, а іншу частину закопав на березі річки Віта.
Як повідомляв Укрінформ, у квітні Київський апеляційний суд обрав запобіжний захід екскомандиру львівського "Беркуту" Ростиславу Пацеляку у вигляді тримання під вартою.