В Україні стартувала інформаційна кампанія "Не додавай роботи", мета якої - закликати учасників дорожнього руху дотримуватися встановлених правил, щоб зберегти час поліцейського, медика або рятувальника, які виконують інші завдання у воєнний час.

Про це йдеться в переданому Укрінформу пресрелізі організаторів кампанії - Центру демократії та верховенства права і креативного агентства Provid.
Зазначається, що ініціативу реалізують у межах загальної кампанії «За безпечні дороги». Метою є нагадати українським водіям та іншим учасникам дорожнього руху, що дотримання правил на дорозі може запобігти ДТП, а значить - зберегти час поліцейського, медика, рятувальника, на яких покладено ряд життєво важливих завдань – евакуація, порятунок поранених, розбір завалів.

Центр демократії та верховенства права (ЦЕДЕМ) та креативна агенція Provid наголошують: "В умовах війни допомога кожного з нас ‒ це не додавати роботи тим, хто рятує життя українців. Тобто, дотримання правил дорожнього руху стає ще важливішим, це не щось абстрактне, як декому здавалося раніше. Кампанія має допомогти якомога більшій кількості людей зрозуміти свою роль у порятунку життів. А ще це данина поваги тим, хто попри все поспішає на термінові виклики".

Директорка ЦЕДЕМ Олеся Холопік розповіла, що у перші тижні повномасштабного російського вторгнення правила дорожнього руху відчутно відійшли на задній план, тому що автівок на вулицях практично не було, світлофори не працювали.
"Однак на дорогах тилових міст уже побільшало транспорту, а отже, й аварій. Ми майже щодня чуємо, як поліція, медики та ДСНС виїздять на місця ДТП. Звідси й потреба в такій кампанії. Ми віримо, що українці свідомі, і хочемо нам усім про це нагадати", - додала вона.
Кампанію «Не додавай роботи» вже підтримали Міністерство культури та інформаційної політики України, Міністерство охорони здоров’я України, Патрульна поліція України, Державна служба з надзвичайних ситуацій та Центр громадського здоров’я МОЗ.

Так, у МКІП зазначають, що проведення цієї інформаційної кампанії, зокрема, відповідає виконанню завдань, визначених Державною програмою підвищення рівня безпеки дорожнього руху в Україні на період до 2023 року.
В рамках інформкампанії буде поширено постери з написами: "Не порушуй ПДР, бережи мій час, сказав би поліцейський (в інших варіантах - рятувальник, медик), але в нього терміновий виклик".
Як зазначають організатори, зовнішня соціальна реклама вже розміщена у Києві та Київській області, Львові, Житомирі, Кропивницькому та Черкасах. Організатори планують продовжити її розміщення в інших областях Україні. Дізнатися більше про інформаційну кампанію можна на сайті ЦЕДЕМ.
ГО «Центр демократії та верховенства права» – аналітично-адвокаційний центр, що працює в громадському секторі України з 2005 року, спрямовуючи свої зусилля на розвиток незалежних медіа, підтримку громадських платформ і рухів, а також побудову правової держави в Україні. Місія ЦЕДЕМ – сприяти розвитку суспільства активних та відповідальних громадян.
Креативне агентство Provid – перше рекламне агентство повного циклу в Україні (на ринку з 1994 року), призер багатьох українських і міжнародних рекламних фестивалів. Спеціалізується на розробці комплексних креативних рішень для ТБ, зовнішньої реклами, радіо, соцмереж та Інтернету загалом. Працювало із сотнями клієнтів, особливу увагу приділяє соціальним проєктам.
Кампанія «За безпечні дороги» – адвокаційна кампанія, спрямована на зменшення смертності та травматизму на дорогах України. Ініційована у 2016 році Центром демократії та верховенства права у партнерстві з ГО Vision Zero, U-Cycle та об’єднує міжнародних, українських експертів, представників законодавчої та виконавчої влади.
Фото: cedem.org.ua