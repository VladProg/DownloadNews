Україна вже застосовує досвід Латвії у сфері регулювання телерадіомовлення, наступним кроком може стати співпраця з Молдовою.

Про це повідомила в коментарі Укрінформу голова Національної ради з питань телебачення і радіомовлення Ольга Герасим'юк.
"Ми давно співпрацюємо з Латвією на EPRA - платформі для європейській регуляторів. Для нас важливим був їхній практичний досвід у створенні Суспільного мовлення, яке вдалося у нас запустити після Революції Гідності: до України приїздили експерти з Латвії для допомоги у побудові цієї системи. Водночас ми використали їхній досвід у питаннях медіаграмотності і медіаосвіти, а також постійно співпрацюємо у сфері захисту прав дітей у медіа", - сказала вона.
Загалом голова Нацради зазначила, що Україна наразі вивчає заходи, які вжила Латвія для протидії російській пропаганді, а також імплементує напрацювання колег у розробці законопроєкту "Про медіа". За її словами, очікується поглиблення співапраці між продакшенами країн і навіть, можливо, грошова допомога від Латвії.
Своєю чергою, представники латвійського медіарегулятора, за словами Герасим'юк, бажають навчитися в українських медіа принципів роботи в умовах війни.
"Саме тому наші колеги сьогодні (5 жовтня - ред.) відвідають Суспільне й телеканал "1+1". Я переконана, що там відбудуться певні домовленості", - сказала вона.
Також Герасим'юк повідомила, що Україна невдовзі може підписати меморандум із Молдовою, де на законодавчаму рівні підготовлено заходи протидії російській пропаганді.
"У мене нещодавно була зустріч із послом Молдови. Він прийшов спеціально, аби повідомити про певні зміни в законодавстві, що дозволять країні боротися із російською дезінформацією. Вони розробили дуже цікаву методологію, яку презентуватимуть цими днями. Це наш наступний крок", - зазначила вона.
Як повідомлялося, Нацрада та Національної ради з питань електронних засобів масової інформації Латвії (NEPLP) підписали 5 жовтня Меморандум про співпрацю, який передбачає спільні заходи й обмін досвідом у сфері телерадіомовлення.