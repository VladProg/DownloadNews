Міністерство охорони здоров'я запускає реєстр дітей, які зазнали травмувань внаслідок війни росії проти України.

Про це в Телеграм повідомляє Офіс омбудсмана України, передає Укрінформ.
Зазначається, що станом на 18 травня 2022 року 424 дитини постраждали внаслідок збройної агресії рф в Україні.
«Кожна постраждала дитина потребує необхідного лікування, медичної реабілітації, психологічної підтримки. Разом з тим інколи діти не можуть отримати необхідну медичну допомогу. У зв’язку з цим МОЗ запустив реєстр, де узагальнюється відповідна інформація про постраждалих дітей», - йдеться у повідомленні.
Зібрана інформація буде передаватись до Офісу Президента України та спеціального фонду, які надаватимуть фінансову допомогу законним представникам дитини для її лікування або реабілітації.
Заявку на допомогу дитині, що зазнала травмувань внаслідок війни, можна заповнити за посиланням: https://moz.gov.ua/opituvannja. Подати відомості можуть батьки, родичі або знайомі дитини.
24 лютого росія почала новий етап восьмирічної війни проти України – повномасштабний наступ. Ворог здійснює масовані обстріли та бомбардування мирних українських міст і сіл.
ЗСУ, Національна гвардія, Сили територіальної оборони та весь український народ чинять героїчний спротив російським військам і завдають їм великих втрат.
Фото: АА