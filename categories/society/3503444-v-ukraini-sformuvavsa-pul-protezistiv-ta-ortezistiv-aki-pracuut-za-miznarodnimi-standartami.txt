За час війни в Україні сформувався пул протезистів та ортезистів, які роблять протези та ортези за міжнародними стандартами.

Про це заступниця керівника Офісу Президента Юлія Соколовська розповіла під час брифінгу, передає кореспондент Укрінформу.
"В Україні за час війни сформувався пул протезистів та ортезистів, які роблять протези та ортези за міжнародними стандартами. За цей час у межах програми співпраці з НАТО підготовлено 22 протезистів, які отримали сертифікат Європейської асоціації протезистів та ортезистів. Також є фахівці, які мають інші міжнародні сертифікати", – сказала Соколовська.

За її словами, у цій сфері працюють понад сто підприємств, здебільшого приватних та сучасних. Крім того, багато комплектуючих до протезів закуповують в іноземних виробників. Заступниця керівника ОП зауважила, що вони аналогічні тим, які використовуються для протезування за кордоном.
"Зараз ми формуємо ланцюжок допомоги, який поєднує реабілітацію в лікарні та швидке протезування так, щоб наші хлопці та дівчата якомога швидше ставали мобільними і поверталися до активного життя", – додала Соколовська.
Вона також зазначила, що нині існують широкі можливості для протезування за кордоном.
При цьому заступниця керівника ОП нагадала, що протез потребує постійного обслуговування.
"Пам‘ятайте, якщо вам зробили протез за кордоном, ви можете зареєструвати його в персональному кабінеті на сайті Фонду соціального захисту людей з інвалідністю та обрати українського протезиста, який за потреби все відремонтує за державний кошт", - уточнила вона.
Як повідомлялося, 24 лютого рф розпочала новий етап війни проти України – повномасштабне вторгнення. російські загарбники обстрілюють та бомбардують мирні міста й села України, катують і вбивають мирне населення. Сили оборони України чинять запеклий опір російським загарбникам.