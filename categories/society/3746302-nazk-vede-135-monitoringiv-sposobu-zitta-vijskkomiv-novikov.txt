Національне агентство з питань запобігання корупції розпочало 135 моніторингів способу життя військкомів.

Про це голова Національного агентства з питань запобігання корупції Олександр Новіков повідомив в інтерв’ю Укрінформу.
“Наразі у нас розпочато 135 моніторингів способу життя з загальної кількості керівного складу військкоматів (1795). Це не значить, що в кожному моніторингу варто очікувати порушень”, - сказав Новіков.
За його словами, як правило, моніторинг способу життя підтверджує те, що більшість працівників є доброчесними. “Не всі воєнкоми їздять на "Мерседесах". Більшість працівників військкоматів мають звичайне житло, "Ланос" і не мають вілл в Іспанії чи будь-де”, - підкреслив голова агентства.
Як повідомлялося, у липні в незаконному збагаченні викрили колишнього одеського військкома Євгена Борисова. За даними слідства, від початку повномасштабного вторгнення члени його родини придбали в Іспанії майно й нерухомість на суму 151 млн гривень.
1 серпня правоохоронці відкрили кримінальне провадження за фактом незаконного збагачення керівника Дніпропетровського обласного територіального центру комплектування та соціальної підтримки.
В Україні було розпочато перевірки воєнкомів. Президент України Володимир Зеленський нещодавно заявив про те, що вони виявили багато зловживань.
Інтерв'ю на сайті Укрінформу буде опубліковане 10 серпня.