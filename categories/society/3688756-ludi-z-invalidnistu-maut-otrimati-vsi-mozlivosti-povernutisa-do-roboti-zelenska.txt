Олена Зеленська подякувала представникам бізнесу, які у межах Всеукраїнської програми ментального здоров’я долучилися до навчань зі стрес-менеджменту та надання першої психологічної допомоги від фахівців Israel Trauma Coalition та ВООЗ.

Про це перша леді сказала на зустрічі з керівниками компаній – учасниць спільноти «Бізнес без бар’єрів», передає Укрінформ із посиланням на сайт глави держави.
«Це допоможе вашим працівникам наростити свою «броню» від стресу, емоційного виснаження. І вони зможуть допомогти нарощувати цю «броню» покупцям, клієнтам, гостям. Щоб, коли людина приходить у банк, магазин, розмовляє з провідником чи менеджером, вона почувалася легше від спілкування, а не важче, щоб бар’єри зникали», – зазначила Зеленська.
Вона констатувала, що українці тривалий час живуть у складних умовах: «Те, що ми на другий рік повномасштабної війни можемо ось так, у широкому колі, бачитися особисто – безцінно. Дякуємо ЗСУ. І водночас – вашій праці. Закордонні партнери та друзі, приїжджаючи в Україну, щоразу дивуються: «У вас сирени, але все працює. Буквально все. Маркети, транспорт, заклади харчування. Як це можливо?» Але саме це і є те, що називають надійним тилом. Цей тил – ви й сотні тисяч ваших працівників: касир, водій, менеджер чи менеджерка, провідник, листоноша, електрик, працівник заправки».

Відео: Телеграм-канал Олени Зеленської

Зустріч була присвячена обговоренню питань, актуальних під час війни та відновлення країни, зокрема інтеграції в ринок праці людей з інвалідністю, внутрішньо переміщених осіб, захисників і захисниць, які повертатимуться з фронту, адаптації робочих місць, необхідності впровадження програм перенавчання та перекваліфікації. Як зазначила Зеленська, при розробці таких програм надзвичайно важливо, щоб держава та бізнес чули одне одного й діяли разом.
«Головний виклик - створення інклюзивних робочих місць, яких знадобиться більше для тих працівників, що повертаються із зони бойових дій. Щодня кількість людей з інвалідністю більшає, і бізнеси готові реагувати», - сказала перша леді.

Зеленська зауважила, що ці люди повинні отримати всі можливості повернутися до роботи, реалізувати себе, мати гідне місце в житті і почуватися комфортно. За її словами, над цим держава і роботодавці працюють уже зараз.
Перша леді висловила вдячність бізнесам, які вже долучилися до Всеукраїнської програми ментального здоров’я: «Рада, що спільнота «Бізнес без бар'єрів» росте: долучились іще три компанії, які розділяють наші цінності: мережа магазинів «Фора», платіжна система Mastercard, український онлайн-сервіс виклику авто Uklon», - зазначила Зеленська.
Також вона наголосила, що перемога здобувається не лише на фронті – «вона наближається чуйним ставленням один до одного, усуненням бар’єрів і складнощів перед кожною людиною, людськістю».

Перший віцепрем'єр - міністр економіки Юлія Свириденко нагадала про урядову програму «Власна справа», за якою українці можуть отримати мікрогранти на розвиток чи започаткування бізнесу.
«Люди – це найцінніший капітал, і завданням держави є створення умов, щоб кожен міг реалізувати своє право на працю. Також ми усуваємо барʼєри між громадянами й початком власного бізнесу. Цього року лише за програмою «Власна справа» ухвалено 354 позитивних рішення про видачу мікрогрантів. Це створить щонайменше 811 нових робочих місць. Загалом у 2023 році за цією програмою плануємо видати 10 тисяч грантів», – розповіла Свириденко.
Своєю чергою голова правління АТ «Укрзалізниця» Євген Лященко зазначив, що працедавцям важливо створювати можливості для адаптації на робочому місці захисників і захисниць, які повертатимуться до цивільного життя. Це один із компонентів комплексної програми «Інклюзивна залізниця», яку реалізує компанія.
«Для кожного військового, який виконує свій обов’язок, захищаючи нас, ми повинні виконати свій обов’язок – створити всі необхідні умови для повноцінного повернення до роботи наших ветеранів, незалежно від того, чи набули вони інвалідність на війні, чи ні. Це не просто наш обов’язок, це питання поваги до своїх колег», – сказав Лященко.
Під час зустрічі представники компаній розповіли про свій досвід розвитку безбар’єрності та плани.
Нагадаємо, «Бізнес без бар’єрів» – спільнота компаній, яка об’єдналася навколо ініціативи першої леді Олени Зеленської «Без бар’єрів».