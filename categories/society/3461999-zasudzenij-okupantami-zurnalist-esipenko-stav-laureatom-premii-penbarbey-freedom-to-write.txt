Засуджений окупаційною владою Криму фрілансер «Крим.Реалії» (проєкт «Радіо Свободи») Владислав Єсипенко став лауреатом премії PEN/Barbey Freedom to Write, яку вручатимуть на гала-концерті PEN America.

Як передає Укрінформ, про це повідомляє «Радіо Свобода».
«Нагороджуючи Владислава Єсипенка премією PEN/Barbey Freedom to Write Award 2022 року, PEN America визнає його мужність у продовженні розповіді історій українців, які пережили роки російської окупації, і ми прагнемо висвітлити небезпеки, які становить російське вторгнення в Україну для журналістів, письменників та самої свободи слова», – йдеться в повідомленні.
Премія PEN/Barbara Goldsmith Freedom to Write, заснована у 1987 році, присуджується письменникам і художникам, ув’язненим за свою діяльність. Раніше її отримав кримський режисер Олег Сенцов, який також був політичним в’язнем Кремля.
Як повідомляв Укрінформ, російські силовики затримали Єсипенка 10 березня 2021 року, заявивши, що знайшли в його машині ручну гранату та запал до неї. За версією слідства, він зібрав вибухівку з елементів, знайдених у сховку, який нібито організувала розвідка України.
Єсипенко заперечує провину та стверджує, що після затримання його катували співробітники ФСБ, а справа проти нього сфальшована. 16 лютого 2022 року так званий Сімферопольський районний «суд» у тимчасово окупованому Криму незаконно засудив Єсипенка до 6 років позбавлення волі у колонії загального режиму та штрафу у 110 тисяч російських рублів.
Міністерство закордонних справ України висловило протест у зв'язку з цим рішенням, заявивши, що воно має бути скасовано. І Єсипенко, як і всі громадяни України, які незаконно утримуються російською федерацією, повинні бути негайно звільнені.