Перша леді Олена Зеленська планує відвідати Ізраїль наступного тижня на запрошення ізраїльської колеги Міхаль Герцог.

Як передає Укрінформ, про це повідомляє The Jerusalem Post.
Зазначається, що Зеленська познайомилася з Герцог під час коронації британського монарха Чарльза ІІІ 6 травня цього року.
"Візит Зеленської зосереджуватиметься на спільному проєкті перших леді щодо прийняття ізраїльських програм стійкості для допомоги українцям, які страждають від симптомів посттравматичного стресового розладу (ПТСР)", - йдеться у повідомленні.
Також українська перша леді планує відвідати поранених українських військових, які знаходяться на лікуванні в Ізраїлі.
Як повідомляв Укрінформ, дружина Президента Олена Зеленська після розмови з Міхаль Герцог 18 травня заявила, що Україні потрібен ізраїльський досвід у створенні національної програми психологічної допомоги. За словами Зеленської, такої психологічної допомоги потребують кожен українець та українка.
Раніше Зеленська презентувала освітній онлайн-курс для реабілітації поранених бійців.