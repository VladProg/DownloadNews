Естонія та Україна створили спільну слідчу групу, яка розслідуватиме ймовірні розкрадання з боку естонського некомерційного фонду Slava Ukraini та його українських партнерів 1,5 млн євро, що надали постраждалим від російсько-української війни.

Як передає Укрінформ, про це повідомляє ERR.
На початку липня Україна та Естонія створили спільну слідчу групу для розслідування можливих незаконних дій з боку естонського фонду Slava Ukraini ("Слава Україні") та його українських партнерів. Про це наприкінці минулого тижня голові антикорупційної спецкомісії Рійгікогу Марті Хельме повідомив генеральний прокурор України Андрій Костін.
З його відповіді також випливає, що українські правоохоронні органи наразі нікому не висунули звинувачення в рамках даного розслідування. Не встановлено поки й суми можливих збитків.
У квітні стало відомо, що фонд Slava Ukraini перерахував 1,5 млн євро пожертвувань, зібраних в Естонії, приватній компанії IC Construction, у якої, очевидно, був фіктивний власник та єдина діяльність якої була пов'язана з естонським фондом.
Прибуток української компанії за попередній рік становив 250 000 євро.
Державне бюро розслідувань України розпочало досудове розслідування 24 березня. 9 травня прокуратура Естонії також повідомила про відкриття кримінального провадження з метою перевірки використання коштів, зібраних фондом Slava Ukraini на підтримку України.
Того ж дня рада фонду Slava Ukraini оголосила, що відкликає голову організації Йоханну-Марію Лехтме, яка в березні була обрана до Рійгікогу (парламенту - ред.), після чого вона відмовилася від мандата.