Вчителів і батьків українських школярів необхідно залучати до формування кошторису шкіл, тому що це підвищить фінансову прозорість закладу освіти.

Про це повідомила експерт Національного агентства з питань запобігання корупції Уляна Гротовицька під час презентації дослідження НАЗК у співпраці з Програмою "U-LEAD з Європою" на тему: "Стратегічний аналіз корупційних ризиків у дошкільній та загальній середній освіті", передає кореспондент Укрінформу.
Експерт розповіла, що однією із корупційних проблем у школах є регулярний добровільно-примусовий збір коштів з батьків школярів, і при цьому є ризик отримання неправомірної вигоди адміністрацією школи, вчителями та навіть залученими до збору коштів батьками дітей.
"Коли ми почали розбиратись з причинами, чому так відбувається, то то були здивовані, тому що багато проблем були пов'язані з тим, що батьки банально не обізнані з законодавством, що є вимога щодо добровільності та анонімності внесків, вони не знають, як саме вони можуть перевірити наявність фінансування своєї школи і запити на це фінансування, також їм важко розібратися у джерелах фінансування та обсягах, тому що це дійсно складно. У даному випадку чудово працюватиме, наприклад, запровадження інформаційної кампанії для батьків з цих питань", – сказала вона.
Гротовицька додала, що у дослідженні рекомендують запроваджувати колегіальність у фінансовому плануванні в школах, розроблення керівником школи проєкту кошторису, який затверджує засновник. До роботи над цим проєктом варто залучати вчителів та батьків – це збільшить фінансову прозорість закладу освіти, зауважила експерт.
Для уникнення корупційних ризиків зі зборами коштів у школах у дослідженні рекомендують запровадити практику благодійної допомоги школі через казначейський рахунок: відкриття двох рахунків – загальний, через який ідуть бюджетні кошти, і спецрахунок, на який надходять донорські небюджетні гроші. Крім того, пропонують визначати потреби школи та публікувати інформацію щодо них на офіційному вебсайті школи (наприклад, щодо необхідних меблів, обладнання, підручників тощо).
Повний звіт дослідження містить результати стратегічного аналізу корупційних ризиків у загальній середній та дошкільній освіті. Аналіз охоплює 35 корупційних ризиків у чотирьох основних процесах в управлінні загальною середньою та дошкільною освітою: фінансування, призначення керівників закладів освіти, адміністрування закладів освіти та освітній процес.
Керівник відділу багаторівневого управління Програми "U-LEAD з Європою" Сорен Гербст висловив сподівання, що дослідження, у якому описані основні корупційні ризики у сфері дошкільної та загальної середньої освіти, допоможе вирішити проблемні питання у цій галузі та сприятиме подальшому руху України до європейської інтеграції.
U-LEAD продовжує свою діяльність із консультаційної підтримки громад через різноманітні канали комунікації і під час війни. Програма також посилила свою активність у частині налагодження міжнародних партнерств між українськими громадами та муніципалітетами країн ЄС в рамках ініціативи "Мости довіри", що полегшує пряме надання гуманітарної допомоги та розширює перспективу подальших взаємовигідних проєктів. Окрім того, упродовж квітня-червня 2022 року програма надала 333-ом громадам пакети екстреної допомоги, наповнення яких залежало від потреб на місцях. Таким чином, громади, що зазнали руйнувань, отримували інструменти для розчищення території і відновлювальних робіт, а також освітлювальні прилади. Громади, що прийняли велику кількість переселенців, отримали намети, ліжка, спальні мішки та інші засоби для внутрішньо переміщених осіб.
Програма для України з розширення прав і можливостей на місцевому рівні, підзвітності та розвитку "U-LEAD з Європою" спільно фінансується ЄС та його державами-членами Німеччиною, Польщею, Швецією, Данією, Естонією та Словенією для підтримки України на її шляху до зміцнення місцевого самоврядування. U-LEAD сприяє прозорому, підзвітному та багаторівневому управлінню в Україні, яке відповідає потребам громадян та розширює можливості громад.