Слідство у справі про корупцію у Верховному Суді працює над тим, щоб розширити коло підозрюваних.

Про це сказав директор НАБУ Семен Кривонос в інтерв’ю Укрінформу.
«Ми працюємо над тим, щоб розширити коло підозрюваних, збираємо докази, документуємо. Це має перспективу, але потрібен час», - сказав він, відповідаючи на запитання, чи будуть у цій справі оголошені додаткові підозри суддям Великої палати ВС, у яких знайшли мічені купюри.
Щодо ймовірності оголошення підозр представникам адвокатського об’єднання і бізнесмену Костянтину Жеваго, які фігурують у справі, Кривонос зазначив: «На даний час слідство досліджує причетність інших до вчинення цього злочину. Вирішується питання про кваліфікацію злочину і пред’явлення підозр. Зараз анонсувати коло підозрюваних у цій справі я не буду. Ця справа свіжа, вона активно документується і розслідується, тому говорити про це зарано».
Водночас директор НАБУ не став коментувати, як слідство залучило нотаріуса, який документував отримання Князєвим хабаря і, з чуток, є його кумом.
«Досудове розслідування триває. Про цю частину справи говорити не можу», - сказав Кривонос.
На запитання, чи відповідає дійсності інформація, що задокументувати корупцію у ВС допомогла агент НАБУ під прикриттям - молода дівчина, він відповів: «Все неправда», але відмовився від подальших коментарів.
За словами Кривоноса, у цій справі була проведена колосальна робота.
«Ми дуже переживали, щоб не було витоку інформації, щоб правильно задокументувати і провести слідчі дії. Тобто, це була велика напруга і стрес. Дуже мало людей знали про цю справу. Я не знаю, чи напишуть по цьому слідству колись сценарій для фільму, але точно ця справа увійде до підручників. Повірте, це просто вищий пілотаж! Навіть ті, хто документував цей злочин, сказали, що вони перевершили самі себе», - наголосив директор НАБУ.
Він зауважив, що на початковій стадії розслідування про це провадження знало лише кілька осіб. «А на фінальній стадії, коли ми розуміли, що ось-ось відбудеться передача хабаря, в обшуках брали участь більше 60 детективів. Це не включаючи співробітників управління спеціальних операцій і оперативно-технічного управління бюро, які виконували свою частину заходів із прослуховування і спостереження», - додав він.
Самому Кривоносу про цю справу доповіли у перші декілька днів його роботи у бюро на посаді директора.
«Потім ми на адреналіні спостерігали за розвитком слідчих дій і були націлені на результат. І коли вже викрили, це була величезна гордість за Національне антикорупційне бюро і методи, якими користувалися для проведення операції. Але як для людини, громадянина - це дуже неприємна історія», - сказав він.
Як повідомлялося, 15 травня у НАБУ і САП заявили про викриття схеми одержання неправомірної вигоди у 2,7 млн дол. керівництвом і суддями Верховного Суду.
За версією слідства, хабар був за ухвалене 19 квітня 2023 року Великою Палатою ВС рішення у справі про визнання законності придбання в 2002 році пакета акцій Полтавського гірничо-збагачувального комбінату компанією Ferrexpo, одним із акціонерів якої є бізнесмен Костянтин Жеваго.
Водночас у пресслужбі Жеваго заперечують його причетність до надання хабаря Голові чи суддям ВС.
16 травня під час пленуму Верховного Суду 140 суддів підтримали висловлення недовіри Голові ВС Всеволоду Князєву. Судді також ухвалили постанову пленуму ВС про припинення його повноважень.
17 травня Вищий антикорупційний суд відмовився задовольнити скаргу захисту Князєва на його затримання.
18 травня Вища рада правосуддя задовольнила подання Спеціалізованої антикорупційної прокуратури про надання дозволу на утримання Князєва під вартою. Того ж дня Вищий антикорупційний суд обрав йому запобіжний захід у вигляді тримання під вартою з можливістю внесення 107,3 млн грн застави.
31 травня Апеляційна палата ВАКС зменшила заставу Князєву до 75 млн грн.