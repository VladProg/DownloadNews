Українські дипломати займаються справою затриманого два місяці тому в Словаччині на запит росії військовослужбовця ЗСУ Альберта Зубриліна і підтримують регулярний контакт з його дружиною.

Про це йдеться у наданому Укрінформу коментарі речника МЗС Олега Ніколенка з приводу обвинувачень у бездіяльності в захисті військовослужбовця.
«Посольство України в Братиславі займається справою військовослужбовця Збройних сил України Альберта Зубриліна, якого 14 жовтня було затримано в Словаччині на запит російської федерації. Враховуючи те, що Альберт Зубрилін є громадянином росії, консульський доступ безпосередньо до нього з боку українських дипломатів є ускладненим», - зазначив Ніколенко.
Він додав, що водночас українські дипломати надають сприяння через його дружину, громадянку України, з якою підтримують регулярний контакт.
За його словами, востаннє вони спілкувалися 6 грудня, українські консули також запропонували дружині Зубриліна надати підтримку в приїзді до Словаччини та організації зустрічі з чоловіком.
Речник МЗС також поінформував, що посольство України нині взаємодіє із словацькими правоохоронними органами в контексті підготовки до розгляду запиту рф в суді.
«Альберт Зубрилін забезпечений адвокатом. Умови його утримання прийнятні. Тримаємо справу захисника України на особливому контролі», - запевнив Ніколенко.
Раніше журналіст Юрій Бутусов у Фейсбуці повідомив, що з ним зв’язалась громадянка України Ксенія Зубриліна і повідомила, що вони з Альбертом одружені з 2013 року, відтоді він постійно проживає на території України, у них двоє дітей. З 2015 року Зубрилін має посвідку на постійне проживання на території України.
6 вересня він офіційно уклав контракт військовослужбовця і був направлений до Словаччини за наказом свого командування.
14 жовтня Зубрилін був затриманий на підставі запиту на розшук російської федерації і з того часу залишається у Словаччині.
На переконання Бутусова, Зубрилін має бути негайно виданий Україні, а всі запити та претензії до військовослужбовця мають розглядатись правоохоронними органами України.
У цьому контексті він висловив подив, що МЗС та Міноборони не роблять ніяких заяв з цього приводу, і закликав владу використати усі важелі для негайного повернення Зубриліна.