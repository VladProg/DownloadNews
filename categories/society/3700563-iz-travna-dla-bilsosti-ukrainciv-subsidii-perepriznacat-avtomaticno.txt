Пенсійний фонд у травні автоматично перепризначить субсидії на неопалювальний сезон для більшості громадян.

Як передає Укрінформ, про це повідомляє пресслужба ПФУ.
«З травня житлові субсидії на неопалювальний сезон більшості одержувачів буде перепризначено автоматично, за умови, що не змінилися дані про їхній майновий стан чи склад домогосподарств», - йдеться в повідомленні.
У фонді наголошують, що за особистим зверненням субсидії на наступний рік призначатимуться у випадку, якщо члени домогосподарства орендують житлові приміщення для проживання, за які сплачують житлово-комунальні послуги, або якщо кількість фактично проживаючих зареєстрованих осіб у домогосподарстві менша за кількість зареєстрованих.
Також особисто потрібно звернутися тим домогосподарствам, які претендують на призначення житлової субсидії на придбання скрапленого газу, твердого та рідкого пічного побутового палива. Або у випадку, якщо у складі домогосподарства є внутрішньо переміщені особи, які отримують субсидію за адресою, відмінною від місця реєстрації.
Виключно на підставі звернення громадянина надається на неопалювальний сезон також житлова субсидія, якщо в опалювальний сезон розмір плати за житлово-комунальні послуги, внеску/платежу на оплату витрат на управління багатоквартирним будинком у межах соціальної норми житла та соціальних нормативів житлово-комунального обслуговування не перевищував обсягу обов’язкового відсотка платежу. Тобто субсидію було призначено 0,00 грн.
У разі подання заяви протягом двох місяців з початку неопалювального сезону житлова субсидія призначається з початку такого сезону, але не раніше дня виникнення права на її отримання.
Як повідомлялося, громадянам із деокупованих територій для поновлення виплат житлової субсидії та її перерахунку необхідно звернутися із відповідною заявою до органів Пенсійного фонду.