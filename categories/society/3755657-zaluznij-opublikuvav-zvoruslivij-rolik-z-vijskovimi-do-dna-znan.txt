Головнокомандувач Збройних сил України Валерій Залужний привітав учнів та вчителів із початком нового навчального року та наголосив, що знання та культура - це те, що відрізняє нас від ворога.

Як передає Укрінформ, про це Залужний написав у Телеграмі.

Джерело: телеграм-канал Головнокомандувача ЗСУ
"Перше вересня. День знань. Початок ще одного навчального року в умовах повномасштабного російського вторгнення. Школярі та вчителі змушені підлаштовуватися до цих реалій. Але головне, що наші діти будуть навчатися. А наші вихователі, вчителі та викладачі - будуть навчати. Бо знання та культура - це те, що відрізняє нас від ворога. Це ті стовпи, на яких тримається сьогоднішній фронт і будуватиметься майбутнє нашої країни", - зазначив Залужний.
Як повідомляв Укрінформ, керівник Офісу Президента Андрій Єрмак поінформував, що 400 тисяч українських дітей вчаться, перебуваючи за кордоном, але залишаються в українській системі освіти.