Правоохоронці повідомили про підозру колишньому голові Державного агентства резерву у необґрунтованому використанні майже 10 мільйонів гривень бюджетних коштів.

Як передає Укрінформ, про це повідомляє Офіс генерального прокурора.
"За процесуального керівництва Офісу генпрокурора колишньому голові Держрезерву повідомили про підозру у службовій недбалості (ч. 2 ст. 367 Кримінального кодексу України)", - йдеться в повідомленні.
Зазначається, що у 2017 році фігурант справи необґрунтовано використав понад 9,5 мільйонів гривень на оплату та поставку до державного резерву наднормових тонн моторної оливи, дозволу на фінансування яких не було.
Наразі вже пройшли обшуки за місцем проживання підозрюваного, вирішується питання про обрання запобіжного заходу.
Як повідомляв Укрінформ, у лютому 2022 року Національне антикорупційне бюро і Спеціалізована антикорупційна прокуратура скерували до суду справу за фактом можливої розтрати працівникам Державного агентства резерву зерна на суму понад 3,2 млн грн.
Серед обвинувачених: виконувач обов’язків директора однієї з філій державного підприємства “Охтирський комбінат хлібопродуктів” Держрезерву, виконувач обов’язків начальника виробничо-технічної лабораторії філії та виконувач обов’язків майстра зміни елеватора філії.