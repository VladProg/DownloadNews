В Україні до вишів на сьогодні зарахували майже 505 тисяч студентів.

Про це в ефірі телемарафону повідомив перший заступник міністра освіти та науки Андрій Вітренко, передає кореспондент Укрінформу.
"Проміжні результати вступної кампанії такі. У нас було подано більш як 1 млн 300 тис. заяв від здобувачів освіти. Відповідно зараховані 504 тис. 964 здобувачі освіти до закладів освіти", - сказав Вітренко.
За його словами, специфіка цьогорічної вступної кампанії полягає в тому, що замість традиційного ЗНО було запроваджено Національний мультипредметний тест. Водночас була й безпекова складова, коли пункти тестування облаштовувалися у сховищах чи укриттях, з тим, щоб учасники тесту не переривалися під час повітряних тривог.
Вітренко нагадав, що вступна кампанія триває до 31 листопада, заклади освіти можуть приймати заяви на вступ у паперовій формі, проте електронні кабінети ще діють.
Остаточні підсумки вступної кампанії МОН підіб'є у грудні.