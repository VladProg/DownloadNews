Поширення повноважень медіарегулятора на онлайн-медіа зумовлене світовою практикою, а також доцільне з погляду професійної конкуренції та етики.

На цьому наголосив голова Комітету ВР з питань гуманітарної та інформаційної політики Микита Потураєв на брифінгу в Медіацентрі Україна — Укрінформ.
"Не може такого бути, щоби, як у Орвелла - «всі тварини рівні, але окремі - рівніші»: щоб в країні існували медіа, 50% із яких підпадали під регуляцію, а інші 50% ринку робили те, що хотіли. Це нечесно з точки зору економічної та професійної конкуренції, а також неприйнятно з позицій дотримання етики", - заявив він.
За словами Потураєва, відсутність регуляції у сфері інтернет-ЗМІ може спричинити неконтрольовані процеси у сфері комерційної реклами та становити загрозу пливу на політичні, зокрема виборчі, процеси в країні, що суперечить законодавству Європейського Союзу.
Водночас, як зазначив народний депутат, світова практика, яка стирає межі між традиційними та новітніми ЗМІ, також вимагає включення ринку онлайн-медіа до відання регулятора. У цьому зв'язку він звернув увагу на те, що впродовж останніх 15 років "відбувається міжмедійна дифузія: аудіовізуальний контент продукують усі - від онлайн-платформ до радіокомпаній".
"Не враховувати ці зміни в законодавстві означає створити проблеми не лише для держави чи суспільства, а й для самих медіа", - наголосив він.
Водночас Потураєв підкреслив, що закон про медіа, попри дискусії, які він викликає у суспільстві, має бути ухвалений, "якщо ми дійсно не на словах, а справами хочемо вести переговори про членство в ЄС".
Як повідомлялося, ухвалення законодавства про медіа, яке враховує вимоги Директиви № 1808/2018/ЄС, упорядковує українське законодавство відповідно до рекомендацій експертів Ради Європи та наближає його до правової бази Євросоюзу, є одним із зобов’язань України в межах угоди про асоціацію з ЄС.
23 червня глави держав та урядів Європейського Союзу ухвалили рішення щодо надання Україні статусу країни-кандидата на входження до ЄС. Цей статус наданий без умов, проте має бути виконано кілька рекомендацій Єврокомісії.