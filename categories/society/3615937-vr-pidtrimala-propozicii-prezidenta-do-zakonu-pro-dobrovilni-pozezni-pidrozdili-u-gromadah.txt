Верховна Рада підтримала пропозиції Президента до закону про внесення змін до деяких законодавчих актів щодо функціонування місцевої та добровільної пожежної охорони.

За відповідний законопроєкт № 7557 в цілому проголосували 310 народних депутатів, повідомляє Укрніформ із посиланням на дані голосування.
Підтримані парламентом пропозиції глави держави передбачають виключення норми, згідно з якою учасниками пожежно-рятувальних підрозділів для забезпечення добровільної пожежної охорони можуть бути особи, які досягли шести років, виявили бажання брати участь узабезпеченні добровільної пожежної охорони.
Також Президент пропонував доопрацювати положення щодо внесення членами пожежно-рятувальних підрозділів пропозицій про запобігання порушенням у сфері пожежної та техногенної безпеки, цивільного захисту.
Як повідомлялося, Верховна Рада 18 жовтня ухвалила закон, спрямований на забезпечення належних передумов для створення та функціонування пожежно-рятувальних підрозділів в громадах; визначення порядку утворення та функціонування місцевої та добровільної пожежної охорони.
Документ, зокрема, конкретизує порядок і повноваження в частині утворення та забезпечення підрозділів для забезпечення місцевої пожежної охорони та добровільної пожежної охорони, визначає вимоги до осіб, які будуть працівниками (членами) таких підрозділів; визначає мінімальний розмір страхової суми для працівників (членів) пожежно-рятувальних підрозділів на рівні не меншому за гарантовану державою виплату для осіб рядового і начальницького складу служби цивільного захисту; запроваджує застосування механізмів співробітництва територіальних громад у питанні забезпечення пожежної безпеки територіальних громад.