Доопрацьований законопроєкт «Про медіа» даватиме змогу блогерам, які мають постійний контент у соціальних мережах, зареєструватися офіційно, але не вимагатиме робити це в обов’язковому порядку.

Про це повідомила заступниця голови Комітету Верховної Ради з питань гуманітарної та інформаційної політики Євгенія Кравчук в ефірі інформаційного марафону «UAразом», передає кореспондент Укрінформу.
«Закон про медіа не буде зобов’язувати блогерів іти реєструватися як повноцінні медіа. У нас повноцінних платформ спільного доступу, тобто Ютубу, Фейсбуку українського походження - резидентів немає, тому ми не можемо регулювати нерезидентів. Але ми даємо таку можливість: якщо блогер, який фактично постійно веде програми, наприклад, на Ютуб-каналі, там є редакційна політика, вони регулярно виходять, то він може добровільно зареєструватись як медіа і працювати, мати захист фактично як журналіст», - зазначила вона.
Кравчук пояснила, що законопроєкт був доопрацьований з урахуванням думки громадськості, та висловила сподівання на ухвалення документа в першому читанні вже наступного тижня.
Парламентарій додала, що проєкт закону про медіа стане першим, який ВР розглядатиме за спеціальною процедурою.
«Ми прийняли відповідну постанову ВР, що євроінтеграційні закони тепер розглядаються за процедурою, коли є спеціальна таблиця відповідності директиві», - нагадала вона.
Також Кравчук підкреслила, що законопроєкт передбачає ретельний контроль від Нацради з питань телебачення та радіомовлення щодо неможливості роботи медіа, які перебувають у російській власності.
Як повідомлялося, ухвалення законодавства про медіа, яке враховує вимоги Директиви №1808/2018/ЄС, упорядковує українське законодавство відповідно до рекомендацій експертів Ради Європи та наближає його до правової бази Євросоюзу, що є одним із зобов’язань України в межах Угоди про асоціацію з ЄС.
23 червня глави держав та урядів Європейського Союзу ухвалили рішення щодо надання Україні статусу країни-кандидата на входження до ЄС. Цей статус наданий без умов, проте має бути виконано низку рекомендацій Єврокомісії.
Законопроєкт № 2693-д "Про медіа" зареєстрували у Верховній Раді 27 грудня 2019 року, у травні 2020-го парламент відправив його на повторне перше читання. Новий акт має стати комплексним документом, що прийде на зміну кільком медійним законам.
Комітет з питань гуманітарної та інформаційної політики 23 серпня на засіданні розглянув доопрацьований проєкт закону про медіа та рекомендував Верховній Раді ухвалити його за основу.