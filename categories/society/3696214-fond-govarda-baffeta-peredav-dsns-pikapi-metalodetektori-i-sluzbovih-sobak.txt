Фонд Говарда Г. Баффета передав для потреб піротехнічних підрозділів Державної служби з надзвичайних ситуацій 12 пікапів, металодетектори та мінно-пошукових собак.

Про це ДСНС повідомила у Телеграмі, передає Укрінформ.
Голова Державної служби України з надзвичайних ситуацій Сергій Крук привітав Баффета в Україні.
"Машини механізованого розмінування, які надішли до нас від фонду Баффета вже працюють на Херсонщині та допомагають луганським піротехнікам очищувати регіон", - зазначив Крук.
За його словами, для потреб піротехнічних підрозділів фонд передає 12 автомобілів типу пікап, металодетектори та мінно-пошукових собак.

"Дякуємо за підтримку наших піротехніків. Я переконаний, що у майбутньому нас чекає багато спільних проєктів!", - наголосив Крук.
Як повідомляв Укрінформ, Агентство США з міжнародного розвитку передало 100 генераторів для ДСНС від фонду Баффета.