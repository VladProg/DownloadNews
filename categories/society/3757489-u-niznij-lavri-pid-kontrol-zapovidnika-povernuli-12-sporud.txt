Національний заповідник "Києво-Печерська лавра" повернув під свій контроль 12 споруд, водночас монахи на території Нижньої лаври продовжують користуватися житловими та культовими спорудами.

Про це повідомив в.о. директора Національного заповідника "Києво-Печерська лавра" Максим Остапенко в коментарі кореспонденту Укрінформу.
"Нагадаю, що йдеться про 79 об’єктів, які були передані УПЦ. Близько 40-ка з них є повноцінними, зокрема житловими, спорудами. Серед них 12 вже повністю повернено, вони знаходяться в користуванні й під контролем заповідника. Залишається певна кількість об’єктів, які займають ченці монастиря", - сказав він.
Остапенко підкреслив, що до завершення судового розгляду між заповідником та представниками УПЦ МП ченці використовуватимуть культові й житлові приміщення, як і раніше.
"Споруди, не передбачені договором, зокрема торговельні й готельні об’єкти, семінарія-академія, мають бути звільнені. Але монахи мають повний доступ до приміщень, якими вони користувалися, - до печер, трапезних, келій, церков", - зауважив в.о. директора заповідника.
Водночас він висловив впевненість, що переважна кількість монахів УПЦ дотримується проукраїнських поглядів і з часом, "позбавлені тиску зобов'язань зокрема перед патріархом Кирилом, вони займуть проукраїнську позицію та знайдуть формат продовження служіння в Києво-Печерській лаврі".
Як повідомляв Укрінформ, представники УПЦ оскаржуватимуть в апеляційних інстанціях рішення Господарського суду Києва щодо законності розірвання договору на користування майном Києво-Печерської лаври та щодо повернення майна.
Господарський суд Києва 10 серпня зобов'язав Свято-Успенську Києво-Печерську лавру УПЦ (чоловічий монастир) усунути перешкоди у користуванні майном Національному заповіднику "Києво-Печерська лавра" шляхом його повернення.
Водночас 9 серпня Господарський суд Києва визнав законним розірвання договору щодо безоплатного користування приміщеннями Нижньої лаври, який уклали монастир УПЦ МП та заповідник "Києво-Печерська лавра".