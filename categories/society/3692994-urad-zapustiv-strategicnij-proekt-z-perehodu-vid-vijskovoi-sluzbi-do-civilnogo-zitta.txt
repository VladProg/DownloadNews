Кабінет Міністрів погодив проєкт указу Президента України щодо впровадження цього року Стратегії формування системи переходу від військової служби до цивільного життя на період до 2032 року.

Про це повідомляє пресслужба Міністерства у справах ветеранів, передає Укрінформ.
“Перехід від військової служби до цивільного життя – це інституційна реформа, яка дозволить якісно здійснювати управління людськими ресурсами в безпековій і оборонній сфері. Ми провели плідну роботу з кожним силовим відомством, адже сама система переходу передбачає багато реформ саме там", – сказала міністр у справах ветеранів Юлія Лапутіна.
Система переходу включатиме психологічну та правову допомогу, соціальну, професійну, культурну адаптацію військовослужбовців, ветеранів війни, членів їхніх сімей, членів родин полеглих захисників і захисниць України, надання сучасних та дієвих інструментів для безпроблемної суспільної та економічної реінтеграції цих осіб.
Стратегія формування системи переходу від військової служби до цивільного життя на період до 2032 року передбачає, зокрема: оновлення законодавства України, розроблення переліків послуг у системі переходу відповідно до категорії учасників цієї системи та порядків їх надання; формування системи моніторингу за якістю надання таких послуг та оцінки їх якості; впровадження новітніх інформаційних технологій накопичення та автоматизованого оброблення інформації у системі переходу та забезпечення взаємодії електронних реєстрів; підвищення рівня заінтересованості територіальних громад щодо використання потенціалу учасників системи переходу.
Як повідомлялося, Кабінет Міністрів вніс зміни до порядку та умов виплати одноразової грошової допомоги у разі загибелі (смерті) або інвалідності внаслідок війни волонтерам та членам їхніх родин.