Співробітники Служби безпеки України встановили особи і зібрали докази злочинної діяльності ще шістьох колаборантів.

Як передає Укрінформ, про це повідомляє пресцентр СБУ.
Зокрема йдеться про двох «топчиновників» фейкової влади Маріуполя, трьох «посадовців» із так званої «лнр» і колишнього керівника об’єктів критичної інфраструктури Херсона, який сьогодні веде активну агітацію на користь загарбників.
Доведено, що усі вони добровільно пішли на співпрацю з ворогом та допомагають росії у встановленні та підтримці окупаційних режимів на тимчасово захоплених територіях.
Так, колаборант з Херсонщини до початку військової агресії рф обіймав керівні посади на об’єктах авіаційної галузі. Після 24 лютого його мобілізували до тероборони Херсона, та вже в березні він перейшов на бік ворога і почав виступати зі заявами про приєднання Херсонщини до рф у проросійських медіа.
Також, за даними СБУ, зловмисник неодноразово, звертаючись до українських військовослужбовців, закликав їх скласти зброю та підтримати зс рф.
Слідчі СБУ повідомили йому про підозру у державній зраді, вчиненій в умовах воєнного стану.
«Ще одна колаборантка добровільно погодилася очолити так звану громадську приймальню руху «донецька республіка» у Маріуполі. Тепер до її «посадових обов’язків» входить, серед іншого, організація і проведення незаконних виборів та референдуму в українському місті-герої», - ідеться в повідомленні.
Зрадив присязі і депутат Маріупольської міської ради від забороненої в Україні ОПЗЖ. За це загарбники «довірили» йому посаду «заступника голови адміністрації Маріуполя» у сфері житлово-комунального господарства.
Підозру від СБУ отримав фейковий прокурор із Новоайдара на Луганщині. Він обійняв посаду «прокурора Новоайдарського району лнр» та «у новому статусі виносить обвинувальні вироки українським патріотам. Він активно допомагає окупантам переслідувати проукраїнських земляків і придушувати їхній спротив окупаційному режиму», - сказано в повідомленні.
Як зауважили у СБУ, відповідатимуть за законом і дві «чиновниці» на Луганщині. Одна з них пішла на угоду з ворогом та очолила так зване «територіальне відділення державної установи - республіканський центр зайнятості лнр в Біловодському районі». Інша погодилася виконувати обов’язки «головного лікаря Сватівської міжрайонної санітарно-епідеміологічної станції лнр».
Відносно усіх цих «чиновників» СБУ проводить досудові розслідування за статтею 111-1 (колабораційна діяльність) Кримінального кодексу України.
Як повідомляв Укрінформ, Державне бюро розслідувань з початку повномасштабної російської агресії здійснює слідство у 752 кримінальних провадженнях щодо зрадників та колаборантів.