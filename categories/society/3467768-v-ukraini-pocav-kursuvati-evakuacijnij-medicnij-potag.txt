В Україні почав курсувати медичний потяг, який буде евакуйовувати хворих і поранених людей із гарячих точок.

Як передає Укрінформ, про це Міністерство охорони здоров’я України повідомляє у Фейсбуці.
"Завдяки співпраці МОЗ, "Лікарів без кордонів" та Укрзалізниці у перший рейс вийшов новий потяг-мінігоспіталь. Він складається із кількох вагонів, зокрема й вагона інтенсивної терапії. Такий транспорт дозволяє евакуювати з гарячих областей України хворих, поранених і травмованих громадян для подальшого спеціалізованого лікування", - ідеться у повідомленні.
На сьогодні перевезено із зон бойових дій майже 300 пацієнтів разом із членами родин.
"Лікарі без кордонів" шукають українських спеціалістів, які можуть долучитися до команди евакуаційного потяга.

"Зараз є потреби у медсестрах/медбратах інтенсивної терапії, які легко пристосовуються до роботи у нових умовах та готові працювати у різних регіонах. Бажано, щоб кандидати мали досвід надання допомоги у разі травм, з догляду за пацієнтами після ортопедичних операцій або практичні знання в галузі інтенсивної терапії", - зазначають у МОЗ.
Фахівців, яких зацікавили пропозиції, просять надсилати резюме та мотиваційні листи на електронну пошту: MSFOCB-Kyiv-PAM@brussels.msf.org.
Як повідомляв Укрінформ, близько двох тисяч закордонних медиків готові надавати допомогу Україні, більше 200 її вже надають.