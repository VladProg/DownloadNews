Результати аналізу крові чоловіка, який загинув у Дніпрі внаслідок інциденту за участі поліцейських, наразі не готові.

Про це в ефірі телемарафону “Єдині новини” заявила радниця з комунікацій Держбюро розслідувань Тетяна Сапьян, відповідаючи на інформацію про правдивість поширених у ЗМІ даних про вміст алкоголю у крові загиблого, передає кореспондент Укрінформу.
“Ми раніше вказували, що є підозра, що вбитий громадянин був у стані алкогольного сп'яніння, коли трапився цей інцидент із поліцейськими. Але наразі я не можу підтвердити, що ті результати, які оприлюднені в Інтернеті, є достовірними. Мені відомо, що вони (аналізи крові загиблого — ред.) ще не готові”, - сказала вона.
Сапьян запевнила: щойно ці аналізи будуть готові і у них міститиметься підтвердження щодо наявності алкоголю у крові чоловіка, то у відомстві одразу поінформують про це громадян.
Радниця з комунікацій ДБР зазначила, що наразі слідство не може сказати, хто саме був за кермом. За її словами, потрібно проаналізувати абсолютно всі відеозаписи, які були вилучені.
“Слідство не може бути голослівним. Окрім того, потрібно провести низку експертиз — судово-медичні, експертизи зброї. Також потрібно опитати усіх можливих свідків, щоб зібрати дані і скажімо так, зробити реконструкцію на папері усіх подій і встановити, чому вони призвели саме до таких наслідків, і зробити висновки”, - заявила вона.
Раніше ЗМІ поінформували, що у тілі загиблого під час сутички з поліцейськими у Дніпрі чоловіка виявили 2,48 проміле алкоголю.
Як повідомлялося, 29 серпня двоє патрульних поліцейських зупинили автомобіль, у якому, зокрема, перебували і неповнолітні. На вимогу вийти з машини водій і пасажири відповіли відмовою. Правоохоронці стали силою витягати потерпілих із автомобіля й застосували газовий балончик. Один із поліцейських застосував під час бійки табельну зброю та здійснив три постріли у спину чоловіку. Той помер на місці.
Правоохоронця затримали, було розпочато досудове розслідування у кримінальному проваджені за фактами умисного вбивства та перевищення службових повноважень працівниками правоохоронного органу (ч. 1 ст. 115, ч. 3 ст. 365 ККУ).
У поліції заявили, що у четвер у Дніпрі було відкрито кримінальне провадження за фактом посягання на життя патрульних поліцейських. Такі дії передбачають позбавлення волі або довічне ув'язнення.
Фото: ДБР