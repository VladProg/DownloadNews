З 1 вересня очне навчання в Україні може поновитися лише у тих освітніх закладах, які повністю відповідатимуть безпековим вимогам під час воєнного стану.

Про це речниця Міністерства внутрішніх справ Альона Матвєєва заявила на пресконференції в Укрінформі, розповідаючи про проєкт “Безпечне освітнє середовище у школі”.
"За доручення Президента України Володимира Зеленського уряд працює над тим, щоб якомога більше закладів освіти розпочали свою роботу до 1 вересня. Проте за парти школярі зможуть повернутися, лише якщо буде дотримано всіх безпекових норм. Усі заклади освіти, які не будуть дотримуватися відповідних норм, не відновлять очне навчання", – зазначила речниця МВС.

За її словами, Прем‘єр-міністр Денис Шмигаль дав доручення органам місцевого самоврядування та центральним органам виконавчої влади щодо організації навчального процесу в умовах воєнного стану. Зокрема, йдеться про проведення регулярних навчань з евакуації школярів до бомбосховищ, уроків безпеки, забезпечення умов для перебування учнів у бомбосховищах, а також створення можливості навчатися в укриттях.
Водночас працівників Державної служби з надзвичайних ситуацій зобов’язано провести перевірку закладів освіти та прилеглих територій на наявність вибухонебезпечних предметів.
Крім того, доручено забезпечити посилену охорону садочків, шкіл, вищих навчальних закладів. Необхідно також забезпечити розвезення і супровід школярів до навчальних закладів у разі потреби.
Матвєєва уточнила, що рішення щодо форми навчання різні регіони або окремі навчальні заклади ухвалюватимуть самостійно.
Речниця МВС також поінформувала, що в межах проєкту спільно з Міністерством освіти і науки проводитимуться профілактичні заходи. Один із них передбачає розміщення в навчальних закладах інформаційних стендів. Працівники Національної поліції та ДСНС проведуть уроки безпеки в кожній школі, щоб надати дітям роз’яснення щодо інформації на стендах.
Водночас відбудуться зміни в навчальній програмі для учнів 6-11 класів, зокрема з предмета "Захист України". До нього буде додано відомості про мінну безпеку, у тому числі як поводитися, коли помітили вибухонебезпечні предмети, куди повідомляти, чого робити не можна.
Окрім цього, на початку навчального року представники МВС проведуть уроки безпеки з учителями. У першій декаді вересня передбачається провести профілактику правопорушень дорожнього руху з боку водіїв.
Запланована також розробка абетки безпеки для школярів та відповідного мобільного застосунку, щоб дитина могла дістати відповіді на всі запитання щодо безпеки.
"Ми не забуваємо і про ті щорічні виклики, які були до початку воєнного стану, – це правопорушення, вчинені дітьми і проти дітей. Продовжуємо працювати і в цьому напрямі. Серед пріоритетних напрямів проведення заходів у закладах освіти залишаються протидія домашньому насильству, булінгу, безпечна поведінка в інтернеті, профілактика вживання дітьми алкогольних напоїв, тютюнових виробів, наркоманії і відповідальність дітей за вчинення правопорушень", – зазначила Матвєєва.
Вона також нагадала про проєкт "Шкільний офіцер поліції", започаткований у 2016 році. Його метою було створення безпечного середовища під час навчального процесу. У новому навчальному році серед обов’язків шкільного офіцера поліції залишаться роз’яснення щодо правил та безпеки дорожнього руху, шкідливого впливу алкогольних напоїв, наркотичних засобів і тютюну. Водночас в умовах воєнного стану заплановано приділити додаткову увагу заходам щодо національно-патріотичного виховання та поліпшенню психологічно-фізичного стану дітей.
Як повідомлялося, Прем’єр-міністр Денис Шмигаль заявляв, що новий навчальний рік розпочнеться з 1 вересня для школярів і першокурсників вищих навчальних закладів.