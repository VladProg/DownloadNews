Частка молоді, що займається громадською активністю, із 2021 по 2022 рік зросла з 20% до 40%.

Про це в Укрінформі під час презентації дослідження «Вплив війни на молодь в Україні» повідомив представник ГО «Аналітичний центр Cedos» Іван Вербицький.
“Зросла частка молодих людей, які займаються громадською активністю. У 2021 році 14% молодих людей займались волонтерством протягом останніх 12 місяців і раніше, у 2022 році - про це сказали 12%. У 2021 році 6% молоді зазначили, що займались волонтерством протягом останніх 12 місяців, але раніше не займались, у 2022 році — такий показник зріс до 30%”, - сказав він.
Крім того, згідно з результатами опитування, у 2021 році 12% молоді зазначили, що не займались волонтерством протягом 12 місяців, але займались раніше, у 2022 році таке зауважили 2%.
Також у 2021 році 62% молодих людей повідомляли, що взагалі не займались волонтерством, у 2022 році про це зауважили 52%.

Водночас Вербицький пояснив, що не всі молоді люди ідентифікують певну діяльність як волонтерство - детальніше питання виявило, що 53% молодих людей займались волонтерством під час війни, а охочих долучились - 70%.
У дослідженні 2022 року вибірка молоді на території підконтрольній Україні становила 2064 респонденти віком 14-34 роки. Опитування проводилось методом інтерв'ю віч-на-віч вдома у респондентів.
Вибірка молоді такого самого опитування 2021 року довоєнного періоду на території України, за винятком АР Крим та ОРДЛО, становила 2000 респондентів віком 14-34 роки.

Як повідомляв Укрінформ, щовихідних волонтерська організація “Сміливі відновлювати” мандрує Київщиною – розчищати завали та рятувати постраждалі будинки.