Кабінет Міністрів створив Координаційний штаб щодо повернення в Україну громадян з тимчасово окупованих територій через треті країни.

Як передає Укрінформ, про це повідомляє Міністерство з питань реінтеграції тимчасово окупованих територій.
"Сьогодні уряд підтримав ініціативу Мінреінтеграції та своїм рішенням створив Координаційний штаб з питань забезпечення виїзду громадян України з тимчасово окупованих територій через територію третіх країн в Україну. Його очолила віцепрем’єр-міністр Ірина Верещук", - йдеться у повідомленні.
Основними завданнями штабу є координація діяльності органів влади щодо забезпечення виїзду громадян України з ТОТ на територію третіх країн; сприяння громадянам з ТОТ, які перебувають на території третіх країн, в отриманні та відновленні документів, що посвідчують особу та підтверджують громадянство України; організацію евакуації в Україну людей, які потребують допомоги у поверненні.
Наразі опрацьовується можливість розширення повноважень консульств України в Казахстані, Туреччині, Грузії, Естонії та Латвії, а також запровадження експериментального проєкту щодо оформлення Держміграції на території України посвідчення особи на повернення в Україну.