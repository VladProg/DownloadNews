До шкіл Дніпропетровської області зарахували вже 9 тис. дітей-переселенців. Таких школярів прийматимуть за спрощеною системою.

Про це повідомляє пресслужба Дніпропетровської ОВА, передає Укрінформ.
"До шкіл регіону записалися майже 9 тис. дітей-переселенців", - йдеться у повідомленні.
Як зазначила заступниця голови обласної військової адміністрації Ольга Горб, дітей-переселенців зараховуватимуть за спрощеною процедурою. Прийматимуть навіть тих, хто втратив документи.
«Попри війну, хлопці та дівчата мають отримувати якісну освіту. В області маємо всі умови, аби приймати до шкіл дітей з «гарячих точок». Навіть якщо учні пропустили щось з програми, педагоги допоможуть надолужити», – підкреслила Горб.
Аби приєднатися до навчання, батькам або опікунам дітей потрібно звернутися до найближчої школи. Там – написати заяву. Із документів знадобиться копія свідоцтва про народження та медична довідка.
Якщо ці документи втрачені – не біда. Достатньо буде довідки про взяття на облік як внутрішньо переміщеної особи, зазначила Горб.
За даними ОВА, в Дніпропетровській області зареєстровані понад 65 тис. дітей-переселенців. Орієнтовно 50 тис. з них – діти шкільного віку.
У регіоні – 834 школи.
Фото: Дніпропетровська ОВА