У Держбюро розслідувань наразі на контролі перебувають понад 100 кримінальних справ, у яких фігурують працівники територіальних центрів комплектування.

Про це в ефірі телемарафону «Єдині новини» повідомила радниця з комунікацій ДБР Тетяна Сапьян, передає кореспондент Укрінформу.
«Можу сказати, що у ДБР зараз є понад 100 кримінальних проваджень, де фігурують саме працівники територіальних центрів комплектування. І ми з вами маємо уже десь орієнтовно 10 обвинувальних актів, які в суді. В одній справі може бути не один підозрюваний, наприклад, а кілька», - розповіла вона.
Речниця звернулася до громадян із проханням інформувати ДБР про можливі порушення у військкоматах.
«Якщо ви не хочете бути порушником закону, якщо ви не погоджуєтеся з тією політикою, що за гроші можна в умовах війни вирішити - мобілізують тебе чи ні, то ми звертаємося до усіх громадян: у вас є можливість анонімно звернутися до ДБР і повідомити про можливе порушення у військкоматах. Це дасть нам, ДБР, маю на увазі слідчих, оперативників (підстави – ред.), щоб перевірити військкомат і набути неспростовних доказів», - заявила Сапьян.
Як повідомлялося, ДБР викрило в організації схеми збагачення та допомозі переховуванню кримінальних елементів керівника Донецького обласного територіального центру комплектування та соціальної підтримки.