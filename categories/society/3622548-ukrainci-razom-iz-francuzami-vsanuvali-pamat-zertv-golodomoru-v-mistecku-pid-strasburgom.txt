Українці й французи вшанували жертв Голодомору в містечку Ольцайм під Страсбургом (Франція), де встановлений меморіальний знак у пам’ять загиблих від великого голоду українців.

Як передає кореспондент Укрінформу, покласти квіти і провести церемонію вшанування пам’яті зібралися члени української громади, мер міста і депутати місцевого муніципалітету, представники українського представництва при Раді Європи.
Мер Ольцайму Пія Імбс зазначила, що в сьогоднішньому контексті важко не провести паралель між минулим Голодомором і цинізмом нинішньої війни росії проти України.

Згадуючи трагедію великого голоду 1932-1933, коли український народ потерпав від терору радянської влади, що призвів до смерті мільйонів українців, мер французького містечка підкреслила, що українці змогли зберегти велике почуття гідності і шалене бажання свободи, яке вони демонструють сьогодні — також у дуже трагічний момент історії України.
“Дев’ять місяців українці протистоять жорстокій агресії, і їхні героїзм і мужність викликають захоплення і повагу. Незважаючи на смерті і трагедії, вони не здаються”, - зазначила Пія Імбс, додавши, що під час цієї війни атаці піддаються спільні європейські демократичні цінності і права людини. Від імені муніципальної влади Ольцайму і населення муніципалітету мер наголосила на підтримці та повній солідарності з українським народом.
“Ця частина міста стане місцем пам’яті та роздумів для всіх українців, які є на нашій території”, - сказала мер Ольцайму.
Своє чергою, постійний представник України при Раді Європи Борис Тарасюк нагадав присутнім, що сталінський режим влаштував в Україні три голодомори - 1921-1923, 1932-1933 та 1946-1947 років, і що, за різними оцінками, внаслідок страшного штучного голоду загинуло від 3 до 7 млн українців.

Він зазначив, що з 2006 року Голодомор в Україні на парламентському рівні визнаний геноцидом українського народу, парламенти 16 країн світу також уже визнали ці трагічні події геноцидом українського народу.
Зауваживши, що цими днями парламенти трьох країн - Румунії, Молдови та Ірландії - ухвалили відповідні рішення, Тарасюк заявив: “Ми чекаємо, коли парламент Франції визнає Голодомор 32-33 років геноцидом українського народу”. Він закликав ухвалити таке рішення і муніципальну раду Ольцайма, де встановлений пам’ятний знак українцям-жертвам Голодомору.
Тарасюк провів історичну паралель трагічних подій в Україні, зазначивши, що як сталінський режим в 30-х роках, так і сьогодні путінський режим намагається повторити чорні сторінки історії, зокрема, чинить терор по відношенню до українського народу, що за визначенням близько до геноциду.
“Своє безсилля на фронті проти українських воїнів путінський режим намагається компенсувати шляхом бомбардувань населення і знищення критичної інфраструктури України, щоб залишити українців напередодні зими без світла, без тепла, без води. Але зламати українців їм не вдасться так само, як їм не вдаються їхні варварські дії на фронті. Ми впевнені, що перемога буде за українським народом”, - наголосив Тарасюк.

Він також висловив вдячність французькому народу, уряду й президенту Франції, які разом з урядами і народами багатьох демократичних країн світу допомагають українцям у цій боротьбі проти ворога.
Перед зібранням виступив настоятель української церкви у Страсбурзі отець Іван, який провів панахиду за українцями, загиблими під час цих трагедій.
Пам’ять жертв Голодомору було вшановано хвилиною мовчання та запалюванням свічок.
В Україні сьогодні вшановують пам'ять жертв Голодоморів.
Цей День пам'яті відзначають щороку у четверту суботу листопада на підставі указів Президента 1998 та 2007 років.
Українці у ХХ столітті пережили три голодомори: 1921-1923, 1932-1933 і голод 1946-1947 років. Наймасштабнішим був голод 1932-1933 років – саме його називають геноцидом українського народу, здійсненим сталінським режимом.