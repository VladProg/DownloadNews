Процедура списання медичного майна буде спрощена, а суми, на які мають право списувати майно відповідні посадові особи, будуть збільшені.

Як передає Укрінформ, про це в інтерв'ю АрміяInform повідомила командувач Медичних сил ЗСУ генерал-майор медичної служби Тетяна Остащенко, коментуючи питання списання медичного майна, підготовку та забезпечення евакуаційним транспортом.
“Нині також виникає багато питань стосовно списання медичного майна, інших матеріально-технічних засобів. У рамках ухваленої постанови Кабінету Міністрів зараз вносяться зміни до наказу № 81 Міністерства оборони України від 29 березня 2021 «Про затвердження Порядку списання військового майна в Збройних силах України та Державній спеціальній службі транспорту» щодо збільшення сум, на які мають право списувати майно відповідні посадові особи, а також номенклатури цього майна, з метою спрощення процедури списання”, — повідомила Остащенко.
Вона додала, що питання стосовно укомплектування евакуаційними транспортними засобами було опрацьовано спільно з Міністерством охорони здоровʼя. МОЗ наразі розглядає можливість щодо передачі ще частини транспортних засобів системи екстреної медичної допомоги до Сил оборони з метою підсилення забезпеченості евакуаційним транспортом.
Окремо командувач поінформувала стосовно підготовки з тактичної медицини. Зокрема, наразі розглядається можливість в перепідпорядкування школи тактичної медицини.
“Розглядається можливість перепідпорядкування від Командування Сухопутних військ ЗСУ до Командування Медичних сил школи тактичної медицини, а також розширення її пропускної спроможності для підсилення і створення кадрового резерву тренерів”, - повідомила командувач.
Як повідомлялося, 27 липня Президент Володимир Зеленський в Одесі провів зустріч з командувачкою Медсил ЗСУ Тетяною Остащенко. Глава держави уточнив, що під час зустрічі, зокрема, обговорювалися питання, які "гостро турбують" українських воїнів і бойових медиків.