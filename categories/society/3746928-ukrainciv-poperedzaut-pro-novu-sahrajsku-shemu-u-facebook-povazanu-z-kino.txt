У Facebook поширився ще один варіант спам-розсилки: до особи надходить повідомлення у той чи інший спосіб із питанням, чи то не вона з’явилася у фільмі, і лінком, який схожий на сайт відеохостингу.

Про це у Телеграмі поінформувала пресслужба патрульної поліції Київської області, передає Укрінформ.
«У Facebook активізувалася нова шахрайська схема: питання: «Це ти у фільмі?», а за тим — посилання, схоже на сайт відеохостингу. У разі, якщо ви перейдете за посиланням, ваші конфіденційні дані можуть бути викрадені шахраями», - йдеться у повідомленні.
Правоохоронці надали людям кілька порад, як не дозволити зловмисникам викрасти свої дані.
Патрульні радять громадянам не переходити за сумнівними посиланнями і негайно надсилати скаргу на допис та блокувати його відправника.
«Не повідомляйте нікому свої особисті й банківські дані. Створюйте для кожного акаунту складні паролі з великих й малих літер, цифр та символів. Використовуйте для кожного акаунта тільки унікальний пароль, за можливості налаштуйте двофакторну автентифікацію. Застосунки та програми завантажуйте лише з офіційних джерел», - рекомендують у поліції.
Правоохоронці радять людям також встановити антивірус та систематично оновлювати його та операційну систему.
Як повідомлялося, у МКІП попередили українців про нову шахрайську схему з нібито роздачі усім охочим 9 500 грн.