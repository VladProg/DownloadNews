У Нідерландах уряд просить муніципалітети створити додаткові місця для прийому українців: очікується, що знадобиться 97 тис. приймальних місць.

Про це повідомляє Укрінформ з посиланням на De Telegraaf.
"Уряд знову просить муніципалітети створити додаткові місця для прийому українців. Очікується, що знадобиться 97 тис. приймальних місць на 1 лютого наступного року, пише у листі до мерів регіонів державний секретар Міністерства юстиції та безпеки Нідерландів Ерік ван дер Бург", – йдеться у повідомленні.
Зазначається, що минулого тижня на засіданні Ради безпеки мери пообіцяли створити 90 тис. місць прийому. На даний момент їх понад 81 тис., але потім голова Ради безпеки Воутер Колфф припустив, що знадобиться ще більше місць для прийому українців.
У листі державний секретар Міністерства юстиції та безпеки Нідерландів ван дер Бург зазначає, що наплив біженців з України триває, і "не схоже, що ситуація зміниться найближчим часом". Очікується, що до кінця цього року біженців з України буде понад 104,4 тис.
Як повідомляв Укрінформ, у Нідерландах понад 200 українців, які через повномасштабне вторгнення РФ були вимушені виїхати з Батьківщини, стали жертвами трудової експлуатації. Найбільше скарг було на невиплату заробітної плати, а ще скарги на необхідність платити посереднику, а також скарги на примусову реєстрацію в Торгово-промисловій палаті. У 69 випадках була загроза торгівлі людьми.