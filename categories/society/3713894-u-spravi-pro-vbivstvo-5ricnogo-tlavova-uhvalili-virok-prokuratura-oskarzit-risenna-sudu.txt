Ювенальні прокурори Київської обласної прокуратури оскаржуватимуть ухвалений у четвер, 25 травня, вирок Переяслав-Хмельницького міськрайонного суду у справі про вбивство 5-річного Кирила Тлявова.

Як передає Укрінформ, про це повідомляє в Телеграмі Офіс генерального прокурора.
Як повідомили в ОГП, Переяслав-Хмельницький міськрайонний суд 25 травня ухвалив вирок у справі про вбивство 5-річного хлопчика в Переяславі.
“Одного експоліцейського засуджено до 4 років ув’язнення, іншого – звільнено від відбування покарання з іспитовим строком на 2 роки, ще двох фігурантів – виправдано”, - зауважили в ОГП.

Наразі вирок, згідно з вимогами Кримінального процесуального кодексу, не набрав законної сили.
Як наголосили в Офісі генпрокурора, ювенальні прокурори Київської обласної прокуратури оскаржуватимуть його у встановленому законом порядку.
Як повідомляв Укрінформ, 3 червня 2019 року п'ятирічний Кирило Тлявов із Переяслава-Хмельницького Київської області помер у лікарні від вогнепального поранення в голову, якого зазнав 31 травня.
Невдовзі були затримані працівники Переяслав-Хмельницького відділу поліції Володимир Петровець і Іван Приходько, які, перебуваючи у стані алкогольного сп‘яніння, як стверджували свідки, влаштували стрілянину по пляшках. В результаті куля влучила в хлопчика, який перебував на дитячому майданчику.
Голосіївський районний суд Києва 4 червня 2020 року обрав їм запобіжні заходи - тримання під вартою без можливості внесення застави.
Під час досудового розслідування було встановлено, що на місці злочину під час стрілянини перебували ще двоє цивільних. Одному з них ДБР також оголосило підозру. Другий - неповнолітній хлопець.
За даними ЗМІ, Переяслав-Хмельницький міськрайонний суд, за шість днів до 4-их роковин, оголосив вирок у справі вбивства 5-річного Кирила Тлявова.
Чотири роки позбавлення волі за неумисне вбивство призначили Приходьку. Суд також ухвалив врахувати його строк перебування під вартою і врахувати за позбавлення волі, тому Приходько проведе у в'язниці пів року, адже до цього 3,5 роки він перебував у СІЗО.
Крім того, згідно з рішенням суду, з Приходька на користь держави стягнуть понад 135 тисяч гривень. Також він має сплатити мільйон гривень моральної шкоди родичам загиблого хлопчика: батькам Кирила — 800 тисяч гривень, бабусі — 200 тис. грн.
Петровцю суд призначив випробувальний термін на 2 роки за збереження патронів.
Ще двох фігурантів справи — Дмитра Кривошея та сина Володимира Петровця, який на момент скоєння злочину був неповнолітнім, суд виправдав.