Дружина Президента Олена Зеленська в умовах ракетних атак радить українцям бути готовими вчасно і адекватно без паніки реагувати на загрози, дотримуватись правил безпеки та активної позиції, розвантажувати психіку і не блокувати емоції.

Такі психологічні поради від МОЗ перша леді опублікувала у своєму Телеграм-каналі, повідомляє Укрінформ.
«Сьогодні Україна знову перебуває під посиленими ракетними атаками. У МОЗ підготували поради психологині Наталії Зарецької про те, як зберегти витримку в таких умовах», - зазначила вона.
Так, у порадах ідеться, що потрібно бути готовими вчасно та адекватно, без паніки реагувати на загрозу. Олена Зеленська підкреслила, що війна триває, тож обстріли можуть продовжуватися, доки росія не втратить спроможність бити своєю зброєю, регулярність та потужність атак може бути різною, але дуже важливо, щоби кожен був морально готовим вчасно та адекватно, без паніки реагувати на будь-яку загрозу.
Також вона закликає дотримуватися правил безпеки, почувши сигнал тривоги, неодмінно прямувати до укриття.
У той же час Зеленська відзначила, що треба дотримуватися активної позиції, яка передбачає уважне спостереження за ситуацією, а не хаотичне метушіння різними каналами інформації; тверезий аналіз ситуації на основі наявної інформації, а не піддавання паніці; прийняття власних зважених рішень.
Дружина Президента просить людей прийняти, що страх — це нормально.
«Страх — це система оповіщення про загрози. Тому не бійтеся боятись, але пам’ятайте про те, що страх (як і будь-яка інші ваша емоція) має працювати на вас, а не ви на нього», - зазначила дружина Президента.
Водночас вона наголосила на необхідності розвантажувати психіку та не блокувати емоції.
«Блокуючи, стримуючи емоції всередині себе, ви заважаєте їм виконати основні їхні призначення — проявити ваші почуття та розвантажити психіку, захищаючи її в такий спосіб від надмірних навантажень. Тому смійтеся, коли весело або радісно, плачте або сумуйте, коли сумно, боляче або гірко, мовчіть, коли не хочеться говорити, та спілкуйтеся з тими, хто для вас справді важливий», - пояснила перша леді.
Як повідомлялося, у понеділок зранку росія продовжила масовані ракетні удари по всій території України.