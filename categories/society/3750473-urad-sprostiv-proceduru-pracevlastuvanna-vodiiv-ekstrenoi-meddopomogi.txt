Кабінет міністрів ухвалив постанову, якою дав можливість водіям екстреної медичної допомоги та медицини катастроф працевлаштуватися за спрощеною процедурою.

Про це повідомляє Міністерство охорони здоров'я, передає Укрінформ.
"Ухвалене рішення передбачає, що для працевлаштування, майбутній водій “екстренки” мав протягом останнього року працювати водієм автівки певної категорії. Також він зобов'язаний пройти 1 місяць спеціальної підготовки та стажування і лише після цього зможе приступити до роботи", - йдеться у повідомленні.
За даними міністерства, бригади екстреної медичної допомоги та медицини катастроф суттєво потребують доукомплектування водіями. Станом на кінець минулого року вони були укомплектовані водіями на 79%, більше 20% з цих водіїв - люди пенсійного віку.
Для цілодобового забезпечення українців якісною медичною допомогою, за добу на одній автівці “екстренки” має працювати 4 бригади, відповідно - 4 водії.
Ухвалене рішення, щодо спрощення процедури працевлаштування водіїв діятиме до кінця воєнного стану та ще рік після його припинення.
Як зазначають в МОЗ, досі від претендентів на такі водійські посади вимагалося 3 останні роки безперервного досвіду на автівці відповідної категорії та 6 місяців підготовки та стажування.