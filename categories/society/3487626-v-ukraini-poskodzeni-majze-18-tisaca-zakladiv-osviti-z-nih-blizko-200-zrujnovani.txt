Україна проводить аудит збитків та формує програму відновлення освітніх закладів, оскільки близько 1,8 тисяч пошкоджено і близько 200 із них повністю зруйновано.

Як передає Укрінформ, про це повідомив міністр освіти і науки Сергій Шкарлет у Телеграмі.
Міністр зазначив, що долучився до онлайн-зустрічі Президента України Володимира Зеленського зі студентами та ректорами українських закладів вищої освіти, під час якої Президент повідомив, що відбудована Україна буде новітньою і технологічною. Це стосується й напряму освіти.
«Володимир Зеленський сказав, що освітня інфраструктура буде повністю відновлена і в нашій країні з'являться надсучасні університети. Глава держави запевнив, що після деокупації українських територій студенти й викладачі зможуть повернутися до своїх рідних освітніх закладів», - зазначив Шкарлет.
Він зауважив, що погоджується зі словами Президента, що нам потрібно не просто відбудувати, а створити нову Україну.
«Саме тому функціонує Національна рада з відновлення України, в якій із 23 робочих груп є робоча група з відновлення освіти і науки. У зв‘язку з тим, що майже 1,8 тис. закладів пошкоджені, а з них майже 200 повністю зруйновані, наразі проводиться аудит збитків та формується програма відновлення кожного дитячого садочка, школи, профтеху, коледжу та університету. А разом із потужною молоддю, яка є драйвером усіх процесів, ми точно впораємося» - написав Шкарлет.
Як повідомляв Укрінформ, станом на 19 травня вищі навчальні заклади працюють дистанційно у 24 областях України та місті Києві. За даними МОН, всі заклади професійно-технічної освіти 18 регіонів України продовжують навчання. Частково здійснюють освітній процес у профтехах семи областей.