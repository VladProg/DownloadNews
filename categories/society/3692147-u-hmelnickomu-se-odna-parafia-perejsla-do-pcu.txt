У Хмельницькому люди, які ввечері зібралися біля церкви Різдва Пресвятої Богородиці УПЦ московського патріархату, проголосували за її перехід до Православної церкви України.

Як передає Укрінформ, про це повідомляє Суспільне.
«Сьогодні, 5 квітня, під час зібрання біля храму Різдва Пресвятої Богородиці УПЦ (МП), що в центрі міста, хмельничани провели збори та більшістю голосів проголосували за перехід УПЦ (МП) до ПЦУ», - йдеться у повідомленні.
У зборах зареєструвалося близько 1000 людей. До храму вже зайшла ревізійна комісія, згодом двері до нього опечатають.
Раніше депутат Хмельницької міської ради Віталій Підгайчук у Фейсбуці повідомив, що із церкви Різдва Пресвятої Богородиці священники почали вивозити на автомобілях заборонені російські книги.

Як повідомлялося, у Хмельницькому 2 квітня після побиття в Покровському кафедральному соборі колишнього військовослужбовця, храм перейшов до ПЦУ. 4 квітня до ПЦУ перейшла церква Казанської ікони Божої Матері.
Хмельницька міська рада прийняла рішення про припинення права користування 13 земельними ділянками для церков УПЦ МП. Аналогічне рішення щодо 19 земельних ділянок прийняла і Кам’янець-Подільська міська рада.
Хмельницька обласна рада на позачерговій сесії прийняла рішення про заборону діяльності УПЦ московського патріархату на території області.
Фото: Суспільне Хмельницький