Виконувачка обов’язків генерального директора Національного музею Голодомору-геноциду, кандидатка історичних наук Леся Гасиджак готує позов до суду через образу честі та гідності.

Як передає Укрінформ, про це повідомляє Радіо Свобода.
«Готую офіційну заяву. Позов буде обов’язково. Це питання не в мені. Я спокійно до цього хейту поставилася. Це дуже смішна історія, і сумна з іншого боку. Я принципово буду подавати до суду, бо розумію, що такі історії трапляються кожного дня. Хейту піддається дуже багато жінок в Україні. І не лише через зовнішність. А просто через те, що вони є жінками на керівних посадах. Я вважаю, що це має бути повчальний кейс. Щоб він ніколи більше не повторився», – заявила очільниця музею.
За її словами, дуже багато зусиль фахівці різних рівнів докладають до того, щоб суспільство наше трохи змінилось.
«Щоб ми перестали інакшість сприймати як щось погане, неправильне і незручне. Виявляється, роботи попереду ще дуже багато. У нас іде війна. З війни повертаються захисниці і захисники без рук, без ніг. Потім ці люди будуть зазнавати хейту? Тому що вони некрасиві?» - наголосила Гасиджак.
Уповноважений з прав людини Дмитро Лубінець у Телеграмі засудив цькування в.о. директорки музею Голодомору Лесі Гасиджак.
«Ганебно і недопустимо, щоб будь-яка особа стала об’єктом цькування або ворожого ставлення через свою зовнішність чи будь-які інші особисті характеристики! Вважаю абсолютно неприпустимими та недоречними недавні випадки цькування виконувачка обов’язків директорки музею Голодомору Лесі Гасиджак. Професійні якості та здібності повинні бути єдиними критеріями для оцінки її здатності до керівництва та виконання обов’язків на посаді», – написав він.
За його словами, ніхто не має права ставитися до когось з презирством чи недовірою через такі поверхневі риси як зовнішність.
Напередодні деякі користувачі в соцмережах почали цькувати виконувачку обов’язків директорки музею Голодомору через зовнішність. Юрист Клим Братківський написав у своєму Фейсбуку, що Леся Гасиджак не може очолювати музей Голодомору, бо нібито має невідповідну зовнішність. Деякі коментатори підтримали таку думку. Однак більшість користувачів засудили лукізм та висловилися про неприпустимість такого ставлення.
Леся Гасиджак стала виконувачкою обов’язків голови музею Голодомору в липні 2022 року.
Фото: RFE/RL