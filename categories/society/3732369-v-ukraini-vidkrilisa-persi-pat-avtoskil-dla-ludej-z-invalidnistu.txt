Міністерство внутрішніх справ у межах ініціативи дружини Президента Олени Зеленської реалізує проєкт автошкіл, адаптованих до потреб людей з інвалідністю.

Перша леді взяла участь у презентації таких закладів, повідомляє Укрінформ із посиланням на пресслужбу ОП.
Як зазначається, «Автошколи для осіб з інвалідністю» – флагманський проєкт Міністерства внутрішніх справ, що реалізується в межах ініціативи дружини Президента «Без бар’єрів». Його мета – створити ефективну й комфортну систему адаптації осіб з інвалідністю до керування транспортними засобами з урахуванням їхніх можливостей і потреб.
В ОП поінформували, що перші п’ять таких автошкіл відкрилися на базі закладів освіти системи МВС у Києві, Кам’янці-Подільському, Кропивницькому, Львові та Дніпрі.

До навчання запрошують людей з інвалідністю, які прагнуть уперше отримати водійське посвідчення категорії В, потребують навчання або перенавчання на автомобілі з ручним керуванням.
За даними ОП, теоретичні та практичні курси в адаптованих автошколах наразі проходять перші 22 учні, один уже отримав посвідчення водія.
«Це та безбар’єрність у дії, яку завжди пропагую і яку зобов’язалася втілювати наша країна ще до російського вторгнення: рівні можливості, комфорт і зручність для всіх українців в усіх сферах. Важко переоцінити цей проєкт зараз, коли через російські атаки в нас щодня стрімко більшає людей з інвалідністю – молодих, активних, сповнених планів. Але вони обов’язково втілять усе задумане й реалізуються в Україні повноцінно, впевнено керуючи не лише автівкою, а й своїм майбутнім», - підкреслила Зеленська.
В ОП розповіли, що в автошколах для осіб з інвалідністю учням пропонують доступну інфраструктуру, навчання у змішаних інклюзивних групах або індивідуально, можливість теоретичного навчання в дистанційному форматі, індивідуальне навчання за зручним графіком, сертифіковані сучасні автомобілі з ручним керуванням, підтримку й консультування від досвідчених інструкторів, які пройшли додаткові курси.
Записатися до однієї з п'яти автошкіл можна на сайті МВС.
«Ми хочемо допомогти соціалізуватися нашим захисникам і захисницям, а також охопити тих людей, які дістали інвалідність ще до війни та вже давно мають намір стати водіями», – пояснила заступниця міністра внутрішніх справ Катерина Павліченко.
Як повідомлялося, Кабінет Міністрів 25 квітня ухвалив План заходів на 2023-2024 роки з реалізації Національної стратегії зі створення безбар’єрного простору в Україні на період до 2030 року. Він передбачає реалізацію 15 міністерствами та держорганами 472 заходів у цьому напрямку.
Фото: ОП