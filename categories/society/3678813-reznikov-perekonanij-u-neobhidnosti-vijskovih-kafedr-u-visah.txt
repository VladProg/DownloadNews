Після перемоги в Україні має функціонувати потужний сектор безпеки та оборони, тому військові кафедри у вишах в жодному разі не потрібно ліквідовувати.

Як передає Укрінформ, про це міністр оборони Олексій Резніков заявив в інтерв’ю ЛІГА.net, відповідаючи на запитання, чи потрібно реформувати, чи ліквідувати військові кафедри.
«Ні в якому разі. Мало того, я переконаний, що нам треба готуватись до зміни в правовому плані та в культурі поведінки нашої нації після перемоги. На жаль, фізично ворожа країна, яка є нашим сусідом, не полетить у космос. Навіть з усіма витворами Ілона Маска. І вона буде мріяти про реванш. Тому єдина запорука неповторення такого вторгнення – це потужний сектор сил безпеки та оборони, а також зрозуміла концепція армії резервістів. У такий спосіб живе Швейцарія», - наголосив Резніков.
Він вважає, що культура військової професії має стати в Україні трендом, як в Ізраїлі, наприклад. За словами міністра, кожна молода людина у 18 років має почати проходити спеціальні курси підготовки з медицини, стрільби, злагодження, побудови фортифікаційних споруд. На його переконання, молодь раз на рік має проходити місячні курси за спеціалізацією: «Хочеш бути кулеметником – розвивайся як кулеметник. Хочеш бути оператором дронів – давай».
«Ходити в тир – ця культура має бути. Мають працювати тири, щоб всі вміли вправно користуватись вогнепальною зброєю. Потрібно завершити реформу, і офіційно зареєстрована вогнепальна зброя має бути у населення, звісно, з проходженням перевірок у психіатра, нарколога та правоохоронних органах. Тому військові кафедри точно потрібні. Можливо, треба думати про їхню спеціалізацію», - наголосив Резніков.
Міністр запевнив, що ці ідеї вже обговорені та погоджені з прем’єр-міністром.
«Це мої думки, обговорені та погоджені з Прем’єр-міністром. Це записано у нашому плані й це один з елементів змін до законодавства, які ми готові робити. Це чітко збігається з позицією Президента, ми з ним про це говорили», - сказав міністр.
Як повідомлялося, в Україні станом на 2014 рік у 35 вишах діяли кафедри військової підготовки. Водночас з 2001 до 2012 року їх було ліквідовано 29.