Дружина Президента Олена Зеленська на зустрічі «Діти-герої» поспілкувалась з дітьми, які, зокрема, рятували своїх близьких, допомагали українських захисникам та відновлювались після тяжких поранень.

Як передає Укрінформ, про це Зеленська написала у Телеграмі.
«Діти, що рятують своїх близьких. Діти, що завдяки своєму таланту допомагають нашим захисникам. Діти, що не здаються після страшних поранень. Це все – наші діти-герої, і зустріч із ними сьогодні була для мене неймовірним натхненням. Та водночас іще раз підтвердила: не в таких обставинах вони б мали ставати героями, не на війні. І для нас, дорослих, ця дитяча мужність є стимулом боротися ще запекліше – щоб повернути цим дітям право бути дітьми», - зазначила Зеленська.

Відео: Олена Зеленська, Телеграм
Серед таких героїв - 7-річна Олександра Паскаль, яка втратила ніжку після обстрілу росіянами Одещини. А щойно отямилася за 15 днів у лікарні – спитала маму, чи зможе займатись улюбленою справою – гімнастикою. Нині Саша тренується і бере участь у змаганнях – на протезі. В планах – представляти Україну на світових аренах.
12-річний Костянтин Орєхов із сестрою були у бабусі з дідусем, коли в будинок у смт Велика Димерка влучила хвостова частина російської ракети «Ураган». Хлопець не розгубився і безпечно вивів близьких.
10-річна Нікіта Савічева із Сумщини врятувала з пожежі двох молодших братиків та сестру. А 12-річний Олександр Дем’яненко виніс зі своєї палаючої квартири у Полтаві сестру.
Соломія Реут із Дніпра, хоч має лише 7 років, збирає гроші для ЗСУ, граючи в центрі міста на сопілці. А 14-річний Арсен Аджубей з Білої Церкви, незважаючи на власний діагноз – аутизм, для допомоги захисникам продає свої картини.






Олена Зеленська зустрілась із дітьми-героями / Фото: Олена Зеленська


































«Поки дорослі боряться із нападником – наші діти протистоять у свій спосіб. Не лише ті, з ким зустрічалася сьогодні, – тисячі дітей по всій країні рятують, долають, допомагають… Їм випало надто багато, але вони демонструють, як можна з цим гідно жити. Та вони не діти війни – вони НАШІ діти. І, впевнена, скоро залишать війну позаду лише як епізод свого довгого й повноцінного життя. І житимуть переможцями», - наголосила Зеленська.
Як повідомляв Укрінформ, раніше Зеленська поінформувала, що найближчі зміни табору «Артек-Буковель» формуватимуться з вихованців дитячих будинків сімейного типу Херсонської області, що постраждала через підрив росіянами Каховської ГЕС.