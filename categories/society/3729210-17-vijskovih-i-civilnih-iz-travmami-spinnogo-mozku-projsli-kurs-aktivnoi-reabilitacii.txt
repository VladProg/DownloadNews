17 військових і цивільних осіб у таборі активної реабілітації пройшли курс навчання, як повноцінно жити з травмою спинного мозку.

Про це розповіла дружина Президента Олена Зеленська у Телеграмі, передає Укрінформ.

«Навчитися заново жити після травми спинного мозку означає опанувати крісло колісне так, щоб навколишній простір не видавався ворожим. Щоб пересуватися в місті і самостійно вести побут. Щоб у житті знову з’явився спорт і активні розваги. Щоби, власне, було життя. Усього цього вчать у таборі активної реабілітації, що є серед програм ГО «Група активної реабілітації». І цього червня, вперше після пандемії коронавірусу та початку повномасштабної війни, табір приймав людей: 17 військових та цивільних упродовж 10 днів учились повноцінно жити з травмою спинного мозку!.», - зазначила перша леді.

Відео: Група активної реабілітації, Facebook
За її словами, у цього руху є гасло: «Навчився жити після травми сам – навчи іншого», тому інструктори тут – це люди, які колись самі через травму сіли на крісло колісне, однак навчилися жити незалежно і тепер своїм прикладом мотивують інших.
Зеленська зауважила, що табір – це не лише про побут і фізичну пристосованість, там також дають знання щодо репродуктивного здоров’я, здорового харчування, освіти та працевлаштування, юридичних питань тощо.
«Бо життя людини після травми насправді змінюється повністю, а мета руху активної реабілітації – закласти підґрунтя для максимальної незалежності від сторонньої допомоги», - підкреслила вона.
Дружина Президента додала, що цей табір та майбутні програми, над якими працюють у «Групі активної реабілітації» – приклад, як реалізовується стратегія безбар’єрності.
«Люди рятують людей – певно, це основний принцип, за яким живе зараз уся наша країна», - наголосила Зеленська.
Як повідомлялося, із 12 до 22 червня у Тернопільській області на базі благодійної організації "Місія.Віфезда" проходив вишкіл за методикою активної реабілітації для 17 осіб з ТСМ, серед яких цивільні та військові, що отримали травми до та після повномасштабного вторгнення.
Фото: Олена Зеленська, Facebook