Служба безпеки України під час перевірки з’ясувала, що голова Касаційного господарського суду у складі Верховного Суду Богдан Львов у 2012 році отримав російський паспорт замість документа, який втратив чинність у 1999 році.

Про це повідомляє пресслужба Верховного Суду, передає Укрінформ.
“Сьогодні, 3 жовтня, Служба безпеки України поінформувала Верховний Суд, що за результатами перевірки встановлено, що Львов Богдан Юрійович (дата народження 28 вересня 1967 року, місце народження – місто Запоріжжя) отримав паспорт громадянина російської федерації № 4512799636 від 17.10.2012, який продовжено Львовому Б.Ю. замість паспорта громадянина російської федерації, який втратив чинність, № 4598589684 від 22.07.1999”, - йдеться у повідомленні.
За інформацією СБУ, згідно з даними податкового реєстру російської федерації, Львов отримав податковий номер 774319527956, який міститься в реєстрі угод щодо нерухомого майна рф, стосовно квартири за адресою: 125565, росія, москва, вул. Ленінградське шосе, 88.
“Вказане свідчить про наявність у судді Львова Б.Ю. громадянства російської федерації за даними наведених реєстрів рф”, - наголошують у ВС.
Зазначається, що у СБУ поінформували: перевірка зазначених даних триває, про її результати буде повідомлено додатково.
Як повідомлялося, у КГС 3 жовтня заплановані збори суддів, на яких розглянуть питання дострокового звільнення голови суду Богдана Львова.
30 вересня суддя КГС Іван Міщенко поінформував, що 30% суддів КГС зібрали підписи для проведення зборів стосовно висловлення недовіри Богдану Львову.
15 вересня журналісти «Схем» оприлюднили розслідування про те, що очільник Касаційного господарського суду у складі Верховного суду Богдан Львов, який має доступ до державної таємниці, виявився громадянином російської федерації. Журналісти опублікували документи, відповідно яких Львов став громадянином рф ще у 1999 році, вже працюючи суддею в Україні, а у 2012 році оновив паспорт після досягнення 45-річчя. Журналісти встановили, що в день подання заяви він перебував у москві. В обох випадках письмова заява оформлена від його імені.
У розслідуванні йдеться, що факт наявності російського громадянства суддя приховав від конкурсної комісії, яка у 2017 р. обрала його до реформованого Верховного Суду. Згідно з Конституцією, набуття суддею громадянства іншої країни є підставою для припинення його повноважень.
26 вересня у Верховному Суді поінформували, що СБУ скасувала Львову доступ до державної таємниці.
Сам Львов заперечує наявність у нього російського громадянства. Він також повідомив, що звернувся до правоохоронних органів з тим, щоб вони перевірили викладену журналістами інформацію. Львов стверджує, що документи, які свідчать про отримання ним російського громадянства, сфальшовані.