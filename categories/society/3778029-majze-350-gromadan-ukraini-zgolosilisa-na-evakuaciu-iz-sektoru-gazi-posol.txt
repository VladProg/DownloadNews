Наразі майже 350 громадян України зголосилися на евакуацію із сектору Гази, серед них є поранені.

Про це заявив посол України в Державі Ізраїль Євген Корнійчук на брифінгу в Медіацентрі Україна – Укрінформ.
“На цю хвилину в списку на евакуацію в секторі Газа вже майже 350 осіб, і їх кількість щодня зростає. Це не всі особи, що проживають в секторі Гази. Я думаю, що в Газі на сьогодні проживає до тисячі громадян України, але нам достеменно про це невідомо. Можемо говорити тільки про тих громадян, які стали на консульський облік і підтримують звʼязок із посольством”, – сказав посол.
Корнійчук поінформував, що ситуація в секторі Гази абсолютно неконтрольована, й українська сторона отримує інформацію виключно спілкуючись з активістами української громади. Тоді як у Західному березі ріки Йордан відносно спокійно, й одна людина звернулася до офіційного представництва щодо евакуації.
За словами Корнійчука, більшість українців, які зголосилися на евакуацію, вже перемістилися на південь сектору Гази і перебувають у приміщенні школи неподалік пункту пропуску Рафах на кордоні з Єгиптом.
Коментуючи інформацію про загиблих громадян Україні в секторі Гази, посол України зауважив, що немає змоги підтвердити інформацію з офіційних джерел, але особи загиблих були встановлені і передані їхні біометричні дані. Також Корнійчук повідомив про поранених громадян України, в тому числі серед тих, хто звернувся по допомогу з евакуацією. Їм надається медична допомога.
Як повідомляв Укрінформ, Міністерство закордонних справ підтвердило загибель двох українських дітей у секторі Гази, їхні особи встановлені.