Референс-лабораторія з діагностики ВІЛ/СНІДу, вірусних та особливо небезпечних патогенів ЦГЗ за результатом секвенування цього тижня підтвердила циркуляцію варіанту Omicron XBB.1.5 коронавірусу SARS-CoV-2 у переважній більшості областей країни.

Про це повідомляє Центр громадського здоров'я, передає Укрінформ.
"Відтак підтверджено методом секвенування Omicron XBB.1.5 у пацієнтів з: Вінницької, Волинської, Дніпропетровської, Житомирської, Закарпатської, Львівської, Одеської, Рівненської, Сумської (де був перший пацієнт), Тернопільської, Харківської, Чернівецької та Чернігівської областей", - йдеться у повідомленні.
У Центрі громадського здоров'я наголошують, що штам Omicron клінічно переноситься пацієнтами легше, проте передається швидше.
Для захисту від хвороби необхідно пройти вакцинацію.
Для цього достатньо прийти в найближчий заклад охорони здоров'я або до Центру вакцинації. При цьому декларація з лікарем первинної ланки не потрібна.
Щеплення проти COVID-19 доступне для усього дорослого населення та дітей від 5 років та є безоплатним.
Перед вакцинацією не треба проходити обстежень, приймати специфічні ліки або дотримуватись дієти.
Як повідомляв Укрінформ, за даними МОЗ в Україні доступні близько 8 млн доз вакцини проти COVID-19. Зараз використовуються чотири типи вакцини проти коронавірусу: однодозова Janssen виробництва Johnson & Johnson, вакцина Comirnaty виробництва Pfizer — дитяча та доросла форми, вакцина CoronaVac китайського виробництва.