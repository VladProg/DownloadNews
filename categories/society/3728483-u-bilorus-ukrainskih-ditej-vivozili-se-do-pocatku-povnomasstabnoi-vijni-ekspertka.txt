На територію Білорусі українських дітей почали вивозити ще до початку повномасштабної війни із РФ.

Про це під час презентації спецдоповіді Уповноваженого Верховної Ради України із прав людини “Нерозквітлі. Порушення прав українських дітей на тимчасово окупованих територіях України та у Росії: депортація, мілітаризація, індоктринація” заявила юристка Регіонального центру прав людини Катерина Рашевська, передає кореспондент Укрінформу.

“На територію Білорусі українські діти послідовно (почали — ред.) вивозитися ще до початку повномасштабного вторгнення. Спочатку це були діти з так званих “ДНР” і “ЛНР”. Наразі ми фіксуємо (там — ред.) дітей і з Запорізької області, з окупованої її частини, та з Херсонської області. Було (верифіковано — ред.) щонайменше 4 заклади, де відбувається їхня (російська — ред.) “медико-психолого-педагогічна реабілітація”, - заявила Рашевська.
Окремо юристка поінформувала, що для (встановлення — ред.) злочину геноциду неважливо, на який час у російські родини були передані українські діти.
“Для цього злочину також неважливо, у якій формі це відбулося. І будь-які намагання очільників РФ виправдати (це тим — ред.), що це буцімто не всиновлення, а опіка або тимчасова опіка... Незалежно від того, як це назвати, це все одно можна трактувати як злочин геноциду, спираючись на умисел і на конклюдентні дії (дії, що висловлені не у формі усної чи письмової пропозиції, а безпосередньо через поведінку, з якої можна зробити висновок про такий намір — ред.)”, - сказала Рашевська.

Правова аналітикиня Центру прав людини ZMINA Онисія Синюк зазначила, що усі дії, які спрямовані на поміщення українських дітей у сім'ї громадян РФ, є спланованими і скоординованими і росіяни над цим активно працювали.



“Ми маємо як держава розробити новий алгоритм повернення (українських дітей — ред.), і ми це робимо. Є (певні — ред.) канали комунікації. І я неодноразово з тією стороною піднімав питання щодо, у тому числі, статусних дітей. Відповідь завжди була однакова — що російська сторона не готова навіть на даний час розглядати питання повернення статусних дітей”, - поінформував уповноважений ВР із прав людини Дмитро Лубінець.


Омбудсмен вважає, що росіян можна змусити повертати наших дітей лише через тиск, у першу чергу - міжнародний тиск.
“Зверніть увагу — збільшення повернення дітей відбулося після інформації, що були видані 2 ордери на арешт (президента РФ Володимира Путіна і російської дитячої омбудсманки Марії Львової-Бєлової — ред.). Тож ордери на арешт МКС можливо трактувати як додатковий тиск на російську сторону”, - зазначив Уповноважений із прав людини.
Як повідомлялося, 24 травня в Офісі генпрокурора заявили, що Україна розслідує ймовірну роль Білорусі в примусовому переміщенні українських дітей із тимчасово захоплених РФ територій.