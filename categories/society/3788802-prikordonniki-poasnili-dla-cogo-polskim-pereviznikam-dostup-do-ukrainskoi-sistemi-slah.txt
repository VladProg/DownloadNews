Польським перевізникам потрібний доступ до української системи «Шлях», щоб долучати громадян України до роботи на них як водіїв.

Про це повідомив речник Державної прикордонної служби України Андрій Демченко у ефірі телемарафону «Єдині новини», передає Укрінформ.
«Скоріш за все, що вони (польські перевізники – ред.) у такий спосіб хочуть долучати громадян України, щоб вони мали можливість перетинати кордон на виїзд з нашої держави, оскільки чоловікам загалом обмежено виїзд за межі України, і працювати на польських перевізників у якості водіїв», - пояснив він.
Зокрема, система «Шлях» дозволяє тимчасовий виїзд за кордон українським чоловікам, які є волонтерами і водіями-далекобійниками.
Водночас Демченко нагадав, що польські перевізники також вимагають створення окремих смуг руху для вантажівок з європейськими номерами, а також окрему смугу руху для вантажівок, які слідують порожніми.
За словами речника, це - «дискримінаційна ситуація, оскільки вони тоді зневажатимуть на інших перевізників, які перетинають спільний кордон».
Окрім того, польські перевізники вимагають повернення практики дозволів для українських перевізників, посилення для іноземців правил перевезень за ЄКМТ (Європейська конференція міністрів транспорту), неможливість реєструвати компанії в Польщі, якщо її фінансова діяльність відбувається не на території ЄС.
«Як бачимо, ситуація складна через неправильний підхід і ставлення до України з боку учасників і організаторів цієї акції», - резюмував речник ДПСУ.
Як повідомляв Укрінформ, станом на ранок 19 листопада на кордоні з Республікою Польща спостерігається скупчення близько 2900 вантажних транспортних засобів через блокування руху польськими перевізниками.