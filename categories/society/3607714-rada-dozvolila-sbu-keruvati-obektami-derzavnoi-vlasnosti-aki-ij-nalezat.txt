Верховна Рада України дозволила Службі безпеки України здійснювати управління об'єктами державної власності, які їй належать або були передані.

Як свідчать дані на офіційному сайті парламенту, за відповідний законопроєкт № 7243 проголосували 272 народні обранці, передає Укрінформ.
У пояснювальній записці зазначено, що попередній закон не містить повноважень СБУ в сфері управління об'єктами державної власності. Їх унормування має здійснюватись шляхом визначення таких повноважень у законі. При цьому визначення повноважень з управління об'єктами державної власності може здійснюватись у межах повноважень уповноважених органів управління або через посилання на відповідні положення закону про управління.
Прийнятий закон доповнює статтю 24 пунктом 21, згідно з яким Служба безпеки України, відповідно до своїх завдань, зобов'язана здійснювати управління об'єктами державної власності, що належать до сфери її управління, в межах повноважень, визначених статтею 6 закону про управління.
Отже, реалізація проєкту закону сприятиме законодавчому визначенню повноважень СБУ в управлінні об'єктами державної власності, що належать чи передані СБУ для забезпечення виконання прав та обов'язків, покладених на них законодавством.
Раніше повідомлялося, що парламент ухвалив закон щодо захисту фінансової системи України від дій росії, яка здійснює збройну агресію, та адаптації законодавства до окремих стандартів FATF і вимог Директиви ЄС 2018/843.