В Україні 74% громадян згодні, що чоловікам від 16 до 25 років слід дозволити безперешкодно виїжджати за кордон на навчання під час війни.

Про це свідчать результати опитування «Між якістю та безпечністю: шкільна освіта та вступні випробування в умовах війни», які оприлюднила аналітик Фонду «Демократичні ініціативи» імені Ілька Кучеріва Поліна Бондаренко в Укрінформі.
"53% населення України проти того, щоб чоловіки, незалежно від віку, могли виїхати за кордон в умовах війни. Але коли ми питали про молодих чоловіків, які виїжджали саме з метою навчання, то 74% українців погоджувалися, що вони мають право виїхати за кордон з такою метою", - сказала Бондаренко.
Водночас 18% опитаних не погоджуються з цією тезою.
Підтримка безперешкодного виїзду для молодих чоловіків, які їдуть на навчання, зберігається на одному рівні незалежно від статі респондентів.
Всеукраїнське опитування проведене Фондом «Демократичні ініціативи» ім. Ілька Кучеріва спільно з Київським міжнародним інститутом соціології у період з 3 по 17 липня 2023 року. Всього методом face-to-face було опитано 2011 респондентів віком від 18 років, які проживали на підконтрольних Україні територіях.
До вибірки не потрапили особи, які перебувають в інституційних умовах: лікарнях, в’язницях, на військовій службі, яка унеможливлює відбір у звичайних домогосподарствах тощо.
За звичайних обставин статистична похибка вибірки (з імовірністю 0,95 і за дизайн-ефекту 1,5) не перевищує: 2,8% для показників, близьких до 25 або 75%; 2,0% для показників, близьких до 12 або 88%; 1,4% для показників, близьких до 5 або 95%; 0,7% для показників, близьких до 1 або 99%.