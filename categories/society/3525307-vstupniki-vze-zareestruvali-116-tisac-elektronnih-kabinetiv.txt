Українські вступники вже створили 116 тисяч електронних кабінетів у трьох категоріях: на основі 9-х та 11-х класів, а також дипломів фахового молодшого бакалавра, молодшого спеціаліста та молодшого бакалавра.

Як передає Укрінформ, про це міністр освіти і науки Сергій Шкарлет повідомив у Телеграмі.
Станом на 9 липня на основі базової середньої освіти створено та активовано понад 62 тисячі електронних кабінетів та подано 94 тисячі електронних заяв. На основі повної загальної середньої освіти створено понад 47 тисяч кабінетів, на базі фахового молодшого бакалавра, молодшого спеціаліста та молодшого бакалавра – понад 7 тисяч кабінетів.

Інфографіка: Телеграм Сергія Шкарлета

"Нагадую, випускники 9-х класів уже можуть подавати заяви до закладів фахової передвищої освіти. 14 липня розпочнеться прийом заяв до закладів ФПО від випускників 11-х класів, а 29 липня – до ЗВО від вступників на основі повної загальної середньої освіти або диплома фахового молодшого бакалавра, молодшого спеціаліста, молодшого бакалавра", - зазначив Шкарлет.
Він додав, що вже цього місяця розпочнеться основна сесія національного мультипредметного тесту (НМТ). Для підготовки до тестування на сайті МОН зібрана актуальна інформація та варіанти тесту.
Як повідомляв Укрінформ, 8 липня розпочався перший етап підтвердження участі в додатковій сесії НМТ через інформаційну сторінку.