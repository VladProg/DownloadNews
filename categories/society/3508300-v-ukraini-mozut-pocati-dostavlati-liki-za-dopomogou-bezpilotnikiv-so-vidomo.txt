Міністерство охорони здоров’я розглядає можливість автономної доставки лікарських засобів за допомогою безпілотників.

Як передає Укрінформ із посиланням на МОЗ, про це повідомив перший заступник міністра охорони здоров’я Олександр Комаріда за результатами зустрічі з представниками американської компанії-розробника новітніх логістичних рішень Zipline.
За його словами, на території України заплановано розгортання пілотного проєкту компанії: розміщення 10 хабів-складів для зберігання лікарських засобів.
Фахівці компанії Zipline планують розпочати зведення таких складів з Київського регіону, тому під час зустрічі обговорили можливе розташування хабу та потенційні маршрути доставки. Також компанія пропонує надання послуг доставки ліків у 100 км від складів за одну годину з максимальною масою вантажу 2 кг.
Важливим питанням для обговорення стало забезпечення умов зберігання/дотримання холодового ланцюга при транспортуванні, фіксування фактів доставки; також обговорили особливості роботи під час війни, зокрема з приводу безпеки використання дронів.
«Під час відновлення медичної системи, яка постраждала внаслідок військових дій, ми маємо орієнтуватися на найбільш зручні сучасні логістичні рішення. Тому вдячні донорам та колегам із Zipline за ініціативу та готовність працювати на благо України, покращувати доступ наших громадян до медичних послуг», – зазначив Комаріда.
Як повідомляв Укрінформ, через лінію фронту доправили медикаменти у Нижньосірогозьку лікарню на Херсонщині.