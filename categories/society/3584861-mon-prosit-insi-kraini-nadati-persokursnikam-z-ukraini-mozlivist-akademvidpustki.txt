МОН звернулося до міністерств освіти інших країн, щоб студентам-першокурсникам з України, які цьогоріч вступили до іноземних вишів та через війну не можуть виїхати з України, надали можливість академічної відпустки.

Про це в ефірі телемарафону сказав міністр освіти та науки Сергій Шкарлет, передає Укрінформ.
“Я підписав листи Міністерства освіти та науки до своїх колег-міністрів інших країн світу стосовно того, щоб нашим студентам, які цього року вступили на перший курс, дали можливість академічної відпустки, наприклад, на один рік зі збереженням усіх фінансових зобов’язань цього студента, для того щоб не пропали ці кошти. Для можливості переведення їх в інші заклади освіти тієї чи іншої держави, щоб забезпечити їм навчання онлайн, якщо в тому університеті, куди вступила ця людина, такого навчання немає", - сказав Шкарлет.
Він наголосив що Міністерство освіти та науки не приймає рішень щодо пропуску студентів, які навчаються в закордонних вишах, через кордон.
Втім, як зауважив міністр, до міністерства надходить багато звернень з цього приводу.
“Ті, хто вступили, навчається по міжнародних договорах, ті, за кого держава Україна заплатила кошти, наприклад, по обміну з однією з країн світу, кожне питання треба розглядати окремо. У нас є багато звернень від громадян, студентів, юридичних осіб. Ми намагаємося розглядати, хоча їх багато, і в цьому контексті кожне звернення буде розглянуто. Ми можемо надавати певні листи до ДПСУ стосовно того, що це для прийняття рішень Держприкордонслужбою, оскільки міністерство, наприклад, чітко знає, що це міжнародний догляд, чітко знає, що цей студент вступив, умовно, на навчання задовго до початку війни”, - сказав Шкарлет.
За його словами, Міністерство не володіє інформацією стосовно того, скільки українців вступили до іноземних вишів, але звернень до МОН з приводу виїзду на навчання за кордон більше 300.
Як повідомляв Укрінформ, Французька Національна школа цивільної авіації (ENAC) у Тулузі готова приймати українських студентів на навчання.