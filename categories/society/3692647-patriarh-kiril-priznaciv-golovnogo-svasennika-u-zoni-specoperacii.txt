патріарх рпц кирил підписав указ про призначення головного військового священника у зоні так званої "спеціальної військової операції", тобто війни на території України.

Про це повідомляє Укрінформ з посиланням на офіційний сайт московського патріархату.
«Виконуючим обов'язки заступника голови синодального відділу по взаємодії зі зс та правоохоронними органами та головним військовим священником духовенства, що опікується військовослужбовцями зс росії та співробітниками інших силових структур у зоні проведення спеціальної військової операції» призначений протоієрей дмитро василенков, який раніше обіймав посаду голови відділу із взаємодії із козацтвом санкт-петербурзької єпархії.
Минулого року рпц відродила посаду головного священника військового та морського духовенства, яка існувала до 1918 року.
Патріарх кирил з початку війни в Україні неодноразово виступав на її підтримку. На його думку, подію спровокували зовнішні сили, які бажають знищити росію. Ряд священників рпц, які виступили проти російської військової агресії, зазнали гонінь.
У листопаді минулого року на території України внаслідок обстрілу загинули священник 76-ї десантно-штурмової дивізії вдв Олександр Циганов та настоятель храму при штабі Ракетних військ стратегічного призначення росії протоієрей михайло васильєв. васильєв незадовго до смерті заявляв, що "немає нічого миролюбнішого", ніж ядерна зброя.