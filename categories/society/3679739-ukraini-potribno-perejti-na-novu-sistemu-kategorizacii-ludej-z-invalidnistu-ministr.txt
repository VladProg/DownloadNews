В Україні потрібно запровадити нову систему категоризації людей з інвалідністю, конкретні потреби яких існуюча система обліку не враховує.

Про це під час круглого столу в Укрінформі сказала міністр соціальної політики України Оксана Жолнович.
«Якщо говорити про загальну кількість людей з інвалідністю, у нас сьогодні їх 2,6 мільйона. Найбільше людей з третьою групою інвалідності - приблизно півтора мільйона осіб. Понад 160 тисяч - люди з першою групою, решта - люди з другою групою інвалідності. Але це дуже груба статистика, яка не показує нам їхніх особистих потреб. Люди як і з першою, так і з другою групою інвалідності можуть мати приписку про те, що вони потребують стороннього догляду. Так само може потребувати сторонньої допомоги особа віком 80+, але без інвалідності», - зазначила міністр.

Вона підкреслила, що наразі в Україні відсутня єдина база, в якій би всі категорії людей з інвалідністю були централізовано обліковані.
«Людина отримує групу інвалідності від МСЕК, і далі вже на регіональному рівні нею опікується Пенсійний фонд, якщо це пенсіонер, або управління соціального захисту, якщо це дитина чи людина працездатного віку. Тобто централізованої бази обліку у нас, на жаль, немає. Нам потрібно уніфікувати такий реєстр, куди збирати інформацію про потреби всіх цих людей. Над цим ми наразі працюємо», - повідомила Жолнович.
Крім того, за її словами, в Україні потрібно перейти на нову систему категоризації людей з інвалідністю з чітким урахуванням їхніх особистих потреб.
«Коли ми запровадимо на всіх етапах норми МКФ (Міжнародна класифікація функціонування, обмежень життєдіяльності та здоров'я, розроблена ВООЗ. – ред.), зможемо говорити про відсоток втрати функціонування людини із інвалідністю, а не просто про групу, яку вона отримала, будемо чітко розуміти кількість таких людей і їхні потреби, звісно, у нас для них збільшиться і кількість сервісів та послуг», - наголосила міністр.
Як повідомлялося, усі медичні заклади в Україні відтепер будуватимуться за новими державними будівельними нормами, з урахуванням принципів безбар'єрності, інклюзивності, а також згідно з нормами організації цивільного захисту та енергоефективності.