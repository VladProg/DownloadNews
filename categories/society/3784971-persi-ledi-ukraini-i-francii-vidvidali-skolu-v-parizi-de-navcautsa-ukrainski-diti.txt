Олена Зеленська та Бріжит Макрон відвідали одну зі шкіл у столиці Франції, де навчаються українські діти, які знайшли в цій країні прихисток від війни.

Про це дружина Президента України, яка перебуває з візитом у Франції, розповіла у Фейсбуку, передає Укрінформ.
"Разом із колегою – першою леді Франції Бріжит Макрон – і міністром освіти Франції Габріелем Атталем сьогодні відвідала одну зі шкіл, у якій українці тепер вчаться поряд із французами й дітьми, що належать до багатьох інших культур Франції: Початкову школу Арбалет – французький державний навчальний заклад початкової освіти, розташований у центральній частині Парижа, в історичному V окрузі міста", - написала Зеленська.

Вона повідомила, що у квітні 2022 року за сприяння Посольства України у Франції Академія Парижа запровадила в школі курси української мови для тимчасово переміщених дітей з України. Навчання на курсах безплатне як для українців, так і для дітей інших національностей. Нині курси в цьому закладі відвідують 56 дітей. Подібні курси працюють ще у двох французьких школах Парижа, тож діти не почуваються відірваними від рідної мови та середовища. А вчать їх українські вчителі, які також є вимушеними переселенцями.

Відео: Телеграм-канал Олени Зеленської
Перша леді розповіла, що у школах Франції нині навчаються понад 17 тисяч українських дітей, які знайшли в цій країні прихисток від війни. І вони часто потребують особливої уваги та психологічної підтримки.
"Українським дітям випало надто багато через російське вторгнення, від фізичної небезпеки до моральних випробувань через необхідність полишити дім і приживатися на новому місці, часто в новій культурі. Дуже хочеться захистити їх від неприємних переживань і дати відчуття впевненості та майбутнього. Дуже обнадіює, що тут, у цій школі, і взагалі у Франції це вже роблять", - зазначила Зеленська.
Як повідомляв Укрінформ, Олена Зеленська виступила 9 листопада перед студентами Сорбонни - найстарішого університету Франції - та відповіла на їхні питання.