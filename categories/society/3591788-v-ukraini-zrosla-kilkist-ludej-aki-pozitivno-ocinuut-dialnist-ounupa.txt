В Україні кількість людей, які позитивно оцінюють діяльність ОУН-УПА, зросла з 22% у 2013 році до 43% у 2022-му.

Як передає Укрінформ, такими є дані опитування, проведеного у вересні Київським міжнародним інститутом соціології.
«Історичні дискусії не вщухають в Україні з моменту відновлення незалежності. Одне з таких питань – ставлення до ОУН-УПА. У 2013 році КМІС ставив респондентам запитання щодо сприйняття діяльності ОУН-УПА у часи Другої світової війни. Зараз, у вересні 2022 року, ми повторно поставили це запитання респондентам», - ідеться у повідомленні.
З 2013 року у більш ніж у 5 разів стало менше тих, хто негативно сприймає діяльність ОУН-УПА, – з 42% до 8%.
Водночас кількість тих, хто позитивно оцінює діяльність ОУН-УПА, зросла з 22% до 43%.
Також з 27% до 37% стало більше тих респондентів, хто обрав варіант «важко сказати напевно, негативно чи позитивно».

У регіональному вимірі в 2013 році у всіх регіонах крім заходу України було більше тих, хто оцінював діяльність ОУН-УПА негативно.
У 2022 році у всіх регіонах частка тих, хто оцінює позитивно, переважає частку тих, хто оцінює негативно.
«Водночас зберігається тенденція, що чим далі на захід, тим більш виразні позитивні оцінки. Так, на заході України 57% оцінюють позитивно проти 4%, які оцінюють негативно. У центрі співвідношення вже 43% проти 6%, на півдні – 37% проти 11%, на сході – 27% проти 16%. На півдні і сході більшість фактично або обирали варіант «важко сказати напевно, позитивно чи негативно» чи (рідше) «не знаю», - зауважили у КМІС.
Подібні зміни мають місце і в розрізі віку. У всіх вікових категоріях простежується покращення ставлення до ОУН-УПА, і зараз серед усіх вікових категорій частка тих, хто оцінює позитивно, переважає частку тих, хто оцінює негативно.
Серед лінгво-етнічних категорій найкраще оцінюють ОУН-УПА україномовні – 52% позитивних оцінок проти 5% негативних оцінок. Серед двомовних українців співвідношення 34% проти 6%, а серед російськомовних українців – 36% проти 11%.
«У вибірці недостатньо російськомовних росіян для надійних оцінок, але на рівні тенденції можна говорити про 55% негативних оцінок і 6% позитивних оцінок. Для всіх лінгво-етнічних категорій (в тому числі для російськомовних росіян) простежуються позитивні зміни з 2013 року», - наголосили у КМІС.
Опитування проводилось 7-13 вересня методом телефонних інтерв’ю з використанням комп’ютера на основі випадкової вибірки мобільних телефонних номерів. У ньому взяли участь 1025 громадян України віком 18 років і старше, які на момент опитування проживали на території України (у межах, що контролювалися владою України до 24 лютого 2022 року). До вибірки не включалися жителі територій, які тимчасово не контролювалися владою України до 24 лютого (Крим, Севастополь, окремі райони Донецької та Луганської областей). Опитування не проводилося з громадянами, які виїхали за кордон після 24 лютого.
Як повідомляв Укрінформ, за даними опитування дослідницької компанії Gradus Research, зафіксовано подальше зростання бажання зовнішніх мігрантів повернутися додому за першої можливості, незначне збільшення кількості працевлаштованих громадян та покращення оцінки стану ментального здоров’я українців.