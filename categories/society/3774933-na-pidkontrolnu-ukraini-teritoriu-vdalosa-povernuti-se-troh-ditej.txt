Ще трьох дітей вдалося повернути на підконтрольну Україні територію.

Про це повідомляє Укрінформ із посилання на Міністерство з питань реінтеграції тимчасово окупованих територій.
«Їхня мати звернулася за допомогою до Української мережі за права дитини. До порятунку також долучилося Мінреінтеграції», - йдеться у повідомленні.
Зазначається, що коли росіяни зайшли у Херсон, батьки 10-річного Олександра, 8-річної Дарини та 6-річного Якова вирішили відправити дітей у село до бабусі, сподіваючись на більшу безпеку. Невдовзі обласний центр звільнили, а бабуся з онуками залишилися на тимчасово окупованій території. Загарбники, відступаючи з Херсона, підірвали Антонівський міст, забрати малих стало неможливо.

«Завдяки зусиллям Української мережі за права дитини та за сприяння Мінреінтеграції діти знову разом із батьками. Слова особливої подяки – Державній міграційній службі», - наголосили в міністерстві.

Як повідомлялося, на минулому тижні також возз’єдналася ще одна сім’я. Після 19 місяців розлуки з ТОТ Херсонської області до батьків повернулися 9-річна Надійка та її 14-річний брат Михайло. Напередодні повномасштабного вторгнення діти поїхали в гості до бабусі й дідуся. Після окупації села шлях на підконтрольну уряду України територію було відрізано.