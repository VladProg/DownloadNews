Важкохворі або поранені українці можуть подати через сайт МОЗ заявку на медичну евакуацію.

Про це повідомляє Міністерство охорони здоров'я у Фейсбуці, передає Укрінформ.
"Важкохворі українці або ж ті, хто отримав травми внаслідок війни, можуть подати попередню заявку на Програму медичної евакуації", - йдеться у повідомленні.
Для цього на сайті Міністерства охорони здоров’я в розділі "Опитування" слід заповнити анкету.
Кожен випадок евакуації розглядається спеціалістами окремо. Підготовка пацієнта зазвичай триває від 3-4 днів до 2 тижнів, МОЗ забезпечує комунікацію з клініками та міжнародними партнерами.
Транспортування та лікування українських громадян у рамках програми медевакуації фінансується міжнародними організаціями, а також країнами, що приймають українців.
Громадяни України, які перетнули кордон після 24 лютого в пошуку прихистку від війни та отримали у цих країнах статус біженців/тимчасового захисту, мають право на безоплатну медичну допомогу на рівні з громадянами цієї країни.
Якщо ж пацієнт лікується в Україні, то видатки на лікування фінансує Національна служба здоров'я України в межах Програми медичних гарантій.
Загалом, як повідомили в МОЗ, завдяки міжнародній підтримці та взаємодії з партнерами вдалося евакуювати вже понад 1 200 українців.
Ознайомитися з алгоритмом медичної евакуації можна на сайті Міністерства охорони здоров'я.