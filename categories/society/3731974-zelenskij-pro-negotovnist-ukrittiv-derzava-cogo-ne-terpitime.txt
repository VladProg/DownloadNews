У різних містах України й досі є значна неготовність укриттів.

Про це сказав Президент Володимир Зеленський у вечірньому відеозверненні, передає Укрінформ.
Глава держави зазначив, що провів окрему нараду щодо ситуації з укриттями в різних областях і містах. На ній доповідали міністр з питань стратегічних галузей промисловості Олександр Камишін, профільний заступник керівника Офісу щодо регіональної політики Олексій Кулеба.
«На жаль, у різних містах України й досі є значна неготовність укриттів… Після всього», - зауважив Зеленський.
Він наголосив, що держава не терпітиме такої бездіяльності.
«І це – відповідальність місцевих керівників. Ресурс у місцевої влади в країні на укриття є», - заявив Президент.
Як повідомляв Укрінформ, після рішення комісії щодо непридатності значної кількості укриттів у Києві з обліку та мапи було знято близько тисячі об’єктів.