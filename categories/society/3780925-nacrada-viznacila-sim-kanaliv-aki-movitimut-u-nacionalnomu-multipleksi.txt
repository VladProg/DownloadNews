Національна рада з питань телебачення і радіомовлення визначила сімох переможців конкурсу на мовлення в ефірній багатоканальній електронній комунікаційній мережі МХ-7, ще двом учасникам відмовлено у ліцензії.

Таке рішення ухвалено на черговому засіданні регулятора, передає Укрінформ з посиланням на пресслужбу Нацради.
Як зазначається, мережа вміщує 12 програм. До конкурсу були допущені 9 компаній. Рейтинговим голосуванням обрано компанії, які мовитимуть в МХ-7: «Сонце», «Ми-Україна», «Рада», «Світло», «Уніан 2», «Віжн 2» та «Віжн 3».
«Ці компанії зобов'язані транслювати щонайменше 60% національного контенту», - зауважує Нацрада.
Водночас каналам «Тюсо» (Київ) та «Ісландія» (Буча) відмовлено у видачі ліцензії на мовлення.
Як повідомлялося, Кабінет Міністрів у серпні 2021 року затвердив Програму підвищення обороноздатності та безпеки держави в частині матеріально-технічного забезпечення побудови оператором Концерном радіомовлення, радіозв’язку та телебачення загальнонаціональної цифрової багатоканальної телемережі MX-7. Мережа має загальнонаціональне покриття.