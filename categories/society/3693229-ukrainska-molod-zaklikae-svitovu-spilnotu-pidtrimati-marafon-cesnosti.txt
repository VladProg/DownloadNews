З нагоди Міжнародного дня спорту на благо миру та розвитку Рада з молодіжних питань при Президентові та Молодіжна рада при Міністерстві закордонних справ України звернулися до найбільших молодіжних спільнот світу із закликом підтримати міжнародний “марафон чесності”, оголошений Президентом Володимиром Зеленським 27 січня 2023 року.

Як передає Укрінформ, марафон спрямований на очищення керівництва міжнародних олімпійських структур від лицемірства та будь-яких намагань повернути у світовий спорт представників росії та білорусі, повідомила пресслужба Офісу Президента.
За словами заступника керівника Офісу Президента України, співголови Ради з молодіжних питань Олексія Дніпрова, сьогодні українська молодь у різний спосіб і на різних світових майданчиках продовжує захищати свою чітку позицію та право жити в демократичному світі без мороку, вбивств і тиранії.
“Ми переконані, що саме юнацтво зможе стати рушійною силою в цьому процесі та публічно заявляти про несправедливість і порушення прав людини, а також закликати притягнути злочинців до відповідальності. Тому закликаємо молодь з усього світу приєднатися до нашої боротьби”, – сказав він.
Дніпров зазначив, що Рада при Президентові України спільно з Молодіжною радою при МЗС уже розіслали відповідні звернення до п’яти найбільших молодіжних спільнот світу: AIESEC, ELSA, European Youth Forum, European Youth Parliament та YMKA.
У свою чергу голова підкомітету Комітету ВР із питань гуманітарної та інформаційної політики, співголова Ради з молодіжних питань при Президентові Олександр Санченко зазначив, що російський режим, не приховуючи своїх злочинних намірів, наслідує та впроваджує найжахливіші ідеї нацизму, шовінізму й расизму не тільки в назвах і символах, а й у пропаганді, яку поширює й через спортивні майданчики.
“Утім, прикриваючись заявами про те, що спорт поза політикою, Міжнародний олімпійський комітет прагне долучити до участі у змаганнях на Олімпійських іграх 2024 року російських і білоруських спортсменів. Ми вважаємо це неприпустимим і з невимовним болем згадуємо спортсменів – жертв російської окупації”, – сказав Санченко.
Зі свого боку співголова Молодіжної ради при МЗС України Денис Ганжа додав, що після 24 лютого 2022 року загинули щонайменше 280 спортсменів і тренерів, більшість із них були представниками саме молодіжного середовища.
Ганжа вважає, що наразі надзвичайно важливо поширювати правду про воєнні злочини росії та не допустити підігрування російській пропаганді, зокрема через спорт.
“Тому ми закликаємо світову молодіжну спільноту звертатися до урядів своїх держав та національних олімпійських комітетів із закликом бути чесними перед собою, власним сьогоденням і майбутнім та протистояти російським наративам”, – сказав він.
Як повідомлялося, 10 лютого Президент Володимир Зеленський заявив, що якби олімпійськими видами спорту були вбивства і ракетні удари, перше місце взяла б росія.