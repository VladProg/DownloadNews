Українська "Авіакомпанія "Меридіан" підтвердила катастрофу свого літака Ан-12 у Греції. Усі вісім загиблих членів екіпажу були громадянами України.

Як передає Укрінформ, про це DW повідомив генеральний директор "Меридіану" Денис Богданович.
Інформацію про вантаж літака він не надав і пояснив, що "деталі уточнюються".
У компанії "Меридіан" причину катастрофи пов'язують з технічною несправністю у повітрі.
Як повідомлялось, у ніч на 17 липня військово-транспортний літак Ан-12 розбився на захід від аеропорту Кавали в громаді Пангеон на північному сході Греції. Як випливає з даних сервісу з відстеження переміщень літаків Flightradar24 від 16 липня, машина виконувала рейс з аеропорту "Костянтин Великий" поблизу Ніша у Сербії до столиці Йорданії - Амману.
Екіпаж до катастрофи встиг попередити про проблему з одним із двигунів, після чого диспетчери в Греції дозволили літаку приземлитися в аеропорту міста Салоніки або у повітряній гавані Кавали. Пілот вибрав останню, проте здійснити посадку не зміг. За даними очевидців, літак загорівся ще у повітрі, швидко знизився, а потім упав на землю, після чого стався вибух.
Для гасіння пожежі прибули пожежники. На місці проводиться пошуково-рятувальна операція.
Місцевих жителів закликали зачинити вікна та не виходити з приміщень, тому що в літаку могли бути небезпечні речовини. Очевидці повідомляють про різкий запах та утрудненість дихання.
Фото: Kavalapost