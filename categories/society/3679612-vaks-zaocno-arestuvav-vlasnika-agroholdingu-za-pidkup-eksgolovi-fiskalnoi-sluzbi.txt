Вищий антикорупційний суд обрав запобіжний захід у вигляді тримання під вартою власнику агрохолдингу, підозрюваному в наданні неправомірної вигоди розміром 722 мільйони гривень колишньому голові Державної фіскальної служби України та його раднику.

Про це Спеціалізована антикорупційна прокуратура повідомила у Телеграмі, передає Укрінформ.
"7 березня 2023 року слідчий суддя ВАКС за клопотанням детективів Національного антикоруаційного бюро України, погодженим прокурором САП, обрав запобіжний захід у вигляді тримання під вартою власнику одного з агрохолдингів, який у власних інтересах надав неправомірну вигоду у розмірі 722 млн грн колишньому голові ДФС України та його раднику", — ідеться в повідомленні.
Слідство встановило, що протягом 2015-2016 років тодішній очільник ДФС одержав від власника агрохолдингу на свою користь та на користь третіх осіб понад 722 млн грн хабаря за вчинення дій, пов’язаних із забезпеченням відшкодування податку на додану вартість у сумі понад 3,2 млрд грн підконтрольним власнику агрохолдингу юридичним особам.
Дії фігурантів кваліфіковані за такими статтями Кримінального кодексу України:
власника агрохолдингу – за ч. 4 ст. 369 (пропозиція, обіцянка або надання неправомірної вигоди службовій особі);
колишнього очільника ДФС – за ч. 4 ст. 368 (прийняття пропозиції, обіцянки або одержання неправомірної вигоди службовою особою);
радника ексглави ДФС – за ч. 5 ст. 27 (пособництво), ч. 4 ст. 368.
Рішення про застосування обраного запобіжного заходу слідчий суддя ухвалить після затримання фігуранта і доставки його до місця проведення досудового розслідування.
Як повідомляв Укрінформ, у жовтні 2022 року підозрюваному в одержанні неправомірної вигоди ексглаві ДФС був обраний запобіжний захід у вигляді тримання під вартою з можливістю внесення застави розміром понад пів мільярда гривень.