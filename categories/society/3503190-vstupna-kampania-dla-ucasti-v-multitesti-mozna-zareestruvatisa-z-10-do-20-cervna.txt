Вступники, які не встигли зареєструватися для участі у Національному мультипредметному тесті, можуть зробити це з 10 до 20 червня.

Як передає Укрінформ, про це повідомляє Український центр оцінювання якості освіти.
“Вступники, які не встигли до 19 квітня створити реєстраційні картки для участі в ЗНО, можуть зробити це 10-20 червня”, - ідеться в повідомленні.
Щоб узяти участь у НМТ вступникам, які цьогоріч не реєструвалися для участі в ЗНО, потрібно з 10 до 20 червня створити реєстраційну картку, бланк якої формується із використанням спеціального сервісу “Зареєструватися”, розміщеного на вебсайті УЦОЯО.
В УЦОЯО порадилиуважно заповнювати такі поля: прізвище, ім’я, по батькові (за наявності), дата народження, серія (за наявності) номер паспортного документа та мобільного телефона.
За можливості варто роздрукувати реєстраційну картку, заповнити від руки заяву про участь у тестуванні і вклеїти фото для документів розміром 3×4.
До заяви треба додати копії паспорта, документа про повну загальну середню освіту (за потреби додати медичний висновок про створення особливих (спеціальних) умов для проходження ЗНО за формою № 086-3/о) і надіслати їх до того регіонального центру оцінювання якості освіти, який зазначено в контрольно-інформаційному листі, сформованому разом із реєстраційною карткою.
Якщо немає можливості скористатися поштою, документи можна надіслати на електронну адресу регіонального центру. У темі листа слід зазначити своє прізвище, а також те, що це реєстраційні документи. Наприклад: Шевченко_реєстраційні документи.
Дізнатися логін і пароль можна з 25 червня, правильно увівши дані до спеціального сервісу “Отримання доступу до Інформаційної сторінки учасника ЗНО-2022/НМТ-2022”.
На інформаційній сторінці з 8 до 18 липня слід підтвердити бажання взяти участь у НМТ і вибрати населений пункт для проходження тестування.
Для проходження НМТ з 1 до 10 серпня слід уточнити назву населеного пункту.
Треба отримати до 12 серпня запрошення-перепустку з місцем розташування тимчасового екзаменаційного центру для проходження НМТ і датою та часом початку тестування і взяти участь 16-20 серпня у додатковій сесії тестування.
Вступники, які під час основного періоду реєстрації сформували реєстраційні картки на сайті Українського центру, але до 7 червня не змогли підтвердити своєї участі в НМТ, повторно не реєструються. Випускники з 8 до 18 липня підтверджують бажання проходити тестування в додаткову сесію. Детальніше інформація за посиланням.
Як повідомляв Укрінформ, станом на 3 червня майже 200 тис. абітурієнтів підтвердили намір скласти національний мультипредметний тест (НМТ), з них близько 21 тис. - за кордоном.