З тимчасово окупованого лівобережжя Херсонської області повернули 11 дітей, із них наймолодшій дівчинці - три роки.

Про це повідомила у Телеграмі Херсонська ОВА, передає Укрінформ.
"Одинадцятеро дітей з Херсонщини – знову вдома. Їх вдалося повернути на підконтрольну Україні територію з тимчасово окупованого лівобережжя Херсонської області", - йдеться в дописі.
Уточнюється, що серед дітлахів двоє позбавлені батьківського піклування, інші дев'ятеро – мають батьків. Наймолодшій дівчинці лише три роки.
В ОВА додали, що цьому передувала напружена робота організації Save Ukraine, Офісу уповноваженого ВР з прав людини, Мінреінтеграції, БО "Українська мережа за права дитини", органів опіки та піклування, служб у справах дітей.
За даними військової адміністрації, з початку цього року на підконтрольну територію повернули 112 юних жителів Херсонщини.
Як повідомлялося, уповноважений ВР із прав людини Дмитро Лубінець заявив, що ніхто не знає, скільки дітей насправді викрали росіяни з України, де вони зараз перебувають та що з ними відбувається.