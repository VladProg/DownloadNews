Перша леді України Олена Зеленська передала дружині Президента Кореї Кім Кон Хі запрошення на Саміт перших леді та джентльменів.

Як передає Укрінформ, про це Зеленська повідомила у Телеграмі.

“Розповіла про культурні втрати від російського нападу першій леді Республіки Корея Кім Кон Хі. У своїй країні моя колега опікується саме збереженням культурної спадщини. Республіка Корея має великий досвід збереження культури та мистецтва, зокрема цифрування архівів. Сподіваємося тепер співпрацювати щодо збереження українського надбання від російського варварства”, - написала перша леді України.
Зеленська зауважила, що в Україні зруйновано чи пошкоджено 1472 культурних центри. Зокрема, бібліотеки, мистецькі школи та музеї, понад 580 пам’яток архітектури та 270 релігійних об’єктів, також пограбовано більше десятка музеїв, втрачено тисячі творів мистецтв та історичних артефактів.
Окрім того, Зеленська нагадала, що екологічні наслідки війни можуть перетворитися в катастрофу. “А оскільки екологія не має кордонів, то наслідки будуть ширитися всім світом. Окупанти поводяться як нелюди не лише з нашими людьми, а й з природою, тваринами. Природні заповідники під окупацією. Вони вбивають тварин заради забави, як це було у березні минулого року на Київщині – тоді російські війська цілеспрямовано бомбардували ангари з кіньми. Більшість тварин згоріли живцем”, - додала Перша леді України.
“Користуючись нагодою, передала дружині Президента запрошення на третій Саміт перших леді та джентльменів. На попередньому саміті, незважаючи на повітряні тривоги, ми з колегами з усього світу обговорювали відновлення країни. А на цьому – поговоримо вже про ментальне відновлення людей. Як перетворити воєнну травму на зростання – сподіваємося почути тепер і досвід Республіки Корея, яка колись сама це успішно втілила”, - повідомила Зеленська.
Як повідомляв Укрінформ, дружина Президента Олена Зеленська обговорила із президентом Республіки Корея Юн Сок Йолем потребу у засобах ППО та техніки для розмінування.
Фото: Олена Зеленська, Facebook