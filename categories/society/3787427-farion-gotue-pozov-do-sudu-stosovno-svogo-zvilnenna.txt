Колишня народна депутатка Ірина Фаріон, яку звільнили з посади професорки Національного університету "Львівська політехніка", готує позов до суду з цього приводу.

Про це Фаріон повідомила в Телеграмі, передає Укрінформ.
"Звільнення без жодного підпису. Це щось нове у трудовому праві", - написала вона, опублікувавши фото начебто відповідного наказу.
При цьому Фаріон подякувала "кожному своєму студентові за радість, розкіш і глибину спілкування", а також колективові катедри, на якій працювала.
"Хай у вас все буде так натхненно, як ми завжди працювали. До перемоги, панове! Все тільки розпочинається, бо кожен фініш - це по суті старт. Готую позов до суду", - підсумувала Фаріон.
Як повідомляв Укрінформ, мовознавиця, докторка філологічних наук, викладачка Львівської політехніки Фаріон звинуватила військових, зокрема бійців "Азову" у тому, що вони спілкуються російською мовою. Її висловлювання викликали обурення в суспільстві.
Заступник голови Комітету Верховної Ради з питань нацбезпеки, оборони та розвідки Єгор Чернєв заявив, що висловлювання Фаріон становлять загрозу національній безпеці, і закликав СБУ перевірити їх.
Пізніше Фаріон розмістила у своєму Телеграм-каналі скриншот листа зі словами підтримки від студента з Криму Максима Глєбова. При цьому вона не приховала імені хлопця та назви міста, де він навчається.
Згодом на проросійському ресурсі "Крымский СМЕРШ" з’явилося відео, на якому Глєбов просить вибачення за лист, який написав Фаріон, та стверджує, що відмовився від своїх поглядів.
Представниця Президента України в АРК Таміла Ташева заявила про необхідність притягнення до відповідальності Фаріон за викладення на загал листа від проукраїнського студента в тимчасово окупованому Криму.
Сама Фаріон назвала "провокацією" ситуацію зі студентом у Криму, лист якого вона оприлюднила.