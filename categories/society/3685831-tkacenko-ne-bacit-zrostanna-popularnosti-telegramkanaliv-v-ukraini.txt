Інтерес українців до телеграм-каналів знижується, хоча вони ще досить популярні, тому для влади важливо знайти відповідь, як вибудовувати стосунки з Telegram.

Про це міністр культури та інформаційної політики Олександр Ткаченко сказав у інтерв’ю РБК-Україна, передає Укрінформ.
"Порівняно з довоєнним часом вони (телеграм-канали - ред.) зросли дуже сильно. … Але тренд останніх пари місяців говорить про те, що і до телеграм-каналів чи то звичка прийшла, чи то зацікавленість падає, але росту такого, який був від початку війни, ми не спостерігаємо", - сказав Ткаченко.
На питання щодо ризику від впливу телеграм-каналів та інформації, яку вони розповсюджують, міністр відзначив, що це "дискусія, в тому числі і для інформаційного "Рамштайну".
"Якщо з соціальними мережами по типу Фейсбуку або Ютубу є комунікація, не завжди вона якісна, але, тим не менш, вона є, то з Tелеграмом такої комунікації немає. Це також глобальне питання – яким чином вибудовувати стосунки з Tелеграмом", - сказав Ткаченко.
За його словами, у цьому питанні є певні напрацювання, які Україна запропонувала західним партнерам. Втім, деталі міністр не став розкривати.
Як повідомляв Укрінформ, Міністерство культури та інформаційної політики презентувало добірку постерів #МістаГероїв.