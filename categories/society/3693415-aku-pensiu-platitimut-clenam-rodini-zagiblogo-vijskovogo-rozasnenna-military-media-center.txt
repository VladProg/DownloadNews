У Military Media Center надали роз’яснення, на яку пенсію можуть розраховувати члени родини в разі втрати військовослужбовця-годувальника.

Як передає Укрінформ, про це Military Media Center повідомляє у Телеграмі.

Відповідно до Закону України «Про пенсійне забезпечення осіб, звільнених з військової служби, та деяких інших осіб», право на пенсію мають батьки та дружина (чоловік) годувальника, що загинув при виконанні службових обов'язків.
Пенсії отримують не раніше ніж у 55 років, незалежно від тривалості страхового стажу. Розмір пенсійної виплати становить 70% заробітної плати загиблого годувальника членам сім'ї та дитині (але не менше ніж 7800 грн).
Якщо в сім'ї двоє та більше дітей - по 50% на кожну дитину (але не менше 6100 грн).
Також дана категорія має право на призначення пенсії, якщо вони мають право на: пенсію незалежно від віку, дострокову пенсію за віком, пенсію за віком на пільгових умовах, пенсію зі зменшенням пенсійного віку відповідно до закону, або є особами з інвалідністю.
У разі смерті військовослужбовця, що не пов'язана з виконанням службових обов'язків, право на отримання пенсійних виплат мають батьки та дружина (чоловік) годувальника.
Умова отримання пенсії: досягнення 60 років незалежно від наявності у них страхового стажу, або є особами з інвалідністю.
Розмір пенсійної виплати - 30% заробітної плати померлого на кожного члена сім'ї.
"Незалежно від причини смерті годувальника, мінімальний (2 прожиткові мінімуми для непрацездатних осіб) та максимальний (10 прожиткових мінімумів для непрацездатних осіб) розміри пенсії в разі втрати годувальника застосовуються до кожного непрацездатного члена сім’ї окремо", - зазначили в Military Media Center.
Як повідомляв Укрінформ, з 1 березня були проіндексовані понад 553 тис. військових пенсій. Після збільшення середній розмір виплат дорівнює 10 575 грн.