Завдяки українським медикам до 82% поранених і хворих українських військових після лікування повертаються у стрій.

Як передає Укрінформ, про це у Телеграмі повідомила заступниця міністра оборони України Ганна Маляр.
«Унікальний досвід наших лікарів давно перевершує світові стандарти. Сьогодні завдяки об'єднанню зусиль військової та цивільної охорони здоров'я, єдиному медичному простору, до 82% поранених і хворих українських військових після лікування повертаються у стрій. Близько 80% поранених упродовж так званої «золотої години» отримують належну допомогу наших медпрацівників. Важливо, що завдяки фаховості українського медперсоналу смертність військових на етапі евакуації зменшилася до 1,35%», - поінформувала Маляр.
Вона зауважила, що від початку війни у 2014-му, а зараз і з повномасштабним вторгненням РФ, медичні працівники працюють у надзвичайно виснажливих умовах: на передовій, у бомбосховищах, лікарнях та посеред вулиць під шквальним ворожим вогнем.
Маляр подякувала всім медичним працівникам за надвідповідальну місію, героїчну працю та щоденний ризик власним життям заради збереження життів інших людей.
Як повідомлялося, цьогоріч уперше в Україні День медичного працівника відзначається 27 липня. Медиків привітав глава держави та все вище керівництво України.