Печерський районний суд на засіданні обрав запобіжний захід голові Макарівського райсуду Олексію Тандиру - тримання під вартою до 21 липня без можливості внесення застави.

Про це повідомляє Суспільне, передає Укрінформ.
"Судді Олексію Тандиру, підозрюваному у вчиненні смертельної ДТП у стані алкогольного сп’яніння, внаслідок якої загинув нацгвардієць, суд обрав запобіжний захід, - тримання під вартою без можливості внесення застави до 21 липня", - йдеться в повідомленні.
Як зазначається, прокурор Антон Войтенко наполягав на обранні запобіжного заходу у вигляді тримання під вартою. Обґрунтовуючи свою позицію, він наголосив на кількох фактах. По-перше, за його словами, у підозрюваного на місці ДТП була нерозбірлива мова, а свідки та слідчі чули запах алкоголю. По-друге, швидкість автомобіля Тандира була більшою за дозволену, про що свідчать механічні ушкодження автівки.

Також Войтенко звернув увагу на поведінку підозрюваного після аварії та на те, що на взяття зразків крові пішло 18 годин через початкову відмову Тандира.
Як повідомляв Укрінформ, у ніч на 26 травня голова Макарівського районного суду Тандир збив на смерть 23-річного нацгвардійця на блокпосту в столиці. Правоохоронці його затримали.
Суддя відмовився від освідування на вміст алкоголю та наркотиків, проте мав візуальні клінічні ознаки сп’яніння. Суд надав дозвіл на примусове відібрання в нього біологічних зразків.

За фактом ДТП розпочато кримінальне провадження за ч. ч. 3 ст. 286-1 (Порушення правил безпеки дорожнього руху або експлуатації транспорту особами, які керують транспортними засобами в стані сп'яніння) Кримінального кодексу України.
Колектив Макарівського райсуду заявив, що не виправдовує дії голови суду та виступає за повне й неупереджене розслідування трагічної події.
Фото: Суспільне