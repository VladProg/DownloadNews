Українські лікарі та медики із словацької гуманітарної медичної організації STEP-IN разом надаватимуть допомогу внутрішньо переміщеним українцям.

Про це повідомляє Міністерство охорони здоров'я, передає Укрінформ.
"Для підтримки та посилення команди українських фахівців до України приїздить багато іноземних медиків... Нині мова йде про співпрацю українських лікарів та медиків зі Словацької гуманітарної медичної організації «STEP-IN». Вони будуть працювати у мобільних бригадах, які протягом 6 місяців надаватимуть медичну гуманітарну допомогу вимушеним переселенцям із різних населених пунктів України.
Серед українських медиків, які долучилися до команд, є сімейний лікар, сестра медична та гештальт-психотерапевт.
Представники міжнародної організації «STEP-IN» допомагатимуть українським медикам бути краще підготовленими до надзвичайних ситуацій, особливо під час війни, та оперативно надавати потрібну медичну допомогу населенню.
Загалом, як відзначили в МОЗ, вже близько 350 медичних працівників із різних країн приїхали до України, аби надавати допомогу тим, хто потребує її в умовах війни.
Словацька неурядова організація «STEP-IN» має значний досвід надання медичної гуманітарної допомоги біженцям, внутрішньо переміщеним особам, місцевому населенню в інших країнах у період надзвичайних ситуацій.
Як повідомлялося, з початку військової агресії російської федерації проти України ухвалено низку рішень та заходів, щоб спростити доступ українців до необхідних медичних послуг та лікарських засобів.
Так, українці, які були змушені змінити місце проживання через військову агресію рф (тобто є внутрішньо переміщеними особами), мають можливість отримати первинну медичну допомогу за місцем фактичного перебування, без декларацій та направлень, у будь-якій лікарні, якщо вона здатна забезпечити необхідне лікування. Первинну меддопомогу надають сімейні лікарі, терапевти та педіатри.
Фото: STEP-IN