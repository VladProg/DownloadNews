У нашій державі з початку цього року загалом виникло 1700 пожеж у екосистемах, з них за останню добу — 127.

Про це під час брифінгу у Медіацентрі Україна-Укрінформ заявив заступник директора Департаменту запобігання надзвичайним ситуаціям ДСНС України Роман Рудак.
«В Україні лише за минулу добу виникло 127 пожеж у екосистемах, які охопили 80 гектарів території, до їхньої (ліквідації — ред.) було залучено 507 осіб особового складу і 126 одиниць техніки. А з початку цього року у державі виникло уже 1700 пожеж у екосистемах, які охопили 2600 гектарів», - сказав він.
За його інформацією, торік в Україні загалом у екосистемах виникло 30 тисяч пожеж, якими було охоплено понад 46 тисяч гектарів. «Найбільше цих пожеж виникало у Дніпропетровській, Одеській та Львівській областях», - заявив Рудак.
Представник ДСНС зазначив, що торік виникненню масштабних лісових пожеж вдалося запобігти завдяки злагодженим діям співробітників ДСНС і проведенню масової роз'яснювальної роботи серед населення, постійної роботи з органами виконавчої влади тощо.
Він уточнив, що серед найчастіших порушень, які призводять до виникнення пожеж у екосистемах, є самовільне випалювання громадянами сухої рослинності та випадки необережного поводження з вогнем.
Рудак сказав, що нині в Україні настає пожежонебезпечний період і в цей період забороняється заїзд на територію лісового фонду транспортних засобів та інших механізмів, за винятком тих, що використовуються для лісогосподарських цілей; відвідування населенням хвойних насаджень при високих температурних режимах; розведення багать у лісах та прилеглих до них територіях.
Також людям у цей період заборонено кидати у лісі непогашені сірники, недопалки, залишати у непередбачених для цього місцях у лісі просочене бензином або мастилом ганчір'я, ємності з-під пального (навіть пляшки), експлуатовувати машини та інші механізми з несправними вихлопними системами та двигунами і випалювати суху рослинність.
Заступник директора Департаменту запобігання надзвичайним ситуаціям ДСНС України нагадав, що відповідно до статті 77 КУпАП за порушення вимог пожежної безпеки у лісах на громадян може бути накладений штраф у розмірі від 1,5 до 4 тисяч гривень, а за статтею 77-1 КупАП «Самовільне випалювання рослинності або її залишків» - штраф від 3 до 6 тисяч гривень.
Як повідомлялося, піротехнічні підрозділи Державної служби з надзвичайних ситуацій упродовж доби 19 березня знешкодили 259 вибухонебезпечних предметів.