У Національному агентстві з питань запобігання корупції роз’яснили, які декларації потрібно подавати після відновлення декларування.

Відповідна інформація оприлюднена на сайті НАЗК, передає Укрінформ.
Як зазначається, 12 жовтня 2023 року набрав чинності Закон про відновлення декларування, одночасно стартувала й кампанія декларування за 2021-2022 роки, яка триватиме до 31 січня 2024 року.
Так, згідно з оприлюдненою інформацією, за загальним правилом до 31 січня 2024 року публічні службовці повинні подати: щорічні декларації (з будь-якою позначкою) за 2021-2022 звітні періоди; декларацію при звільненні за 2022-2023 роки (якщо обов’язок подання декларації настав до 11.10.2023 включно) та декларацію кандидата на посаду за 2021 та 2022 звітні періоди (якщо кінцевий строк їх подання настав у період з 24.02.2022 по 11.10.2023 включно).
У НАЗК звертають увагу, якщо у декларанта існує обов’язок подати декларацію кандидата на посаду та щорічну декларацію (з будь-якою позначкою) за один і той самий звітний період, то у випадку подання першою щорічної декларації за відповідний звітний період, декларація кандидата на посаду за цей період не подається.
Зазначається, що станом на зараз це може стосуватись кандидатських декларацій за 2021 – 2022 роки, але точно не стосуватиметься таких декларацій за 2023 рік.
Також у НАЗК зауважують, що у випадку переведення суб’єкта декларування на іншу посаду декларація при звільненні не подається. Звільнення за переведенням або у разі, якщо особа стала переможцем конкурсу і через це звільнилася з посади в одному органі й упродовж 30 календарних днів прийнята на посаду, яка також вимагає подання декларації, не вважається припиненням діяльності. У таких ситуаціях обов’язку подати декларацію при звільненні немає.
Як уточнюється, якщо особа звільнилася після набрання чинності законом, тобто з 12 жовтня 2023 року або пізніше, то має подати декларацію при звільненні протягом 30 календарних днів з дня припинення відповідної діяльності.
Крім того зазначається, що з 1 січня до 31 березня 2024 включно публічні службовці (крім тих, які мають право на відтермінування) повинні подати щорічні декларації за 2023 звітний період.
Як повідомлялося, 12 жовтня 2023 року набув чинності закон, яким відновлено декларування та функції НАЗК.