Здійснювати подорожі країною планують у найближчий час 80,7% українців.

Як передає Укрінформ, такі дані оприлюднило Державне агентство розвитку туризму.
Згідно з дослідженням, проведеним на замовлення ДАРТ компанією «Х’юмен Ресерч», у найближчому майбутньому мандрувати країною планують 80,7% українців, переважна більшість серед яких (84%) – це молодь у віці 18-35 років.

«Найзавзятіші мандрівники – 84% – живуть у столиці. Готовність жителів інших регіонів до подорожей Україною корелюється на рівні 80%», - йдеться в повідомленні.
До початку повномасштабного вторгнення Україною подорожували понад 85% респондентів. Найактивнішими мандрівниками, які подорожували країною більше одного разу на рік, виявилися жителі столиці та західних регіонів – 39%.

Взагалі не подорожували 14% наших співвітчизників. Серед основних причин, через які українці відмовлялися від подорожей, найпоширеніша (70% відповідей) – «брак коштів».
Як повідомлялося, у січні - березні 2023 року суб’єкти підприємництва туристичної галузі сплатили 383,2 млн грн податків, що на 29% менше відповідного показника 2022 року.