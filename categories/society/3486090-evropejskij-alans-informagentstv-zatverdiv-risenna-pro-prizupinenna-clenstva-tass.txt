Європейський альянс інформаційних агентств (European Alliance of News Agencies - EANA) затвердив рішення Ради Альянсу про призупинення членства в організації російського державного інформагентства тасс.

Про це повідомляє Укрінформ.
Рішення було прийнято генеральною асамблеєю Альянсу в Сараєві (Боснія та Герцоговина).
Попередньо, 27 лютого цього року, відразу з початком широкомасштабної агресії росії в Україні, Рада Євроальянсу вирішила негайно призупинити членство тасс в EANA, доки це питання, за статутом, не розгляне генасамблея та не прийме остаточне рішення. Відповідно, разом із проведенням щорічної весняної конференції Альянсу було заплановано проведення позачергової асамблеї саме з цього питання.
«Ми маємо справу з російською державною інституцією, яка, виконуючи злочинні вказівки вищого керівництва росії, роками поширює свідому брехню та дезінформацію. Відповідно, агентство є одним з найважливіших гвинтиків та інструментів у російській системі пропаганди і втаємничення правди. Зокрема, створюючи ілюзорний світ, паралельну реальність, в якій немає місця страшній, жорстокій війні в Україні, а є «спецоперація на Україні», тасс став активним співучасником злочинних дій Кремля по відношенню до нашої країни. Тож російське агентство не має ані моральних, ані професійних підстав надалі перебувати в такому авторитетному колі, як Європейський альянс інформаційних агентств», - сказав у своєму виступі генеральний директор Укрінформу Олександр Харченко.
Керівник польського агентства РАР Войтек Сурмач, емоційно звертаючись до колег, запитав: "Що ще потрібно, що б мало статись, щоб ми були одностайними в рішеннях щодо росії - ядерний удар? Тоді чому не діяти?" На підтримку позиції України та Польщі у своїх виступах висловилися керівники інформагентств Хорватії, Болгарії.
Під час голосування на асамблеї рішення про призупинення членства російського агентства підтримали понад три чверті від присутніх членів Альянсу.
Отже, російське агентство тасс на цей момент не є членом Альянсу, відповідно, не має права брати участь у його засіданнях, конференціях, у роботі генасамблеї, не може бути представлене у виборних органах Альянсу, не може делегувати чи передавати свої повноваження. Тим самим провідне державне інформаційне агентство держави-агресора позбавлене права брати участь у роботі альянсу у будь-якій формі та будь-якому форматі.
Генеральний секретар Альянсу Александру Йон Гібой за підсумками генасамблеї підкреслив: «Рада (Альянсу - ред.) розпочинає роботу разом із членами Альянсу над тим, щоб виробити максимально жорсткі умови, за яких тасс може повернутися».
Водночас Альянс висловив повну підтримку Українському національному інформаційному агентству «Укрінформ». «Ми продовжуватимемо допомагати і робити все, що в наших силах, задля підтримки Укрінформу, наших колег і друзів в Укрінформі», - запевнив Александру Йон Гібой. Розглядається варіант проведення осінньої конференції та генасамблеї Альянсу в Києві.
Європейський альянс інформагентств заснований у 1956 році й на сьогодні об'єднує понад 30 провідних інформагентств Європи. Україну представляє в Альянсі Укрінформ, який є членом EANA з 1995 року.