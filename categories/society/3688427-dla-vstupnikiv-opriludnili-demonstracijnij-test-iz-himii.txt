Український центр оцінювання якості освіти оприлюднив демонстраційний тест із хімії Національного мультипредметного тесту.

Про це повідомляється на сайті УЦОЯО, передає Укрінформ
Як зазначається, демонстраційний тест із хімії можна переглянути на сайті Львівського регіонального центру оцінювання якості освіти.
В УЦОЯО нагадали, що інтерфейс запропонованого онлайн-тестувальника відрізняється від того, який буде на реальному НМТ, однак за структурою, типами завдань, тривалістю їх виконання демонстраційний варіант аналогічний до вступного тесту.

Тест із хімії налічує 30 завдань різних форм: з вибором однієї правильної відповіді (22 завдання), на встановлення відповідності (логічні пари) (2 завдання), відкритої форми з короткою відповіддю (6 завдань).
Як під час проходження демонстраційного тесту, так і на реальному тестуванні потенційні абітурієнти зможуть вибирати послідовність виконання завдань, за потреби повертатися до того чи того завдання, змінювати варіант відповіді, а після завершення роботи отримати результат тестування з цього предмета.
Також під час виконання завдань із хімії можна буде користуватися довідковими матеріалами, а саме Періодичною системою хімічних елементів (короткою і довгою формами), таблицями «Розчинність основ, кислот, амфотерних гідроксидів і солей у воді за 20–25 ℃», «Ряд активності металів».
Тест також можна завантажитти на планшет або телефон.
Як повідомляв Укрінформ, Міністерство освіти і науки України затвердило календарний план організації та проведення у 2023 році національного мультипредметного тесту (НМТ). Тестування проходитиме у дві сесії: основна: 5 червня – 23 червня; додаткова: 11–24 липня.
УЦОЯО вже підготував демонстраційні варіанти завдань з обох предметів обов’язкового блоку НМТ: з української мови, з математики, а також з трьох предметів на вибір - з історії України, фізики, англійської мови, біології.
Реєстрація для участі в Національному мультипредметному тесті розпочнеться 3 квітня і триватиме до 3 травня.