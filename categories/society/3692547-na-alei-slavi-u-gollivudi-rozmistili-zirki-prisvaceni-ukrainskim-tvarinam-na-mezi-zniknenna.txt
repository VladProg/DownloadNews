У Голлівуді на Алеї слави активісти організації UAnimals розмістили зірки, присвячені українським тваринам, які перебувають на межі зникнення через росію.

Як передає Укрінформ, про це Міністерство закордонних справ України повідомляє у Фейсбуці.
“На Алеї слави у Голлівуді з’явилися зірки, присвячені українським тваринам на межі зникнення. В рамках міжнародної кампанії StopEcocideUkraine активісти UAnimals нагадали світові, що через війну росії в Україні можуть назавжди зникнути степовий орел, бурий ведмідь, євроазійська рись, чорний лелека та крапчаста сипуха”, - ідеться в повідомленні.


Зірки з назвами видів цих тварин активісти UAnimals тимчасово розмістили біля зірок акторів Тома Круза, Френка Синатри, Арнольда Шварценеггера та інших видатних людей, які вшановані на Алеї слави за внесок у мистецтво та індустрію розваг.

Через війну росії проти України під загрозою зникнення опинилися понад 80 видів тварин. Окрім того, 20% природоохоронних територій України потерпають від війни.
росія захопила 10 українських національних природних парків, 8 заповідників і два біосферні, а у деяких із них росіяни дозволяють полювати та відстрілювати диких тварин, які були під охороною.
Кампанія StopEcocideUkraine закликає притягнути російську федерацію до відповідальності за екологічні злочини. Підтримати її та діяльність UAnimals можна за посиланням.
Як повідомляв Укрінформ, росія завдала збитків українській екології на два трильйони гривень. Під загрозою знищення 600 видів фауни і 750 видів флори.
Фото: МЗС