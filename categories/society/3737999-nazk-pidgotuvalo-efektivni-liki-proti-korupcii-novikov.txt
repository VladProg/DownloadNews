Національне агенство з питань запобігання та протидії корупції підготувало ефективні заходи проти корупції у вигляді Антикорупційної стратегії та Державної антикорупційної програми.

Про це заявив голова НАЗК Олександр Новіков під час пресконференції у Медіацентрі Україна – Укрінформ.
НАЗК, за словами його очільника, окрім пріоритетного напряму з запобігання корупції у сфері оборони розпочало роботу з формування політики доброчесності відповідно до стандартів НАТО.
«Корупція в Росії – наш союзник, а корупція в Україні – це наш ворог. Подолавши корупцію в силах безпеки та оборони, точно якнайшвидше переможемо зовнішнього ворога. Наразі НАЗК є фасилітатором у розбудові доброчесності в безпековій сфері, а доброчесність – це не лише критерій етичності, а й ефективності”, – наголосив Новіков.
Він повідомив, що в агентстві розпочав роботу структурний підрозділ, який займається розбудовою доброчесності у секторі безпеки й оборони. Він співпрацюватиме з усіма органами безпеки і оборони для розбудови системи комплаєнсу (тобто відповідності будь-яким внутрішнім або зовнішнім вимогам або нормам) та виконання заходів Державної антикорупційної програми на 2023-2025 роки.
«НАЗК підготувало ефективні "ліки" проти корупції – це Антикорупційна стратегія та Державна антикорупційна програма з її виконання, де сектор оборони визнано пріоритетною сферою», - зазначив Новіков.
За його словами, у програмі передбачено понад 50 заходів, а аналіз 35 з них здійснила незалежна антикорупційна комісія.
Як повідомляв Укрінформ, у Міністерстві оборони України проводяться структурні зміни для запобігання корупційним ризикам - йдеться про розподіл функцій і повноважень серед підрозділів оборонного відомства.