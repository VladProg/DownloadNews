Стан продовольчої безпеки в громадах та можливі шляхи для її підвищення обговорили експерти Програми «U-LEAD з Європою» та Міністерства аграрної політики і продовольства під час інформаційної сесії з представниками територіальних громад з усієї України.

Про це повідомляє Укрінформ із посиланням на сайт U-LEAD.
“У “U-LEAD з Європою” напрацювали алгоритм дій для надання громадам підтримки у сфері продовольчої безпеки. Ми проводимо навчання для їхніх представників, які опікуються питаннями продовольчої безпеки, допомогли створити комунальні пасовища та теплицю, запустили роботу аграрної служби. Розуміємо всі нові виклики, тому намагаємося допомагати оперативно їх долати”, – наголосив керівник регіонального офісу U-LEAD у Волинській області Анатолій Пархом’юк.
На його переконання, нині вкрай важливо мати майданчик для якісної та конструктивної комунікації між громадами, органами державної влади та міжнародними організаціями задля підвищення ефективності їхньої співпраці.
Перший заступник міністра аграрної політики та продовольства Тарас Висоцький погодився із тим, що в нинішніх умовах якісна комунікація та взаємодія громад з органами державної влади відіграє надзвичайно важливу роль. Він розповів, що для посилення продовольчої безпеки діють програми підтримки від держави та міжнародних партнерів. Аграрії та сільськогосподарські виробники можуть скористатися грантами для встановлення теплиць, створення підприємств із переробки, закладення садів.
“У багатьох громадах створені комунальні підприємства, які працюють у сільськогосподарській сфері. На жаль, ці суб’єкти не можуть скористатися усіма перевагами державної підтримки та не включені в перелік грантоотримувачів. З огляду на всі виклики війни ми готуємо певні зміни, щоб дати можливість таким підприємствам брати участь у конкурсах на отримання грантів від держави”, – сказав посадовець.
Висоцький зауважив, що органи місцевого самоврядування мають підготувати відповідні звернення та надіслати їх профільним міністерствам, щоб активізувати цей процес.
Як наголосив начальник Управління з питань розвитку місцевого самоврядування Міністерства розвитку громад, територій та інфраструктури України Сергій Шаршов, громади здобули значні повноваження у сфері управління земельними ресурсами та розпочали створення комунальних підприємств, які займаються сільським господарством. Нині в Україні діє 300 таких підприємств.
“Ми підтримуємо ініціативу щодо включення комунальних підприємств в перелік суб’єктів, які можуть одержувати державну допомогу у сфері розвитку сільського господарства. Необхідно урівняти права різних суб’єктів та спрямувати додаткові ресурси на їхній розвиток”, – поділився він.
Фахівець додав, що громади вже показали свою готовність працювати над збільшенням продовольчих резервів та продемонстрували вміння швидко адаптуватися до нових викликів.
“Громади забезпечені сировиною, але продуктами з неї — не завжди. Цю проблему можна вирішувати, підтримуючи місцевий бізнес податковими пільгами, сприяючи в пошуку приміщень чи надання в оренду земельних ділянок. Це стосується як діючого бізнесу, так і релокованого”, – наголосив Шаршов.
Програма для України з розширення прав і можливостей на місцевому рівні, підзвітності та розвитку "U-LEAD з Європою" спільно фінансується ЄС та його державами-членами Німеччиною, Польщею, Швецією, Данією, Естонією та Словенією для підтримки України на її шляху до зміцнення місцевого самоврядування. U-LEAD сприяє прозорому, підзвітному та багаторівневому управлінню в Україні, яке відповідає на потреби громадян та розширює можливості громад.