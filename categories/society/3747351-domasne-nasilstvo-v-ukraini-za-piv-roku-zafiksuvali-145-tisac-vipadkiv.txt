В Україні упродовж першого півріччя поліція зафіксувала майже 145 тисяч випадків домашнього насильства.

Про це в ефірі телемарафону «Єдині новини» повідомив начальник Управління дільничних офіцерів поліції Департаменту превентивної діяльності Нацполіції Сергій Альошкін, передає кореспондент Укрінформу.
За його словами, після 24 лютого 2022 року поліція фіксувала зменшення кількості звернень з приводу домашнього насильства, що було викликано об’єктивними причинами. Але вже цього року правоохоронці фіксують збільшення кількості таких випадків.
«Якщо будемо порівнювати з минулим роком, то цих випадків уже зафіксовано десь на 40% більше. За пів року - це майже 145 тисяч», - поінформував Альошкін.
Він нагадав, що постраждалим від домашнього насильства слід телефонувати на номер 102 – відповідну заяву диспетчери передають наряду поліції: «Вони відразу виїжджають на виклик. Першочергово – це припинити домашнє насильство, і відповідно, фіксувати обставини, заяви постраждалих. І після цього вже збираються матеріали і визначається ступінь відповідальності – або адміністративна, або кримінальна».
Представник Нацполіції зазначив, що правоохоронці мають і такий важіль впливу, як проведення оцінки ризиків на місці події та застосування до кривдника термінового заборонного припису. За його словами, працівники поліції можуть заборонити кривднику наближатися до постраждалих, а також негайно забрати його з місця, де сталося домашнє насильство.
«Цей припис поліція може застосувати терміном до 10 діб. За його порушення настає адміністративна відповідальність», - додав начальник Управління дільничних офіцерів поліції.
Як повідомлялося, житель Львівщини за повторний випадок домашнього насильства проведе за ґратами більше року.