Пасажири, які подорожують потягами АТ “Укрзалізниця” зібрали понад мільйон гривень на FPV-дрони “Грім” для Сил оборони України.

Як передає Укрінформ, про це віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров повідомив у Телеграмі.
“Кожен, хто подорожує потягом, може допомогти Силам оборони. Для цього потрібно купити чай від Gemini. Частина коштів з кожного пакетика йде на безпілотники для військових”, - ідеться в повідомленні.
Як зауважив Федоров, за три місяці в потягах продали 183 500 пакетиків чаю, зібравши 1 009 250 грн. Далі гроші передадуть через платформу UNITED24 на закупівлю дронів-камікадзе.
“Дякую всім за підтримку. Продовжуйте подорожувати Укрзалізницею та допомагати військовим”, - наголосив урядовець.
Як повідомляв Укрінформ, у межах проєкту "Армія дронів" на передову відправляються 1000 одиниць техніки, у тому числі автоматизовані турелі українського виробництва і роботизовані наземні платформи.