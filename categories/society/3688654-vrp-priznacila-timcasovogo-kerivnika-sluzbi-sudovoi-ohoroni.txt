Вища рада правосуддя призначила тимчасово виконуючим обов’язки голови Служби судової охорони Віктора Мороза.




Як передає Укрінформ, про це інформують у ВРП.
“Вища рада правосуддя вирішила покласти з 30 березня 2023 року, тимчасово, до призначення Голови Служби судової охорони у встановленому порядку, але не довше ніж до 30 липня 2023 року, виконання обов’язків Голови Служби судової охорони на начальника Територіального управління Служби судової охорони у Рівненській області, полковника Служби судової охорони Мороза Віктора Анатолійовича”, - ідеться в повідомленні.
Зазначається, що на сьогодні посада голови Служби судової охорони є вакантною, а строк тимчасового виконання обов’язків за вказаною посадою спливає 29 березня 2023 року.
У ВРП уточнюють, що в п. 24 розділу VI Положення про проходження служби співробітниками Служби судової охорони визначено, що у зв’язку зі службовою необхідністю на співробітника Служби судової охорони може бути покладено тимчасове виконання обов’язків за іншою рівнозначною або вищою посадою, а саме, вакантною за його згодою. Строк тимчасового виконання обов’язків у такому випадку не повинен перевищувати чотирьох місяців.
У Службі судової охорони уточнили, що до призначення Віктор Мороз очолював територіальне управління Служби у Рівненській області з моменту його створення у 2019 році.