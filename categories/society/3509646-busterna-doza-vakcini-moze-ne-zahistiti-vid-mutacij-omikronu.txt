Пацієнти, які перехворіли на першу версію Омікрону, виявленою в листопаді минулого року в Південній Африці, не застраховані від зараження новими варіантами цього коронавірусного штаму навіть за наявності щеплення чи бустера.

Як передає Укрінформ, про це йдеться в дослідженні китайських вчених, опублікованому в журналі Nature.
Зазначається, що у вакцинованих пацієнтів, які перехворіли на виявлений вперше в ПАР штам Омікрону BA.1, виробились антитіла, здатні знешкодити цей вірус. Проте ті різновиди Омікрону, які зараз циркулюють, зокрема у США, мутують таким чином, щоб уникати цих антитіл.
Так, новий варіант Омікрону BA.2.12.1, який наразі спричиняє найбільшу кількість нових заражень коронавірусом у США, та варіанти BA.5 and BA.4, за дослідженнями вчених, не містять мутацій, наявних у початкових варіантах Омікрону BA.1 та BA.2.
Попередні дослідження, які все ще не пройшли оцінку експертів, стверджують, що у невакцинованих людей, які заразилися Омікроном, навряд чи буде імунна реакція, яка б захистила їх від інших варіантів коронавірусу.
«Наші результати свідчать, що Омікрон може розвивати мутації, аби уникнути гуморального імунітету, отриманого від інфікування варіантом BA.1, що свідчить про те, що вакцинні бустери, отримані на основі BA.1, можуть не забезпечити повноцінного захисту від нових варіантів Омікрону», - зазначають китайські вчені.
Їхні експерименти також довели, що препарати бебтеловімаб та цилгавімаб на основі людських моноклональних антитіл все ще ефективні проти нинішніх поширених штамів Омікрону. А от вакцини-бустери на основі раннього штаму ВА.1, зокрема, від Moderna та Pfizer/BioNTech, не гарантують захисту широкого спектра дії проти нових варіантів інфекції.
Як повідомляли в МОЗ, в Україні наразі переважає штам коронавірусу Омікрон і продовжується молекулярний нагляд за штамами COVID-19, попри зменшення захворюваності та війну.
Головний державний санітарний лікар Ігор Кузін зазначив, що Омікрон викликає набагато легший перебіг захворювання, ніж інші штами. Зазвичай він маскується під гостру респіраторну вірусну інфекцію та проходить за 3-4 дні.