Україна спроможна забезпечити справедливий суд для всіх громадян.

Про це сказав Голова Верховного Суду Всеволод Князєв, коментуючи Укрінформу рішення французького суду щодо відмови в екстрадиції бізнесмена Костянтина Жеваго через нібито неможливість забезпечити прозорий судовий процес у зв’язку з війною.
“Під час повномасштабного вторгнення російських військ на суверенну територію України судова система України не зупиняла своєї роботи. Українські суди продовжують на належному рівні здійснювати розгляд усіх категорій судових справ – кримінальних, цивільних, адміністративних, господарських. Суди, розташовані на територіях, на яких не ведуться бойові дії, здійснюють судочинство у звичайному режимі з урахуванням обмежень, викликаних заходами безпеки під час повітряних тривог”, - сказав він.
За словами Князєва, в Україні працює майже 600 судів, а це 78% від загальної чисельності. Водночас зупинена робота 83 судів, які розташовані на тимчасово окупованій території або там, де ведуться активні бойові дії. Підсудні їм справи розглядають інші визначені на цей час суди.
До інших судів переведені і судді з окупованих територій, зазначив Голова ВС.
За його словами, від початку повномасштабної війни суди України розглянули понад 2,5 млн справ, ухвалено понад 6 млн судових рішень, з них близько 23% у кримінальних справах. При цьому тільки 10% ухвалених судами першої інстанції рішень були оскаржені в апеляційному порядку. У касаційному порядку оскаржено лише 2,5% судових рішень.
“Дев’ять із десяти судових рішень не оскаржуються ані в апеляційному, ані у касаційному порядку. Тому, на мій погляд, завдяки наполегливій і злагодженій роботі суддів та працівників апаратів судів правосуддя в Україні у воєнний час здійснюється ефективно й на належному рівні, незважаючи на об’єктивні труднощі, спричинені російською агресією. Тож цілком очевидно, що в нинішніх умовах Україна здатна забезпечити справедливий суд для всіх своїх громадян”, - наголосив Князєв.
Як повідомляв Укрінформ, слідча палата Апеляційного суду Шамбері (Франція) ухвалила рішення щодо неможливості екстрадиції в Україну бізнесмена і колишнього народного депутата Костянтина Жеваго, якому інкримінують розтрату 113 млн доларів банку АТ "Банк"Фінанси та Кредит".
За інформацією Le Dauphine, суд вважає, що в Україні, яка перебуває в стані війни, не зможуть забезпечити прозорий судовий процес у справі бізнесмена.
Україна видала ордер на арешт Жеваго у 2019 році, а міжнародний ордер на арешт – у 2021 році.
Сам Жеваго заперечує вчинення будь-яких правопорушень.
27 грудня 2022 року за запитом Державного бюро розслідувань французькі правоохоронці затримали Жеваго на елітному курорті Куршевель (Франція).
У ДБР заявили, що у межах розслідування кримінального провадження Жеваго та топменеджерам банку інкримінують розтрату 113 млн доларів.
У січні 2023 року суд у місті Шамбері вирішив звільнити Жеваго під заставу в 1 мільйон євро до слухання справи про його екстрадицію в Україну.
На сьогодні накладено арешт на майно підозрюваного олігарха, зокрема акції його підприємств на сотні мільйонів гривень, корпоративні права товариств, 26 об’єктів нерухомості. Також накладено арешт на майно інших юридичних осіб, які пов’язані з ексдепутатом. Це, зокрема, 14 майнових комплексів, 21 частина майнових комплексів, 30 нежитлових приміщень, 10 квартир.