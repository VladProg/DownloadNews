Служба безпеки України заблокувала транснаціональний канал незаконного ввезення в Україну ₴37 мільйонів, викрадених на тимчасово захопленій території України.

Як передає Укрінформ, про це СБУ повідомляє у Телеграмі.

Викрито п’ятьох учасників схеми, в яких вилучено майже ₴37 мільйонів у гривневому еквіваленті.

Ділки намагалися приховано провезти ці кошти до Чернівецької області через пункт пропуску «Порубне». При цьому частину готівки заховали у валізи, а частину – примотали собі до тіла.

За попередньою інформацією, ці гроші були викрадені з тимчасово захоплених територій України.

У подальшому здобуті злочинним шляхом кошти вивозили до однієї з країн Близького Сходу, а потім через європейські країни до митного кордону України.
Ділки намагались завезти готівку у Чернівецьку область під виглядом туристів на рейсовому автобусі.
Наразі за матеріалами СБУ на вилучені кошти накладено арешт.
Вивчається версія, що незаконно ввезені гроші могли призначатися для фінансування російської агентури в Україні.
Також у співпраці з Державною службою фінансового моніторингу України відстежуються всі маршрути нелегального каналу та причетні до цього особи. Частину коштів, які були вилучені у «транзитній» країні ЄС раніше, зараз заблоковано. Вирішується питання щодо їх стягнення на користь України.
Досудове розслідування триває, вживаються комплексні заходи для притягнення до відповідальності всіх учасників схеми.
Як повідомляв Укрінформ, Служба безпеки України затримала нових учасників агентурної мережі фсб, які збирати закриті відомості поблизу українських військових частин.
Фото: СБУ