Сервісні центри Міністерства внутрішніх справ разом із командою державного підприємства "Інфотех" відновили частину онлайн-послуг в електронному кабінеті водія та анонсували низку нових послуг.

Як передає Укрінформ, про це МВС повідомляє в Телеграмі.
Зокрема в електронному кабінеті знову доступна послуга страхування: власники транспортних засобів можуть обрати страхову компанію і придбати страховий поліс.
Також є можливість здійснення перевірки транспортних засобів за VIN-кодом та персональними даними власника. Крім того, можна замовити витяг з Єдиного державного реєстру транспортних засобів і перевірити історію транспортного засобу.
"Можливості кабінету водія постійно розширюються, та незабаром будуть підключені інші послуги для користувачів сервісу: замовлення індивідуального номерного знаку, перевірка штрафів, керуванням належним користувачем", – зауважили в МВС.
Як повідомляв Укрінформ, з червня сервісні центри Міністерства внутрішніх справ поновили роботу попереднього запису в електронну чергу.