Інформаційна реінтеграція тимчасово окупованих територій передбачає їхнє повне покриття українським телерадіосигналом.

Про результати наради у Міністерстві культури та інформаційної політики щодо реалізації Стратегічної цілі №5 Плану заходів з реалізації Стратегії інформаційної безпеки на період до 2025 року повідомляє пресслужба відомства, передає Укрінформ.
«Для... нейтралізації багаторічного деструктивного впливу російського пропагандистського наративу необхідно здійснити низку заходів для повноцінної інформаційної інтеграції ТОТ в загальне інформаційне поле України. Серед першочергових кроків мають бути: відновлення інформаційної інфраструктури і покриття 100% територій українським телерадіосигналом, сприяння поверненню на ТОТ українських телерадіокомпаній», - йдеться в повідомленні.
Зазначається, що з 2014 року на тимчасово окупованих територіях Росія транслює власні пропагандистські канали. Як зауважують у МКІП, увесь цей час російською окупаційною адміністрацією здійснюється жорсткий контроль за будь-яким поширенням інформації, діє цензура, що призвело до відсутності свободи слова й зупинки діяльності незалежних медіа.
«Для МКІП Стратегія інформаційної безпеки є фактично головним стратегічним документом. І тема Стратегічної цілі №5 є однією з найбільш важливих. Тому ми запросили у першу чергу виконавців плану заходів Стратегії – представників профільних міністерств та центральних органів виконавчої влади, а також кілька міжнародних партнерів з розвитку, які працюють в цій темі, щоб почути про хід реалізації зазначеного плану заходів», – підкреслив заступник міністра культури та інформаційної політики з питань європейської інтеграції Тарас Шевченко.
Також у відомстві нагадали, що відповідно до розпорядження КМУ від 30 березня 2023 р. № 272-р «Про затвердження плану заходів з реалізації Стратегії інформаційної безпеки на період до 2025 року» міністерствам, іншим центральним органам виконавчої влади необхідно забезпечити низку заходів для виконання зазначеного плану.
Як повідомлялося, на деокупованих територіях Харківщини восени 2022 року відновили мовлення 27 телерадіокомпаній, повернувся телемарафон "Єдині новини".