Уповноважений Верховної Ради з прав людини Дмитро Лубінець закликав міжнародні інституції застосувати всі можливі механізми впливу на москву, щоб не допустити розстрілів українських військовополонених.

Про це український омбудсман поінформував у Фейсбуці, передає Укрінформ.
«Я закликаю інституції, створені для запобігання порушення фундаментальних прав людини, застосувати всі можливі механізми впливу на москву, щоб не допустити розстрілів військовополонених і забезпечити належне поводження з військовополоненими та умови їх утримання з боку росії, та надати Україні та міжнародним інституціям вичерпну інформацію про місця їх утримання та стан здоров'я, а також забезпечити доступ міжнародних організацій до конфіденційного спілкування та спілкування з рідними, згідно Женевських конвенцій», - поінформував він.
Посадовець уточнив, що світова коаліція навколо України міцнішає, а у справжність звинувачень проти захисників Маріуполя не вірять і самі росіяни.
Зокрема, Лубінець зазначив, що минулого тижня він звернувся до ​​верховного комісара ООН з прав людини Мішель Бачелет, комісара Ради Європи з прав людини Дуні Міятович та директора Бюро з демократичних інститутів та прав людини ОБСЄ Маттео Мекаччі з проханням докласти зусилля, щоб зупинити рф, яка напряму чи через «днр» та «лнр» планує провести псевдосуд над українськими військовополоненими, які виведені з «Азовсталі».
«Звернення отримали також понад 100 омбудсманів інших країн. Керівництво Європейської мережі національних інституцій з прав людини (ENNHRI) напередодні перебувало з 3-денним візитом в Україні. Окреме звернення було підготовлено також до уповноваженої з прав людини в російській федерації тетяни москалькової», - заявив він.
За словами Лубінця, у листах «ми вкотре наголосили, що згідно Третьої Женевської конвенції, за жодних обставин військовополоненого не може судити будь-який суд, який не надає необхідних загальновизнаних гарантій незалежності і безсторонності, зокрема, судова процедура якого не забезпечує підсудному прав та засобів захисту».
Він наголосив, що спроби вивести військовополонених з-під дії Женевських конвенцій, визнавши організацію терористичною, теж не мають під собою юридичного підґрунтя.
При цьому Лубінець назвав важливим те, що 23 серпня ЄСПЛ у терміновому порядку розглянув клопотання України щодо дотримання рф прав полонених захисників України та поширив застосування термінових вказівок у міждержавній справі «Україна проти Росії (Х)» щодо військовополонених.
«У них йде мова про потребу негайного виконання росією закріплених Європейською конвенцією прав (право на життя, заборона катування тощо), включаючи медичну допомогу», - зазначив він.
Як повідомлялося, у тимчасово захопленому Маріуполі загарбники планують влаштувати самосуд над українськими захисниками. Україна закликає увесь цивілізований світ не допустити цього.