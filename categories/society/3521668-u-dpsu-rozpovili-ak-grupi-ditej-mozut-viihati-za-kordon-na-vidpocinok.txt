На період дії на території України надзвичайного або воєнного стану виїзд груп дітей за кордон на оздоровлення та відпочинок здійснюється виключно за наявності згоди Національної соціальної сервісної служби України.

Про це сказав на брифінгу в Медіацентрі Україна – Укрінформ речник Державної прикордонної служби України Андрій Демченко
Він уточнив, що за наявності згоди Нацсоцслужби при поданні пакету документів до уповноваженого органу організаторам поїздки не потрібно здійснювати їх нотаріальне засвідчення. Це визначено Постановою уряду від 10 червня 2022 р. № 661. Такі зміни внесені для того, щоб можна було в короткі терміни забезпечити організований виїзд дітей на відпочинок за кордон, а також зробити цей процес контрольованим та безпечним і мати гарантії повернення їх в Україну.
Демченко пояснив, що вже безпосередньо на кордоні прикордонники під час виїзду групи перевірятимуть наявність таких документів: згоди Нацсоцслужби на виїзд групи дітей; списків групи дітей та супроводжуючих осіб, які виїжджають за кордон на оздоровлення та відпочинок за встановленою формою; також мають бути паспорт громадянина України для виїзду за кордон у дитини або свідоцтво про народження дитини; погодження службою у справах дітей згоди законних представників кожної статусної дитини на її виїзд за кордон на оздоровлення та відпочинок; заяви батьків на виїзд дитини за кордон, завіреної службою у справах дітей.
Такі зміни внесені для того, щоб можна було в короткі терміни забезпечити організований виїзд дітей на відпочинок за кордон, а також зробити цей процес контрольованим та безпечним і мати гарантії повернення їх в Україну, додав він.
Як повідомляв Укрінформ, Івано-Франківськ відправить на оздоровлення за кордон до 450 дітей з родин загиблих військових та учасників бойових дій.