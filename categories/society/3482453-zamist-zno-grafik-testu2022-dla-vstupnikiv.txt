Міністр освіти і науки Сергій Шкарлет підписав наказ, яким затверджено календарний план організації та проведення у 2022 році національного мультипредметного тесту (НМТ).

Як передає Укрінформ, про це він повідомив у Телеграмі.
Тестування проходитиме у три сесії:
основна: 18 липня – 10 серпня;
додаткова: 16–20 серпня;
спеціальна: 12–16 вересня.
Як нагадав Шкарлет, охочим, які не мали можливості вчасно створити реєстраційну картку для участі у НМТ, можна буде це зробити з 10 до 20 червня, а потім 8–12 липня на своїй Інформаційній сторінці обов’язково підтвердити бажання складати НМТ для участі в додатковій сесії тестування.
Як повідомляв Укрінформ, громадська спілка "Освіторія" та ЮНІСЕФ з 12 травня запустили на платформі iLearn щоденні безкоштовні вебінари з підготовки до національного мультипредметного тесту.