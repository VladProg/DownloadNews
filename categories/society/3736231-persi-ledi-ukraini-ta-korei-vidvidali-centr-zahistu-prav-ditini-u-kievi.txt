Дружини Президентів України Олена Зеленська і Південної Кореї Кім Кон Хі сьогодні, 15 липня, відвідали Центр захисту прав дитини у Києві.

Як передає Укрінформ, про це Зеленська написала у Телеграмі.

«Дитина проходить медобстеження і, якщо воно дозволяє, у затишній обстановці розмовляє із психологом – розповідаючи про пережите на війні. У цей час в окремій спеціальній кімнаті її розповідь слухає, надсилаючи психологу уточнюючі питання, ще й слідчий. Бо дитина стала жертвою воєнного злочину, і його завдання – дізнатися про це якнайобережніше, не травмуючи психіку додатково. Щоб потім передати дані до суду в Україні або до Міжнародного кримінального суду. Так працює міжнародна система опитування «Барнахус», створена спеціально для дітей, що пережили злочин», - написала Зеленська.

Відео: Олена Зеленська, Телеграм
За її словами, ця система вже півтора місяця діє у Центрі захисту прав дитини, відкритому в Києві на виконання Указу Президента України під керівництвом Уповноваженого Верховної Ради України з прав людини. «За цей час саме так – обережно і безпечно – тут поспілкувалися з дітьми, що стали свідками російських злочинів на окупованих територіях або самі були викрадені Росією і тепер повернуті з полону», - зазначила Зеленська.
Сьогодні вона разом із колегою – дружиною Президента Республіки Корея пані Кім Кон Хі відвідала Центр.
Окрім психологічної підтримки Центр робить ще багато іншого: від надання постраждалим родинам житла до соціальної допомоги.
«Але головна його місія – відновлення людських (у цьому випадку – дитячих) прав. Відновлення безпеки, поваги, уваги, і головне – справедливості. А отже, ще й покарання для кривдників, як би далеко вони не перебували. Щоб у будь-якій розмові з дитиною, що бачила найжахливіше, кожен дорослий міг відповідально сказати: не бійся. Вони тебе більше не скривдять. Ніколи», - підкреслила Зеленська.
Як повідомляв Укрінформ, дружина Президента України Олена Зеленська й перша леді Республіки Корея Кім Кон Хі під час зустрічі в Києві обговорили порятунок української культурної спадщини.