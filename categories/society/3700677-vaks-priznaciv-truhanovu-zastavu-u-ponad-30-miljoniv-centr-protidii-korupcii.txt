Вищий антикорупційний суд змінив запобіжний захід Одеському міському голові Геннадію Труханову з особистого зобов'язання на заставу у 30 млн 866 тис. грн. Йдеться про справу "Краяну".

Про це у Телеграмі повідомили в Центрі протидії корупції, передає Укрінформ.
Прокурор клопотав за застосування до мера Одеси запобіжного заходу у вигляді тримання під вартою з альтернативою застави у розмірі 30 млн 866 тисяч грн.
"Клопотання судді ВАКС задовольнили частково, застосувавши заставу в розмірі понад 30 млн грн. Рішення ухвалено з окремою думкою одного із суддів",- йдеться в повідомленні.
Зазначається, що на внесення грошей у Труханова є 5 днів.
Крім внесення застави, мер повинен носити електронний браслет. Геннадію Труханову також заборонили покидати територію України без дозволу суду і зобов’язали здати закордонні паспорти. В разі невиконання обовʼязків, заставу стягнуть в дохід бюджету.
Заборону обґрунтували тим, що Труханов може переховуватися від суду за кордоном. Зазначається, що він декілька разів покидав Україну під час воєнного стану. Зокрема, зафіксовано 6 виїздів з лютого 2022 року.
Прокурор наголосив, що Труханов допускав порушення покладених на нього обовʼязків. Зокрема, мер Одеси неодноразово пропускав судові засідання, а причини "прогулів" не завжди були поважними.
За інформацією ЦПК, Труханов заявив, що «продовжується політичне полювання на нього як мера міста з боку САП». Мер додав, що він є військовим, який давав присягу державі, а переховуватись не має наміру.
Також Труханов зазначив, що сьогодні у нього планувалось відрядження в Швейцарію.
Завтра суд планує продовжити розгляд клопотань по запобіжних заходах іншим обвинуваченим, зокрема заступнику мера Вугельману.
Як повідомлялося, за даними НАБУ, у 2016 році Одеський міський голова Труханов спільно з іншими посадовцями Одеської мерії та представниками приватної компанії заволоділи коштами місцевого бюджету міста Одеси в сумі 92 млн грн.