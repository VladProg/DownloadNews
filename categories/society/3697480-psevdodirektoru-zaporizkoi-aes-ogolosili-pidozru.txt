Служба безпеки України оголосила підозру громадянину російської федерації Олегу Романенку, поставленому загарбниками "керувати" Запорізькою АЕС.

Як передає Укрінформ, про це повідомила СБУ.
Встановлено, що до свого "призначення" зловмисник був головним інженером Балаковської атомної електростанції у Саратовській області (рф).
Після захоплення російськими військами українського енергооб’єкта Романенко став так званим директором "експлуатуючої організації Запорізької АЕС", що входить до структури корпорації "росатом".
За даними слідства, у період з 11 березня до листопада 2022 року фігурант забезпечив виконання вказівки москви щодо відключення атомної електростанції від об’єднаної енергосистеми України. У подальшому він організовував роботу атомного об’єкта в інтересах росії.
Зокрема, підозрюваний підбурював працівників АЕС підтримати загарбників і співпрацювати з ними. У разі незгоди – погрожував "звільненням" і переслідуваннями з боку російських каральних органів.
Фігуранту інкримінуються порушення законів і звичаїв війни (ч. 2 ст. 28, ч. 1 ст. 438) та державна зрада, вчинена в умовах воєнного стану (ч. 4 ст. 27, ч. 2 ст. 28, ч. 2 ст. 111) Кримінального кодексу України. Йому загрожує довічне позбавлення волі.
Як повідомляв Укрінформ, у Вінницькій області СБУ затримала колаборантку з Херсонщини – доньку колишнього "голови" загарбницької псевдоадміністрації села Чорнобаївка Юрія Турульова.
Фото: Fredrik Dahl / IAEA