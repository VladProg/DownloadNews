Предстоятель Православної церкви України, митрополит Епіфаній визначив архімандрита Авраамія (Лотиша) виконувати обов’язки намісника Свято-Успенської Києво-Печерської Лаври у складі ПЦУ.

Про це повідомили у ПЦУ, передає Укрінформ.

"Член духовного собору Свято-Успенської Києво-Печерської Лаври архімандрит Авраамій (Лотиш) звернувся до блаженнійшого митрополита Київського і всієї України Епіфанія, як священноархімандрита обителі, з проханням затвердити його в числі братії у складі монастиря Православної церкви України. Блаженнійший митрополит Епіфаній задовольнив його прохання та благословив отцю Авраамію виконувати обов’язки намісника Свято-Успенської Києво-Печерської Лаври у складі Православної церкви України", - йдеться у повідомленні.
Крім того, Епіфаній звернувся до уряду з проханням надати у користування Лаврі приміщення для звершення богослужінь, проживання братії та монастирської діяльності. Митрополит висловив сподівання, що держава допоможе захистити намісника і монастир від можливих провокацій з боку прихильників московського патріархату.
Також архімандрит Авраамій звернувся до братії із закликом залишатися в Києво-Печерськіій лаврі в складі ПЦУ.
Як повідомляв Укрінформ, Національний заповідник «Києво-Печерська лавра» оголосив про розрив договору про оренду з УПЦ (МП) з 29 березня.
Однак намісник Києво-Печерської лаври митрополит Павло (УПЦ (МП)) заявив, що ченці цієї церкви не збираються виселятися з Лаври.
Своєю чергою секретар РНБО Олексій Данілов сказав, що виселення священиків УПЦ (МП) відбуватиметься згідно з законами України, а в Києво-Печерській лаврі будуть богослужіння «по законах нашої країни, а не тими штучними утвореннями, які поза законом нашої країни були свого часу у величезній кількості тут утворені для тих чи інших подій».
Митрополит Київський і всієї України Епіфаній у своєму зверненні до братії Лаври та громадськості заявив, що про закриття монастиря в Лаврі та припинення в ньому молитви, богослужінь, чернечого життя не йдеться.