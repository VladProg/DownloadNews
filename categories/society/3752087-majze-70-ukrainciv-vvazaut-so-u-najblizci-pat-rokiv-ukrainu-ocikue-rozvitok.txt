69% українців вважають, що у найближчі п’ять років Україну очікує розвиток, 21% – думають, що буде застій, ще 10% – не змогли визначитися.

Як передає Укрінформ, про це свідчать результати соціологічного дослідження до Дня Незалежності "Уявлення про патріотизм та майбутнє України", яке провела Соціологічна група Рейтинг 16-20 серпня 2023 року.
Водночас, за даними дослідження, респонденти до 40 років, чоловіки, а також біженці за кордоном більш скептично уявляють майбутнє України.

Щодо ціннісних маркерів, переважно респонденти хочуть бачити Україну такою країною яка: має безкоштовну медицину (61%) й освіту (57%), не продає землю іноземцям (57%), країна в якій держава (не людина) відповідає за підвищення доходів населення (53%), але водночас з вільним ринком в економіці (58%), високим рівнем демократії (64%) та свободою ЗМІ (75%).
Неоднозначними залишаються твердження про одностатеві шлюби та працевлаштування мігрантів з Близького Сходу. Водночас, якщо тільки кожен третій допускає легалізацію одностатевих шлюбів (37% – можна дозволити, 22% – не визначились, 42% – проти, й при цьому категорично проти – 33%), то кожен другий допускає що мігрантам можна дозволити працювати (50% – за, 15% – не визначились, 36% – проти).

У формуванні оптимізму щодо розвитку України в майбутньому найбільш відчутною є різниця щодо демократичності та відповідальності за доходи: ті, хто оптимістично дивляться в майбутнє України, менше очікують допомоги від держави та більше згодні, що людина сама відповідальна за підвищення своїх доходів, а також частіше, ніж скептики, говорять, що Україні потрібно більше демократії (не противагу твердженню, що Україні потрібна "сильна рука").
Молодші респонденти більше, ніж старші, підтримують дозвіл щодо продажу землі іноземцям, дозвіл одностатевих шлюбів, працевлаштування мігрантів, хоча в питаннях необхідності регулювання економіки чи вільного ринку вікових різниць майже немає. Чоловіки більше, ніж жінки, підтримують ініціативи платної освіти і медицини, вільну економіку, водночас жінки проявляють більше толерантності до одностатевих шлюбів. Також мешканці міст дещо більше (ніж мешканці сіл) підтримують демократичні та ліберальні ініціативи.



Опитування проводилося методом CAWI (Computer Assisted Web Interviewing). Анонімне онлайн-інтерв’ю було проведене Соціологічною групою Рейтинг на платформі Rating Online. Вибірка випадкова, респонденти отримували запрошення через месенджери та соціальні мережі.
Структура масиву відображає структуру населення України станом на початок 2022 року (згідно з актуальними даними Державної служби статистики України). Вибіркова сукупність становить 6050 респондентів, у т.ч.: 700 респондентів – внутрішньо переміщені особи, які на даний момент перебувають на території України; 750 респондентів – біженці з України, які перебувають за кордоном. Помилка репрезентативності дослідження з довірчою імовірністю 0,95 для усього масиву даних становить не більше 1,5%; для підмасивів (ВПО та біженці) – не більше 4%.