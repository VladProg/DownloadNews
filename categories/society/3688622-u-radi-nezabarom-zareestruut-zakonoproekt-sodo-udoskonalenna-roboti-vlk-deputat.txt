У Верховній Раді незабаром буде зареєстровано законопроєкт щодо удосконалення роботи військово-лікарської комісії (ВЛК).

Про це член Комітету Верховної Ради з питань національної безпеки, оборони та розвідки, представник Президента в парламенті Федір Веніславський повідомив у коментарі Укрінформу.
Він розповів, що народні депутати вже отримали текст проєкту закону щодо удосконалення роботи ВЛК, напрацьованого за участю представників Кабінету Міністрів та членів оборонного парламентського комітету.
За словами Веніславського, відповідний документ, зокрема, передбачає максимальну цифровізацію процесів військово-лікарської комісії.
"Найближчим часом на сайті Верховної Ради вже з‘явиться законодавча ініціатива, яку можна буде проаналізувати детально", – зауважив парламентарій.
Він висловив сподівання, що Верховна Рада у квітні ухвалить цей законопроєкт у першому читанні. "Якщо не буде істотних конфліктів, то цілком можливо, що ухвалимо і в другому читанні", – додав Веніславський.
Як повідомлялося, військовослужбовці, які проходили або проходять лікування після поранень, отриманих під час виконання бойових завдань із захисту та оборони України, висловлюють обурення через неналежне надання їм медичної допомоги.
В Україні розробили план цифровізації процесів проходження військово-лікарської комісії. Її реформування триватиме упродовж року.