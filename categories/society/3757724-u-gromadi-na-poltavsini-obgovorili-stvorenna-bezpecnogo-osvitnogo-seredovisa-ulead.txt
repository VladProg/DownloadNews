Програма «U-LEAD з Європою» організувала діалогову зустріч, на якій обговорювали питання створення безпечного освітнього середовища у Нехворощанській громаді Полтавської області.

Про це повідомляє Укрінформ із посиланням на сторінку Програми у Фейсбуці.
«Програма U-LEAD продовжує підтримувати розвиток спроможності територіальних громад. Створення безпечного освітнього середовища є складним та актуальним питанням для місцевого самоврядування. Є три складові успіху вирішення таких питань у громадах: перша – побудова вертикального та горизонтального діалогу, друга – обмін досвідом з іншими громадами, третя складова – синергія всіх інституцій, залучених до процесу», - зазначила керівниця регіонального офісу Ірина Балибіна.
Мета заходу - активізація взаємодії між керівництвом територіальних громад та представниками державних органів на обласному рівні, посилення горизонтальної комунікації між головами громад та начальниками ВА НП області, а також напрацювання проєктів, які дозволять разом розв'язувати проблемні питання.

Загалом присутні обговорили повноваження ОМС у питанні створення безпечного простору на місцевому рівні та ознайомились із досвідом Нехворощанської громади у створенні такого простору на базі навчальних закладів.
Участь у заході взяли заступник начальника Полтавської ОВА Максим Калінін, заступник начальника ГУ ДСНС України в Полтавській області Володимир Гришанін та Нехворощанській сільський голова Віктор Дубович.
Програма для України з розширення прав і можливостей на місцевому рівні, підзвітності та розвитку «U-LEAD з Європою» спільно фінансується ЄС та його державами-членами Німеччиною, Польщею, Швецією, Данією, Естонією та Словенією для підтримки України на її шляху до зміцнення місцевого самоврядування. U-LEAD сприяє прозорому, підзвітному та багаторівневому управлінню в Україні, яке відповідає на потреби громадян та розширює можливості громад.
Фото: ULEAD з Європою / ULEAD with Europe