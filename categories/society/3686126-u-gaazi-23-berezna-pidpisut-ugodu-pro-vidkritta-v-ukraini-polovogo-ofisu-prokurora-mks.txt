У Гаазі в четвер, 23 березня, в будівлі Міжнародного кримінального суду (МКС) відбудеться підписання угоди про відкриття field (польового – ред.) Офісу прокурора МКС в Україні.

Як повідомляє кореспондент Укрінформу в Гаазі, з української сторони документ підписуватиме генпрокурор Андрій Костін.
Як повідомляв Укрінформ, у липні минулого року в інтерв'ю Укрінформу прокурор МКС Карім Хан розповів, що місце для розміщення представництва Офісу прокурора МКС у Києві вже узгоджене.

У лютому цього року генпрокурор Андрій Костін повідомив, що завершується робота з відкриття представництва Офісу прокурора МКС у Києві.
Він додав, що дещо пізніше відбудуться відкриття філіалів у містах, наближених до лінії фронту.
Як повідомлялось, Офіс прокурора МКС з березня минулого року проводить своє незалежне розслідування російських воєнних злочинів, скоєних в Україні.
Фото Ірини Драбок, Укрінформ