У Кропивницькому на Алеї почесних воїнських поховань Далекосхідного кладовища провели в останню путь чотирьох загиблих бійців.

Про це повідомляє Кропивницька міська рада у Фейсбуці, передає Укрінформ.
"На Алеї почесних воїнських поховань Далекосхідного кладовища кропивничани провели у засвіти Героїв-земляків: старшого солдата Олександра Водяницького, старшого сержанта Сергія Ємельянова, матросів Олександра Соклакова та Сергія Пасічника", - йдеться у повідомленні.


Як зазначається, Олександр Водяницький, 1985 р. н. у листопаді 2013 року приєднався до національно-патріотичної протестної акції «Євромайдан» у Києві і підтримував її до завершення Революції гідності. З перших днів повномасштабного вторгнення Росії на територію України Олександр добровільно пішов захищати країну. Помер 26 липня 2023 року від гострої серцево-судинної недостатності, перебуваючи після отриманих поранень на лікуванні.
Сергій Пасічник, 1985 р.н., 9 червня 2023 року був призваний до Збройних Сил України у підрозділ морської піхоти. Матрос Сергій з позивним «Паска» загинув 26 липня 2023 року в районі населеного пункту Урожайне Волноваського району, Донецької області, під час виконання бойових завдань: під час бойового зіткнення з ворогом він потрапив під потужний артилерійський обстріл.

Олександр Соклаков, 1989 р. н. з 1 липня 2023 року був призваний до лав Збройних Сил, воював кулеметником відділення морської піхоти. Загинув 25 липня 2023 року в районі населеного пункту Старомайорське Донецької області під час виконання бойових завдань.
Сергій Ємельянов, 1970 р. н., у 2014 році з початку оголошення в Україні антитерористичної операції зі звільнення захоплених підконтрольними росії бойовиками територій Донецької та Луганської областей України Сергій Ємельянов пішов добровольцем до 79 бригади.
У травні 2015 року потрапив з контузією до госпіталя Одеси, де був прооперований. Незважаючи на погіршення здоров’я, з перших хвилин повномасштабного вторгнення став на захист України. Проходив військову службу в Канатовому, Києві, Рівному, Умані.
Старший сержант, командир відділення засобів радіозв’язку Сергій Ємельянов помер під час виконання обов’язків військової служби.
Панахиду за загиблими воїнами відслужив настоятель храму Святого Володимира Православної церкви України Отець Йосип.
Фото: Кропивницька міська рада