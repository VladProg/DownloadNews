У ході відпрацювання працівниками поліції звільнених від росіян територій загалом по Україні перевірено 123 тисячі осіб.

Про це у ефірі всеукраїнського телемарафону поінформував перший заступник міністра внутрішніх справ Євгеній Єнін, передає кореспондент Укрінформу.
Відповідаючи на питання щодо того, які злочини рф поліції вже вдалося зафіксувати у Харківській області, і чи вдалося вже затримати там колаборантів, Єнін сказав, що наразі картина злочинів все ще відкривається, і цей процес триватиме певний період.
Посадовець нагадав, що після звільнення Бучі правоохоронці виявляли сліди злочинів росіян там упродовж кількох місяців, і навіть наразі, на звільнених територіях Київщини, правоохоронці ледь не щодня стикаються із тими чи іншими ознаками воєнних злочинів рф, виявляють у рамках ексгумації тіла безвинно загиблих громадян України.
«Хочу сказати, що ми активно приймаємо усі заяви про злочини, і згодом можна буде говорити про більш чітку картину і масштаби злочинної діяльності окупаційної влади. Якщо ж цікавить статистика по Україні, то у ході відпрацювання поліцейськими уже перевірено 123 тисячі осіб, це як перевірити всіх жителів невеличкого облцентру», - уточнив Єнін.
При цьому перший заступник міністра поінформував, що з цієї кількості громадян більше 20 тисяч – це ті особи, які покидали звільнену територію і пройшли заходи з фільтрації, а також були перевірені під час фільтраційних заходів у звільнених від рф населених пунктах.
«І такі перевірки проводяться, безумовно, не заради статистики. Наприклад, 8400 з цих людей було передано до органів СБУ для проведення з ними подальших перевірочних заходів. Чимала частина з них отримують підозри, чи одразу ж затримуються правоохоронцями. І під час таких заходів вилучаємо і зброю, і гранати, набої і вибухові речовини», - поінформував Єнін.
Як повідомлялося, у Харківській ОВА повідомили, що на звільнених від рф територіях Харківщини триває зачистка, туди повертається поліція та органи держвлади.