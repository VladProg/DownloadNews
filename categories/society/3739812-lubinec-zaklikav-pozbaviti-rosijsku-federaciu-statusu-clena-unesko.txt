Уповноважений Верховної Ради з прав людини Дмитро Лубінець надіслав листи керівникам міжнародних організацій із закликом розглянути питання позбавлення Російської Федерації статусу члена ЮНЕСКО.

Про це Лубінець повідомив у Телеграмі, передає Укрінформ.
“У ніч на 23 липня Росія обрала за ціль – історичний центр Одеси, який знаходиться під захистом ЮНЕСКО. Значних руйнувань зазнав Спасо-Преображенський кафедральний собор - перший православний храм міста, заснований у 1794 році, а також Будинок вчених (Палац Толстого, 1830-1890 рр.) – заклад культури національного значення та понад 44 будинки, серед яких 29 пам’яток архітектури XIX-XX ст.”, - ідеться у повідомленні.
За словами Лубінця, пошкоджені будівлі – серце центру Одеси, і Росія намагається його знищити. Удари по об'єктах культури – це цинічний терористичний злочин проти людства, за який доведеться відповідати.
Омбудсмен України надіслав листи щодо збройних атак на об’єкти культурної спадщини Генеральній директорці ЮНЕСКО Одрі Азуле, Голові бюро ЮНЕСКО в Україні Кларі Децці Бардескі, Незалежній міжнародній комісії ООН з розслідування порушень в Україні, Генсекретарю Ради Європи Марії Пейчинович-Бурич, Спеціальній доповідачці у сфері культурних прав Ради ООН з прав людини Александрі Ксантакі, Генеральній секретарці ОБСЄ Хельзі Марії Шмідт та Омбудсманам світу із закликом до вжиття швидких і ефективних дій реагування на вказаний злочин на міжнародному рівні.
Лубінець, зокрема, закликав розглянути питання позбавлення Російської Федерації статусу члена ЮНЕСКО та висловив прохання посприяти відбудові і поновленню пошкоджених пам‘яток історії та культури, які визнані частиною всесвітньої спадщини ЮНЕСКО.
Також Омбудсмен звернувся до Міністерства культури та інформаційної політики України щодо заходів, які вживатимуться задля відновлення пошкоджених об'єктів.
За його словами, ракетний терор Одеси – це насильство проти культурної спадщини України. Росія хоче стерти національну ідентичність українського народу. Своїми діями країна-агресорка грубо порушує Додатковий протокол до Женевських конвенцій від 12 серпня 1949 року, норми Гаазької конвенції про захист культурних цінностей у випадку збройного конфлікту 1954 року та Конвенцію про охорону всесвітньої спадщини 1972 року, за що має бути відповідальність.
“Знову ООН та інші міжнародні організації своїм мовчанням дають дозвіл Росії продовжувати чинити терор, вбивати людей, захоплювати чужі території й стирати історію й культуру цілого народу. Вкотре Росія вчиняє воєнний злочин, бо відчуває безкарність”, - зауважив Лубінець.
Він наголосив, Росію потрібно виключити із Ради Безпеки ООН. Світова спільнота має негайно і жорстко реагувати на такі дії не лише засудженням, але й інструментами дієвого реагування та відповідальності, щоб агресор відчув силу покарання. Тільки так можна зупинити Росію.
“Світе, реагуй, бо “стурбованість” не зупинить терориста”, - наголосив Лубінець.
Як повідомляв Укрінформ, у ніч з 22 на 23 липня російські війська здійснили масовану атаку по території Одеси та області. Загарбники випустили 19 ракет різного типу.
Удар припав на історичний центр Одеси, внесений до Списку Всесвітньої спадщини ЮНЕСКО.
За даними МКІП, унаслідок атаки в Одесі пошкоджено 29 пам'яток національного та місцевого значення.