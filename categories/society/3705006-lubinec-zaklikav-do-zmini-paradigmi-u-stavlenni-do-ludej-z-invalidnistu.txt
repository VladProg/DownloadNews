В Україні має бути зруйнована зашкарубла парадигма у ставленні та підходах до людей з інвалідністю.

Як передає Укрінформ, про це в Міжнародний день боротьби за права осіб з інвалідністю написав у Телеграмі уповноважений Верховної Ради України з прав людини Дмитро Лубінець.
За словами омбудсмена, цей день покликаний привернути увагу до проблем людей з інвалідністю, необхідності захисту їхніх прав та гідності, права на рівні можливості.
“В Україні, за даними Держстату, проживають 2,7 мільйона осіб з інвалідністю. У зв’язку з війною питання захисту таких людей стає актуальнішим, оскільки російські обстріли призводять до збільшення випадків тяжких травм та ушкодження здоров’я як серед військовослужбовців, так і цивільних”, - зазначив Лубінець.
Як наголосив уповноважений ВР, саме тому вкрай важливо на державному рівні системно підвищувати рівень соціального забезпечення осіб з інвалідністю, якість реабілітаційних послуг, стимулювати розвиток громадських об’єднань осіб з інвалідністю, підтримувати їхні ініціативи, розробляти нові нормативно-правові акти та стратегії розвитку.
За словами Лубінця, на сьогодні держава вживає заходів з імплементації міжнародно-правових норм у національне законодавство, серед іншого закріпивши принцип рівності та заборони дискримінації за будь-якою ознакою, зокрема за ознакою інвалідності та стану здоров’я.
“Проте в нашому суспільстві люди з інвалідністю, на жаль, досі стикаються зі стигматизацією, а також проявами нетолерантної мови, незважаючи на те, що на законодавчому рівні закріплена вимога щодо застосування коректної термінології. Маємо руйнувати зашкарублу парадигму в ставленні та підходах до осіб з інвалідністю”, - наголосив Лубінець.
За словами уповноваженого, “створення суспільного середовища рівних прав і можливостей для таких людей та активної їх соціалізації має бути нашим пріоритетом. Адже Конституцією України кожному гарантовано право на повагу до своєї честі та гідності, на рівність, і не може бути привілеїв чи обмежень за будь-якою ознакою, зокрема, за ознакою інвалідності”.
“У цивілізованому світі здоров’я суспільства, обличчя держави, моральний клімат визначаються насамперед ставленням до людей з інвалідністю”, - підкреслив омбудсмен.
Як повідомляв Укрінформ, в уряді мають намір збільшити розмір компенсації роботодавцям за працевлаштування осіб з інвалідністю та запровадити компенсацію за облаштування для них робочого місця.