Прокуратура встановила 642 підозрюваних у справі про злочин агресії російської федерації проти України, серед яких представники вищого військово-політичного керівництва рф.

Про це керівник Департаменту протидії злочинам в умовах збройного конфлікту Офісу генерального прокурора Юрій Бєлоусов повідомив під час пресконференції "Міжнародний військовий трибунал: що змінилося за рік?" в Укрінформі.
"Окрім справ щодо воєнних злочинів, є величезна магістральна справа щодо злочину агресії. У цьому випадку ми намагаємось документувати вище військово-політичне керівництво російської федерації. Маємо 642 підозрюваних осіб, починаючи від міністра оборони російської федерації, керівника головного штабу, керівників органів розвідки рф, сенаторів і депутатів держдуми рф, керівниці центрального банку рф, міністра транспорту, тобто величезне коло осіб, які своїми діями або сприяли, або спланували, або організували власне вчинення агресії", - сказав Бєлоусов.

Окремо він зауважив на важливості притягнення до відповідальності російських пропагандистів, які фактично фінансуються з державного бюджету і транслюють меседжі на підтримку російської влади, агресії проти України, геноциду українців.
"Близько 176 справ (щодо злочину агресії - ред.) уже перебувають у суді. Маємо приблизно 18 вироків. Перші вироки стосуються депутатів держдуми рф, які також сприяли тому, що відбувається в Україні", - підсумував керівник Департаменту протидії злочинам в умовах збройного конфлікту ОГП.
Як повідомлялося, в Україні зафіксовано вже 71 147 воєнних злочинів, скоєних російською федерацією.