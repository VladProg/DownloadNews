У німецькому Бундестазі розпочався розгляд резолюції про визнання Голодомору геноцидом українського народу.

Про це повідомляє кореспондент Укрінформу.
Проєкт під назвою «Голодомор в Україні: Згадка – Пам’ять – Застереження» подали спільно фракції урядової коаліції – Соціал-демократична, «Зелена» та Вільна демократична, а також найбільша опозиційна фракція – ХДС/ХСС.
Голодомор є «злочином проти людяності», з точки зору сьогодення «очевидною є історико-політична кваліфікація геноциду», йдеться у проєкті. Його автори закликають федеральну владу продовжувати політично підтримувати пам'ять жертв Голодомору, а також «продовжувати рішуче протидіяти будь-яким спробам розповсюдження однобічних російських історичних наративів».
Один з авторів проєкту, депутат Бундестагу (партія «Зелені») Робін Вагенер у коментарі українським журналістам наголосив на необхідності визнати нарешті те, що загибель мільйонів людей в Україні через жахливий голод, який був створений штучно, була наслідком сталінської стратегії колективізації.

«У колишньому срср ця політика коштувала житя в 1930-х роках дуже багатьом людям, але в Україні ця політика була спрямована на те, щоби знищити, культуру, національну ідентичність, свободу українців. Це те, що ми пропонуємо в нашому проєкті резолюції - визначити Голодомор як геноцид, ми бачимо це так в історично-політичному аспекті», - сказав Вагенер.
Він підкреслив, що окрім того, що німці думками з загиблими українцями, мають бути наслідки, «оскільки новий диктатор у кремлі загрожує незалежності України, хоче її знищити за допомогою терору, який неможливо собі уявити, який спрямовує свій терор спеціально проти цивільного населення». У цій ситуації, підкреслив депутат, з Німеччини має надійти сигнал підтримки – як політичної, так і гуманітарної та зброєю.
У резолюції такої проводяться паралелі з сьогоденням. Як «жертва загарбницької війни росії, яка порушує міжнародне право, та імперіалістичної політики владимира путіна, Україна має й надалі отримувати політичну, фінансову, гуманітарну та військову підтримку», - йдеться у документі.
Згідно з резолюцією, Голодомор припадає на період наймасовіших злочинів проти людства на європейському континенті, жорстокість яких до того часу була неможливою уявити. Сюди входить Голокост європейських євреїв у його історичній унікальності, військові злочини Вермахту та заплановане вбивство мільйонів невинних мирних жителів у рамках расистської німецької війни на знищення на Сході, за яку Німеччина несе історичну відповідальність, - йдеться у проєкті резолюції.
Дебати розраховані на 45 хвилин, після чого відбудеться голосування.
Фото: Ольга Танасійчук, Укрінформ