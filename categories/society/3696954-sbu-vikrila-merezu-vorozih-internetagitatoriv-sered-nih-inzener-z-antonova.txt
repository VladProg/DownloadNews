Служба безпеки України викрила шістьох проросійських інтернет-агітаторів, серед яких інженер державного підприємства “Антонов”.

Як передає Укрінформ, про СБУ повідомляє у Телеграмі.
“Служба безпеки нейтралізувала міжрегіональну мережу прокремлівських інтернет-агітаторів. До її складу входило шість пропагандистів, які проводили інформаційно-підривну діяльність на користь окупантів. Зловмисники публічно підтримували російську збройну агресію проти України та закликали до зміни кордонів нашої держави", - ідеться в повідомленні.
Для цього пропагандисти створили декілька акаунтів у соцмережах, зокрема заборонених в Україні.
Більшу частину деструктивного контенту вони “підхоплювали” з інтернет-ресурсів рф.
У Києві СБУ затримала провідного інженера підрозділу авіаційної безпеки державного підприємства “Антонов”.

Він на російських інтернет-платформах “ВКонтакте” та “Одноклассники” періодично поширював відео з виступами глави чечні рамзана кадирова, який закликав до “приєднання” тимчасово захоплених районів України до складу російської федерації.
В Івано-Франківській області до 5 років 6 місяців в'язниці засудили жительку Калуша, яка виправдовувала російську агресію та пропонувала видати російським загарбникам “головних бандерівців”.
У Закарпатській області затримали жителя Берегівського району, який виправдовував псевдореферендуми у захоплених районах півдня та сходу України.
Крім цього, на Закарпатті викрили двох агітаторів з білорусі, що мали посвідки на проживання в Україні.
За даними слідства, вони створили кілька пропагандистських акаунтів у соцмережах, які використовували для дискредитації Сил оборони та розпалювання антисемітських настроїв в регіоні.
У Запоріжжі повідомили про підозру місцевому жителю, який у репостах та інтернет-публікаціях вихваляв російських загарбників і виправдовував їхні злочини проти мирних жителів.
За всіма викритими фактами тривають слідчі дії у межах кримінальних проваджень за трьома статтями Кримінального кодексу України.
В Офісі генерального прокурора додали, що Київська обласна прокуратура повідомила про підозру співробітнику ДП “Антонов” за фактом посягання на територіальну цілісність і недоторканність України (ч. 1 ст. 110 Кримінального кодексу України).
У дописах цього агітатора тимчасове захоплення Гостомеля виглядає "історичним досягненням" росії.
За результатами обшуків за місцем роботи та проживання чоловіка правоохоронці вилучили комп’ютерну техніку і мобільні телефони.
Як повідомляв Укрінформ, на початку квітня Служба безпеки України затримала трьох російських агітаторів, які закликали до захоплення влади в Україні та підтримували групу "вагнера".