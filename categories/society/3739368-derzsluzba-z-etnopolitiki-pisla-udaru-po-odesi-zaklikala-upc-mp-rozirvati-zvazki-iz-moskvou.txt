Державна служба України з етнополітики та свободи совісті (ДЕСС) після удару росіян по Одесі у ніч із 22 на 23 липня закликала священноначалля Української православної церкви розірвати зв'язки з російською церквою.

Відповідний текст звернення ДЕСС оприлюднила на своїй сторінці у Фейсбуці, передає Укрінформ.
«Сьогодні Державна служба України з етнополітики та свободи совісті ще раз звертається до священноначалля Української православної церкви із закликом розірвати зв'язки з російською церквою, яка стала безпосереднім учасником кривавої агресії проти України. Вийти зі складу всіх її органів, викрити антихристиянське вчення її очільника, засудити антиканонічне, ганебне загарбання українських єпархій, а також тих, хто допомагає ворогу нищити українців», - зазначається у повідомленні.
У Держетнополітики, звертаючись до УПЦ, заявили, що вони не дочекаються жодного співчуття з боку московських «князів церкви» вдовам і сиротам.
«Вони ніколи не «печалуватимуться» за вас перед своїм ідолом - найбільшим злочинцем XXI століття, на якого чекає міжнародний суд. Розірвіть (зв'язки – ред.) із тими, хто хоче забрати у нас нашу мову, культуру, єство і саме життя», - закликали у відомстві.

У ДЕСС впевнені, що Україна відбудує Спасо-Преображенський собор: «як відбудувала його у 2001 році, через 65 років після того, як червонозоряні попередники нинішніх злодіїв вщент зруйнували його».
Як повідомлялося, російська ракетна атака в ніч проти 23 липня зруйнувала низку історичних споруд в центрі Одеси, і серед них - Свято-Преображенський кафедральний собор.