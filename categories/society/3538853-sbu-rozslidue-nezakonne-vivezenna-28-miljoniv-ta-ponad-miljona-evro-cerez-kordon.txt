Служба безпеки України збирає докази щодо протиправного вивезення з України 28 млн доларів США та 1,3 млн євро у валізах через Закарпатську митницю.

Про це повідомили у Фейсбуці СБУ, передає Укрінформ.
"Співробітники Служби безпеки України розслідують факти незаконного переміщення через державний кордон великого обсягу готівкових коштів. Зокрема, іде збір доказової бази щодо протиправного вивезення з України 28 млн доларів США та 1,3 млн євро", - йдеться в повідомленні.
За наявною інформацією, ці готівкові кошти були запаковані у валізи та переміщені за один раз через «зелений коридор» пункту пропуску Закарпатської митниці.
Як зазначають у відомстві, такий спосіб вивезення коштів суперечить українському законодавству, тому що через «зелений коридор» (без декларування) можна вивозити не більше 10 тис. доларів США за раз.
Більше того, співробітники митниці не мають права пропустити автомобіль без його попереднього огляду. Тому виявивши гроші, повинні були конфіскувати їх, як це передбачено законодавством. Співробітники СБУ провели серію обшуків у митному посту «Лужанка» Закарпатської митниці та в місцях проживання фігурантів справи.
У рамках кримінального провадження за ч. 2 ст. 364 (зловживання владою або службовим становищем) Кримінального кодексу України вирішується питання щодо повідомлення про підозру.
В СБУ зазначать, що наразі триває масштабна робота над збором доказової бази та притягненням до відповідальності усіх причетних осіб.
Як повідомляв Укрінформ, учора на митних постах на угорському кордоні - КПП "Вилок" та "Лужанка" пройшли масштабні обшуки. Вони були пов'язані із кримінальним провадженням, відкритим у березні ДБР щодо інспекторів митного посту "Вилок" Закарпатської митниці, які пропустили через кордон машини відомих бізнесменів Григорія та Ігоря Суркісів без перевірки та декларування. Водночас, за попередніми даними, на митному пості в Угорщині Суркіси задекларували до ввезення в країну великі суми готівкою.