В Україні розгортається електронна черга запису на проходження військово-лікарської комісії, до кінця травня вона буде запроваджена в усіх військових госпіталях.

Про це сказала на брифінгу в Military Media Center представниця Управління стратегічних комунікацій Апарату Головнокомандувача ЗСУ Оксана Горбач, передає Укрінформ.
«Вона (електронна черга запису на проходження військово-лікарської комісії - ред.) вже відкрита у 5 містах, а до кінця травня ВЛК перейде на електронну чергу в усіх військових шпиталях в Україні», - сказала Горбач.
Вона пояснила, що на ВЛК можна буде записатися через електронний портал, де можна побачити графік прийому до конкретного лікаря, і у конкретний день і час прийти і спокійно пройти ВЛК, не чекаючи під дверима по декілька годин.




Горбач також повідомила, що збільшується кількість закладів, де можна пройти ВЛК, за рахунок відкриття їх на базі цивільних закладів охорони здоров’я». «Ця взаємодія між Міністерством оборони, Міністерством охорони здоров’я є дуже ефективною, оскільки ці додаткові ВЛК відкриваються за рахунок окремого фінансування», - сказала представниця Апарату Головнокомандувача.
За її словами, йдеться не про додаткове навантаження на лікарів, які вже працюють у ВЛК, а про відкриття нових ВЛК з додатковим штатом лікарів, які оплачуються в межах окремого пакета медичних послуг і, відповідно, окремого державного фінансування. «Це дозволить зменшити навантаження на існуючі ВЛК, а військовослужбовці відчують, що черг поменшало і ВЛК проходить швидше», - сказала Горбач.
Як повідомлялося, для вдосконалення роботи військово-лікарських комісій (ВЛК) працює міжурядова група з представників Збройних сил України, Міністерства оборони, Міністерства охорони здоров’я, Міністерства у справах ветеранів, Міністерства цифрової трансформації та громадської організації «Принцип».