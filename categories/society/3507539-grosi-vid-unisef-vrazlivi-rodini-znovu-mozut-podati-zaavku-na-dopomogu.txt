Сьогодні, 15 червня, відновлена реєстрація на програму грошової допомоги ЮНІСЕФ (Дитячий фонд ООН) "Спільно" для найбільш вразливих сімей.

Як передає Укрінформ, про це радниця - уповноважена Президента України з безбар'єрності Тетяна Ломакіна повідомила у Фейсбуці.
"Батьки, названі батьки та батьки-вихователі, які мають трьох і більше дітей до 18 років, з яких принаймні одна дитина не досягла двох років на момент подачі заявки або мають двох і більше дітей до 18 років, з яких принаймні одна дитина має інвалідність, знов матимуть змогу подати заявку на участь у програмі ЮНІСЕФ “Спільно” — програмі грошової допомоги для незахищених родин із дітьми, які постраждали та потребують фінансової підтримки через війну", - ідеться у повідомленні.
В ЮНІСЕФ зазначають, що в майбутньому можуть з’явитися й нові цільові групи, які зможуть отримати фінансову допомогу.
"Зараз її розмір складає 6600 грн на кожного члена сім’ї, але не більше як на п’ять осіб. Ця допомога надається одноразово на банківський рахунок чи дебетову карту, що вказана у заяві, протягом 4 тижнів з дня подачі заяви", - зауважила Ломакіна.
Планується, що на першому етапі, який триває зараз, допомогу отримають 50 тисяч родин.
Більше інформації про програму можна отримати на сторінці програми “Спільно” або зателефонувати на гарячу лінію 0 800 600 017(працює щодня з 8:00 до 22:00, безкоштовно).
"Форма реєстрації відкривається сьогодні, 15 червня", - додала Ломакіна.
Інформаційна кампанія "Важливі питання" організована за підтримки проєкту ПРООН "Права людини для України", що фінансується посольством Данії.
Як повідомляв Укрінформ, за даними ЮНІСЕФ майже дві третини дітей в Україні є внутрішньо переміщеними особами або виїхали з України, ховаючись від війни.