Під час створення трибуналу, який має розглянути злочини путінського режиму, слід передбачити окрему секцію і для російських пропагандистів, які, по суті, підготували російський народ до підтримки і схвалення широкомасштабної війни проти України.

На цьому наголосили у своєму виступі на національному конгресі Норвезької спілки журналістів її спеціальні гості – голова Національної спілки журналістів України Сергій Томіленко і перша секретарка спілки Ліна Кущ, повідомили Укрінформу в інформаційній службі НСЖУ.
"Якщо другою стадією війни стали танки, бомби і ракети, то першою стадією була російська пропаганда", – наголосив Томіленко.
Зустріч із лідерами НСЖУ проходила у форматі інтерв’ю в прямому ефірі, яке проводив відомий норвезький журналіст Мортен Йентофт. На запитання про ставлення до тих російських журналістів, які "мусили виїхати за кордон, бо виступають проти війни", очільники НСЖУ відповіли, що справжніми жертвами війни є не російські опозиціонери, а український народ.

"У перші дні після початку масованої російської агресії ми перебували в шоці й думали, що всі журналісти у світі, в тому числі й у росії, будучи свідками явної несправедливості, виступатимуть проти війни, бо війна – це ненормально. Українські журналісти зверталися до російських колег із закликом вимагати зупинити війну. Ми писали на тисячі адрес в москву, інші російські міста, в засоби масової інформації росії. Журналісти з різних регіонів України, і я серед них, просили російських журналістів зупинити пропаганду в газетах, на радіо, на телебаченні, підтримати вимогу про припинення війни. Але ми не отримали жодної підтримки з росії. Можливо, російські опозиційні журналісти борються за демократію, бояться за своє майбутнє. Але ми не бачимо їх поруч із нами", – зазначив Томіленко.

Як зауважила Кущ, було б дивно очікувати від представників держави-жертви співчуття до представників держави-агресора. "Допоможіть нам, українцям, перемогти, і після перемоги ми, можливо, спробуємо зрозуміти журналістів-емігрантів із росії. Але не зараз. Як сказав Сергій, ми не отримали жодної допомоги від російських журналістів у зупинці пропаганди. Так само, як і в допомозі тим українським колегам, яких вигнали з їхніх домівок і які мусили тікати через територію росії у європейські країни, тим колегам, яких заарештували і вивезли в росію. Ми не отримали жодної допомоги від російських колег. На жаль..." – сказала Кущ.
За її словами, якщо українці, і зокрема українські журналісти, хочуть перемоги України, то російські журналісти, навіть опозиційні, співчувають російським солдатам, яких погано спорядили на фронт і не створили для вбивства українців більш зручних умов. "Тож сьогодні ми ніяк не можемо співчувати російським журналістам...", – додала перша секретарка спілки.
Як зазначили в НСЖУ, Норвезька спілка журналістів – у постійному діалозі з журналістськими спілками інших скандинавських країн – жорстко засуджують Союз журналістів росії за відкриття його відділень в окупованих регіонах України і російських пропагандистів – за розпалювання ненависті до українського народу і української держави.
Норвежці виступили надійними однодумцями і помічниками НСЖУ в боротьбі за зупинення членства СЖР у Міжнародній федерації журналістів, до чого НСЖУ закликала з лютого 2022 року і що стало реальністю 22 лютого 2023 року, додали у спілці.
Як повідомляв Укрінформ, раніше в Інституті масової інформації заявили, що російські пропагандисти публічно закликають до геноциду українського народу, тому фіксація геноцидної риторики є важливою складовою роботи щодо боротьби з роспропагандою.
Фото: НСЖУ