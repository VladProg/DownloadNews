Міністерство оборони України затвердило положення про громадську антикорупційну раду, до її складу увійдуть 15 осіб.

Як передає Укрінформ, про це Міністерство оборони України повідомляє у Телеграмі.
Відповідний наказ у п'ятницю, 3 березня, підписав міністр оборони України Олексій Резніков.
Антикорупційна рада створюється на засадах відкритого та прозорого конкурсу в складі 15 осіб строком на один рік. Її діяльність передбачає ефективну участь громадськості в формуванні антикорупційних заходів у Міністерстві оборони.
Новостворений консультативно-дорадчий орган після проведення відкритого загальнонаціонального голосування за кандидатів на платформі Національного агентства з питань запобігання корупції і визначення переможців, які увійдуть до складу ради, має забезпечити прозору діяльність Міноборони та цивільний контроль.
“Серед іншого, до переліку завдань ради входить аналіз корупційних ризиків, запобігання та протидія корупції, встановлення взаємодії Міноборони з громадськими об’єднаннями та іншими інститутами громадянського суспільства”, — ідеться в повідомленні.
За словами Резнікова, рада наділена вичерпним переліком інструментів, яких достатньо, щоб унеможливити будь-які корупційні прояви. Вона може утворювати експертні групи, залучати фахівців, положення про діяльність ради передбачає широкий діапазон для дій. Він упевнений, що антикорупційна рада поліпшить не лише роботу в самому міністерстві, а і зміцнить фундамент довіри в суспільстві.
“Що перший, що другий, вкрай важливі моменти для досягнення головної стратегічної мети України — перемоги у війні”, — додав міністр оборони.
Склад ради затверджується за результатами конкурсу. Кандидатури для участі можуть подати громадські об’єднання, державна реєстрація яких відбулася не менше ніж за два роки до дня оголошення конкурсу та статутна діяльність яких пов’язана із запобіганням та протидією корупції.
З оголошенням про конкурсний відбір до складу ради можна ознайомитися за посиланням.
Як повідомляв Укрінформ, видання “Дзеркало тижня” опублікувало матеріал, згідно з яким нібито ціни на закупівлю харчів і надання послуг з харчування для військових у контракті Міністерства оборони перевищують роздрібні у два-три рази.
Невдовзі заступник міністра оборони В’ячеслав Шаповалов, який відповідав за тилове забезпечення Збройних сил України, написав заяву про звільнення. 24 січня Кабмін звільнив Шаповалова з посади заступника міністра оборони.
У Державному бюро розслідувань проводять розслідування за фактом оборудок посадовців міністерства і приватних підприємств під час закупівель для військовослужбовців.
1 лютого ДБР повідомило про підозру Шаповалову за незаконні дії, внаслідок яких окремі підрозділи Збройних сил не були укомплектовані засобами індивідуального захисту на суму понад 1 млрд грн. Йому інкримінують лобіювання укладення договорів про постачання продуктів для військових за завищеними цінами, а також закупівель бронежилетів, касок, одягу та інших речей для потреб ЗСУ неналежної якості.
2 лютого Печерський райсуд столиці обрав ексзаступнику міністра оборони В’ячеславу Шаповалову запобіжний захід у вигляді тримання під вартою з альтернативою внесення застави у 402 млн 600 тис. грн.
5 лютого Резніков заявив, що при Міноборони буде створена громадська антикорупційна рада.