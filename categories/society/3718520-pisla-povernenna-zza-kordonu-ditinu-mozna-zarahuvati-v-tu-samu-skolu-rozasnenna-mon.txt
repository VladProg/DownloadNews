Після повернення з-за кордону дитину можна зарахувати в ту саму школу. При цьому школа не може відмовити у зарахуванні дітей. Потрібні предмети до зарахування школярі можуть скласти додатково та продовжити вчитися в Україні.

Про це йдеться у роз'ясненні Міністерства освіти та науки, яке оприлюднено у Фейсбуці, передає Укрінформ.

Зазначається, що зарахування дітей до українських шкіл після повернення з-за кордону можливе за заявою одного з батьків, або інших законних представників дитини. Заяву можна подати електронною поштою
Дитину можуть зарахувати у ту ж школу, де вона навчалася, або до будь-якої іншої школи на вибір батьків або законних представників.
У МОН наголошують, що школа не може відмовити у зарахуванні дітей. Потрібні предмети до зарахування школярі можуть скласти додатково та продовжити вчитися в Україні.
Результати навчання зараховуються на підставі інформаційної довідки, де вказані предмети, які є у навчальному плані як закордонної, так і української школи.
Інформаційна довідка може містити особисту інформацію учня (ім'я, прізвище, дата народження), назву навчального закладу та період навчання, клас навчання, перелік предметів із зазначенням кількості годин та списком тем, результати навчання, систему оцінювання, дату, підпис та печатку.
Зазначається, що у випадку, якщо в закордонній школі дитина вивчала інтегровані предмети (загальний предмет science або інше замість окремо фізики та хімії), то вони будуть зараховані, якщо в довідці буде перелік тем, які вивчала дитина. Якщо такого переліку немає, тоді дитина має скласти оцінювання з цих предметів.
За відсутності інформаційної довідки дитина може скласти річне оцінювання з усіх предметів до початку або впродовж навчального року.
У МОН наголошують, що із тих предметів, які дитина не вивчала (наприклад, українська мова, література, історія України тощо), вона має право скласти річне оцінювання та бути переведеною до наступного класу.
Також оцінювання проводять із тих предметів, яких не було у школі за кордоном. Аби визначити, з яких дисциплін необхідно його скласти, варто порівняти програми навчання, винятком можуть бути предмети за вибором. Для кожного класу будуть різні предмети, зазвичай це - українська мова та література, історія України, географія України.
Річне оцінювання може проводитися до початку навчального року або протягом першого семестру. Форму проведення оцінювання обирає заклад освіти (дистанційно, очно).
В МОН наголошують, що переведення на наступний рік навчання в українській школі здійснюється у звичайному порядку, якщо дитина навчалася за кордоном та /або в українській школі дистанційно, за сімейною формою навчання чи екстернатом в будь-якій школі, в "Міжнародній українській школі" або у закладі-партнері.
Якщо дитина здобула базову/повну загальну освіту за кордоном і отримала відповідні документи - вони визнаються законодавством України.
Якщо дитина, перебуваючи за кордоном, навчалася в ліцензованому українському закладі освіти (дистанційно чи екстерном), вона отримує свідоцтво про здобуття певного рівня загальної середньої освіти єдиного державного зразка України.
Якщо дитина не отримала документ про здобуття освіти, вона може скласти підсумкове річне оцінювання в одному з українських закладів освіти екстерном і отримати документ про освіту українського зразка.