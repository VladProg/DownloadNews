В Україні створили Координаційний центр із розвитку сімейного виховання та догляду дітей, який сприятиме реформі переходу від інтернатів до прийомних родин.

Про це повідомила дружина Президента Олена Зеленська у Телеграмі, передає Укрінформ.

«Сьогодні відбулася презентація Координаційного центру з розвитку сімейного виховання та догляду дітей. Він стане осередком реформи, завдяки якій Україна має перейти до сімейних форм виховання дітей замість застарілої інтернатної моделі», - зазначила Зеленська.

Перша леді подякувала європейським партнерам за розуміння й допомогу у створенні цього центру та висловила сподівання, що завдяки йому та злагодженим діям усіх відомств, відповідальних за проведення реформи, кожна дитина в Україні, яка потребує родинного тепла, його отримає.
Водночас Зеленська " rel="nofollow" target="_blank">розповіла, що в Україні нині 1310 великих прийомних родин.
Дружина Президента також зауважила, що її Фундація зробила допомогу великим прийомним родинам окремим стратегічним напрямом своєї діяльності.
За її словами, Фундація забезпечує найнеобхіднішими речами, гаджетами для навчання, матеріалами для ремонту житла та зводить будинки для 14 таких родин.
«Безцінне відчуття родини повинна мати кожна дитина. Саме тому Україна зобов’язалася перейти до сімейних форм виховання. І саме тому сьогодні в Україні відкрився Координаційний центр із розвитку сімейного виховання та догляду дітей, створений за підтримки Президентки Європейської комісії Урсули фон дер Ляєн. Він стане мозковим центром цієї реформи, особливо важливої тепер, коли через Росію сиріт у нашій країні більшає щодня. Наш моральний обов’язок – підхопити цих дітей просто зараз, дати їм тепло, на яке вони заслуговують», - підкреслила перша леді.
Вона додала, що діяльність Центру відбуватиметься за підтримки Європейського Союзу й дитячого фонду ООН ЮНІСЕФ в Україні.
Як повідомлялося, Фундація Олени Зеленської на залучені від іноземних партнерів кошти профінансувала путівки та проїзд до табору в Карпатах для 1 357 дітей і батьків із 218 великих прийомних родин.
Фото: Олена Зеленська, Facebook