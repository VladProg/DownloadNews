Служба безпеки України оголосила підозри ще двом учасникам терористичної організації "ДНР", які спільно з російськими загарбниками здійснюють масові переслідування жителів тимчасово захоплених територій Донецької області.

Як передає Укрінформ, про це повідомила СБУ.
Так, одним із підозрюваних є псевдослідчий загарбницької "генеральної прокуратури" в тимчасово окупованому Донецьку Царенко Н.В., який фабрикував справу проти української парамедикині Юлії Паєвської із позивним "Тайра".
За даними слідства, після викрадення Паєвської в Маріуполі фігурант намагався "пришити" їй так звану розстрільну статтю за надання медичної допомоги пораненим й евакуацію з міста жінок і дітей.
Раніше Царенко проживав у Харкові. Після здобуття юридичної освіти в місцевому навчальному закладі виїхав на тимчасово окуповану частину Донецької області.
Після початку повномасштабного вторгнення російських військ підозрюваний запропонував загарбникам та їхнім гауляйтерам свою допомогу у війні проти України.
На підставі зібраних доказів Царенку інкримінується вчинення злочину, передбаченого ч. 2 ст. 111 (державна зрада в умовах воєнного стану) Кримінального кодексу України.
Іншою підозрюваною є жителька тимчасово окупованого Донецька, колишня посадовиця розформованої міліції.
Встановлено, що фігурантка підтримує терористів на сході України з 2014 року. За це ватажки ворожих угруповань призначили її так званим старшим інспектором "управління автомобільної інспекції" псевдоміністерства внутрішніх справ "ДНР".
На своїй "посаді" жінка брала участь у незаконних обшуках автомобілів, які належать жителям Донецька. Також вона примушувала місцевих водіїв "перереєстровувати" їхні транспортні засоби на російські номери.
Зловмисниці інкримінується вчинення злочинів, передбачених двома статтями Кримінального кодексу України: ч. 7 ст. 111-1 (колабораційна діяльність) та ч. 1 ст. 258-3 (участь у терористичній групі чи терористичній організації).
Обидва фігуранти переховуються від правосуддя на тимчасово непідконтрольній Україні території. Тривають комплексні заходи для притягнення їх до відповідальності за злочини проти держави.
Як повідомляв Укрінформ, правоохоронці оголосили підозру колаборантці, яка виконує обов’язки заступниці так званого голови псевдоуряду "ДНР".