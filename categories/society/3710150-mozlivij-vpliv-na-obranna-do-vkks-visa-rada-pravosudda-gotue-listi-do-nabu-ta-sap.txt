Члени Вищої ради правосуддя утрималися від участі в роботі пленуму Верховного Суду щодо висловлення недовіри голові ВС Всеволоду Князєву “для уникнення конфлікту інтересів” та готують листи до НАБУ та САП стосовно інформації про можливий вплив щодо обрання членів Вищої кваліфікаційної комісії суддів України.

Як передає Укрінформ, про це інформує пресслужба ВРП.
“Сьогодні, 16 травня 2023 року, члени Вищої ради правосуддя були запрошені до участі у Пленумі Верховного Суду щодо вирішення питання про висловлення недовіри Голові ВС. Члени ВРП утрималися від участі у його роботі для уникнення конфлікту інтересів, який може виникнути у подальшому”, - ідеться в повідомленні.
Зазначається, що ВРП вирішує питання стосовно надання згоди на затримання, утримання під вартою чи арешт судді, а також тимчасового відсторонення судді від здійснення правосуддя (відповідно до Глав 7 і 8 Закону України «Про Вищу раду правосуддя»).
“Також інформуємо, що Вища рада правосуддя готує листи до НАБУ та САП стосовно надання інформації про можливий вплив щодо обрання членів ВККС України”, - ідеться в повідомленні.
У ВРП також нагадують про завершення 12 травня 2023 року співбесід з кандидатами на посади членів ВККСУ.
“Наразі відбувається обговорення та формуванням переліку цих кандидатів. Ця процедура, відповідно до затвердженої Методики проведення Вищою радою правосуддя співбесіди, відбору та призначення кандидатів на посаду члена Вищої кваліфікаційної комісії суддів України, здійснюється ВРП конфіденційно та не підлягає публічному розголошенню”, - підкреслюють у відомстві.
Як повідомлялося, під час пленуму Верховного Суду 16 травня 140 суддів віддали голоси за висловлення недовіри чинному голові ВС Всеволоду Князєву. Після цього судді проголосували за постанову пленуму ВС про припинення повноважень голови ВС Князєва. Цю постанову підтримали 137 суддів.
Відповідно до законодавства, у випадку відсутності голови ВС його повноваження виконує заступник голови. Однак у ВС відсутній заступник голови, тому обов'язки очільника суду виконуватиме суддя, який найдовше працює у ВС. Наразі таким суддею є секретар пленуму ВС Дмитро Луспеник.
Водночас Князєв, хоч і звільнений з посади голови, але залишатиметься суддею ВС. Звільнити його має право Вища рада правосуддя. Голова Верховного Суду входить до складу Вищої ради правосуддя за посадою.
Напередодні 15 травня НАБУ і САП заявили про викриття схеми одержання неправомірної вигоди керівництвом та суддями Верховного Суду.
Правоохоронці затримали чинного голову ВС Князєва та вилучили 2,7 млн дол.