Уряд виділив понад 140 мільйонів гривень з резервного фонду державного бюджету на виплату допомоги полоненим та їхнім сім'ям.

Як передає Укрінформ, про це Міністерство з питань реінтеграції тимчасово окупованих територій України повідомляє у Телеграмі.
«140,3 мільйона гривень виділено з резервного фонду держбюджету на фінансову допомогу особам, які повернулися з полону, а також сімʼям тих, хто досі перебуває в полоні. Відповідне розпорядження було ухвалено на засіданні Кабміну 11 липня», - ідеться у повідомленні.
Зокрема, документом передбачено 111,3 мільйона гривень на надання щорічної державної грошової допомоги родинам політв’язнів, цивільних заручників і військовополонених. Вона виплачується у розмірі 100 тисяч гривень за кожен рік перебування таких осіб у місцях несвободи.
Крім того, 29 мільйонів гривень будуть спрямовані на виплату по 100 тисяч гривень одноразової державної грошової допомоги звільненим із полону.
Кошти на банківські рахунки зазначених осіб перераховуватиме Мінреінтеграції.
«Мінреінтеграції дякує Мінекономіки та Мінфіну за співпрацю для забезпечення соціального захисту звільнених із полону та сімей полонених», - зазначили у міністерстві.

Як повідомляв Укрінформ, у червні Мінреінтеграції перерахувало 42,1 млн грн сім’ям полонених.