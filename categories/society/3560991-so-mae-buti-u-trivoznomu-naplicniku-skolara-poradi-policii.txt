Поліцейські надали поради, що потрібно покласти у "тривожний наплічник" школяра, який він братиме з собою в укриття.

Як передає Укрінформ, про це Патрульна поліція України повідомила у Телеграмі.
"Незабаром українські школярі повернуться за парти — онлайн або офлайн. Якщо ваша дитина навчатиметься офлайн, то під час можливої евакуації чи спуску до укриття, вона братиме з собою наплічник", - ідеться у повідомленні.
У наплічнику дитини мають бути пляшка чистої води, поживні батончики, снеки, телефон із зарядним пристроєм і павербанк. Варто подбати про індивідуальний набір необхідних ліків на кілька днів, комплект змінної білизни та одягу, улюблену іграшку або річ. Батьки також мають написати і покласти у наплічник нотатку, у якій вказано ПІБ дитини, контактні дані батьків та близьких родичів - імена, телефони, адреси.
"Все інше - їжа, вода, засоби гігієни, ковдри, ліхтарики, універсальна аптечка тощо - має заздалегідь підготувати і забезпечити заклад освіти. Тож поспілкуйтесь з представником закладу і уточніть наявність необхідних предметів", - зауважили у поліції.

Важливо не перевантажувати наплічник школяра та зберігати у школі те, що дозволяє адміністрація, підкреслили правоохоронці.
Як повідомляв Укрінформ, заявки на підключення Wi-Fi в укриттях подали понад 4 тисячі шкіл, майже тисяча з них уже мають доступ до інтернету.