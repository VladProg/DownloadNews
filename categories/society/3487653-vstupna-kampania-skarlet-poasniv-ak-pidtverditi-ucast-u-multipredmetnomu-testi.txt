Сьогодні, 20 травня, розпочинається реєстрація абітурієнтів для участі в Національному мультипредметному тесті, який в цьогоріч замінює ЗНО.

Як передає Укрінформ, про це у Телеграмі нагадав міністр освіти і науки Сергій Шкарлет і пояснив, як підтвердити участь у НМТ.
«До 7 червня (включно) триватиме етап підтвердження участі в основній сесії НМТ, який буде здійснюватися через інформаційну сторінку: з 20 травня до 7 червня; з 21 червня до 7 липня. Ті випускники, які з 20 травня до 7 червня 2022 року не матимуть змоги підтвердити своєї участі в НМТ, не зможуть взяти участь в основній сесії тестування», - написав Шкарлет.
Він зазначив, що тільки після проходження двох етапів підтвердження участі в НМТ з 12 липня 2022 року для учасника з’явиться можливість завантажити запрошення-перепустку, де буде зазначено дату, час і місце проведення НМТ.
Міністр закликав якнайуважніше поставитися до вибору населеного пункту, адже ця інформація дозволить Українському центру оцінювання якості освіти сформувати мережу тимчасових екзаменаційних центрів.
Як повідомляв Укрінформ, міністр освіти і науки України звернувся до очільників МОН країн Європейського Союзу, Великої Британії, Ірландії із проханням організувати мультипредметний тест для українських випускників, які перебувають на територіях цих держав.