Представники телекомпанії Tokyo Broadcasting System зустрілися з головою Національної ради з питань телебачення й радіомовлення Ольгою Герасим’юк задля вивчення особливостей діяльності медіарегулятора під час війни.

Про це повідомляє пресслужба Нацради, передає Укрінформ.
"Із Ольгою Герасим’юк японський журналіст і телеведучий Сігенорі Канехіра говорив про те, якими особливими повноваженнями наділений медіарегулятор у цей складний для країни час. Як в умовах війни відбувається поширення інформації в медіа та суспільстві, які при цьому виникають ризики, яка інформація має обмеження у розповсюдженні – наприклад, щодо розташування військових об’єктів, місць потраплянь ракет тощо", - йдеться в повідомленні.

Зустріч відбулася у межах візиту японської телекомпанії в Україну, який триватиме до 8 серпня.
Повідомляється, що гості також зацікавилися новелами українського медіазаконодавства.
"Голова Нацради розповіла про підготовлений законопроєкт про медіа, його новації, зокрема, напрацьовані внаслідок російської агресії", - йдеться у повідомленні.
Під час зустрічі також було обговорено регулювання онлайн-ЗМІ та соціальних мереж.
Як повідомляв Укрінформ, Герасим’юк наголошувала, що законопроєкт про медіа не регулює діяльності журналістів та не блокує блогерів.
Фото: Нацрада з питань телебачення і радіомовлення