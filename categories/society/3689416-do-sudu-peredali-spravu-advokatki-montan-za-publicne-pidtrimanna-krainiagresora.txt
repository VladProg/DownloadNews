Офіс Генерального прокурора направив до суду обвинувальний акт щодо відомої української адвокатеси, якій інкримінують виправдовування російської агресії.

Про це повідомляє пресслужба ОГП, передає Укрінформ.
“До суду скеровано обвинувальний акт стосовно громадянки України, яка є адвокатом. Їй інкриміновано публічні заклики до насильницької зміни чи повалення конституційного ладу або до захоплення державної влади; посягання на територіальну цілісність і недоторканність України; колабораційну діяльність; виправдовування, визнання правомірною, заперечення збройної агресії рф проти України, глорифікацію її учасників (ч. 3 ст.109, ч.ч. 1, 2 ст. 110, ч. 1 ст. 111-1, ч. 3 ст. 436-2 КК України)”, - йдеться у повідомленні.
За даними слідства, обвинувачена з березня 2022 року на пропагандистських каналах систематично публічно висловлюється щодо суспільно-політичної ситуації в Україні. "Ідеологічно обґрунтовуючи існування самопроголошених республік, вона виправдовує військову агресію російської федерації. Публічно закликає до насильницької зміни чи повалення конституційного ладу України, зміни меж території та державного кордону України", - заявили в ОГП.
Як повідомлялося, на початку лютого СБУ поінформувала, що зібрала доказову базу на прокремлівську пропагандистку Тетяну Монтян, яка публічно виправдовує російську збройну агресію проти України, масово поширює дезінформацію про ситуацію в Україні через власні канали на Ютубі і в Телеграмі.
За даними слідства, вона виїхала до росії ще у 2021 році і відтоді постійно відвідує тимчасово окуповані райони Донецької та Луганської областей для підготовки пропагандистських сюжетів на користь кремлівського режиму.
Напередодні повномасштабної війни рф долучила до засідання Ради Безпеки ООН, присвяченого реалізації «Мінських угод», Тетяну Монтян як свідка. Під час виступу Монтян ретранслювала російські наративи, називаючи Україну «маріонеткою Заходу» та звинувачуючи «колективний Захід» у намаганнях спровокувати війну. Також вона озвучила тези російської пропаганди щодо того, що Україна нібито «вбиває мирне населення Донбасу».