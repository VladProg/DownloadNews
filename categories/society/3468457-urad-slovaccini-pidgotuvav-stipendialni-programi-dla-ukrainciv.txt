На навчальний 2022/2023 рік уряд Словацької Республіки підготував стипендіальні програми для українців.

Як передає Укрінформ, про це повідомляє пресслужба Міністерства освіти і науки України.
“Відповідно до Програми співпраці між МОН і Міністерством освіти Словацької Республіки, уряд Словаччини надасть українцям стипендії на 2022/2023 навчальний рік”, - ідеться в повідомленні.
Зазначається, що надаються 15 стипендій на навчання за освітнім рівнем бакалавр або магістр (термін навчання від 1 до 10 місяців); 6 стипендій для студентів 5 курсу Ужгородського національного університету кафедри словацької філології (до 5 місяців); 15 стипендій для аспірантів (навчання або виконання науково-дослідних робіт) і викладачів ЗВО (викладання лекцій або виконання науково-дослідницьких робіт) терміном від 1 до 10 місяців, а також 10 стипендій на навчання у літній школі з вивчення словацької мови та культури у серпні 2022 року.
Детальна інформація та перелік необхідних документів є на сайті Міністерства освіти, науки досліджень та спорту Словацької Республіки.
Для участі в конкурсі кандидатам необхідно надіслати документи на електронну адресу scholarshipsmon@gmail.com та на поштову адресу Міністерства освіти і науки України (пр.Перемоги, 10, м. Київ, 01135, зазначивши в темі листа/на конверті «Стипендії на навчання в Словацькій Республіці 2022»).
МОН прийматиме заявки до 9 травня 2022 року.
У міністерстві зауважують, що Словацька Республіка – одна з перших країн, яка підтримала Україну, зокрема припинила всі освітньо-наукові проєкти з рф і рб та збільшила кількість стипендійних можливостей для українських студентів та викладачів.
Крім того, Вишеградський фонд підтримує пропозицію міністра освіти і науки Сергія Шкарлета щодо створення мережі Українських освітніх хабів, зокрема розглядає можливість створення такого хабу в Словаччині.
Як повідомлялося, у березні уряд України та Світовий банк ухвалили рішення щодо екстреної допомоги для фінансування стипендіальних програм у галузі вищої освіти у навчальному році 2021-2022 на суму 100 мільйонів доларів.