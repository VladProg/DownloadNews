На сайті Кабінету Міністрів України зареєстрована петиція про запровадження окремих вагонів для жінок та чоловіків в поїздах АТ "Укрзалізниця".

Як передає Укрінформ, петиція опублікована на сайті уряду.
"Просимо виділити принаймні один окремий вагон для жінок і, відповідно, окремий для чоловіків в усіх потягах АТ "Укрзалізниця", які слідують маршрутом довше за шість годин. У випадку відсутності місць у "змішаних" вагонах реалізувати квитки в окремі вагони для осіб обох статей", - йдеться у тексті петиції.
Уряд також просять додати фільтр "стать" при купівлі квитка для ідентифікації статі.
Автори петиції вважають, що виділення принаймні одного окремого вагону для жінок та одного вагону для чоловіків зможе зробити поїздки безпечнішими та запобігти негативному досвіду пасажирів.
Петицію, яка була опублікована 15 травня 2023 року, вже підписали 6 737 осіб. Для її розгляду потрібно 25 тис підписів.
Як повідомлялося, до 2015 року в потягах "Укрзалізниці" патрулювала транспортна поліція. У 2020 році у межах експериментального проєкту співробітники воєнізованої охорони УЗ разом із працівниками поліції здійснювали супровід деяких поїздів далекого спрямування.
У 2021 році таких поїздів було 11. "Укрзалізниця" до повномасштабного вторгнення рф в Україну планувала збільшити кількість поїздів, які буде супроводжувати поліція.