На фінансування Нової української школи передбачено 1,5 млрд грн, найближчим часом очікуються ухвалення відповідного механізму щодо виділення цієї субвенції.

Про це під час виступу на Серпневій конференції -2023 "Освіта єднає" сказав міністр освіти та науки Оксен Лісовий, повідомляє кореспондент Укрінформу.
"Ми продовжуємо цю реформу, ми працюємо над нею, ми її будемо реалізовувати... Півтора мільярда передбачено вже в бюджеті, піднято з субвенції, передбачено в бюджеті Міністерства освіти та науки. Зараз ми працюємо разом з Кабінетом Міністрів над механізмом фінансування і найближчим часом будуть прийняті одна або кілька постанов щодо виділення цієї субвенції", - сказав Лісовий.
Як повідомлялося, реформа Нова українська школа стартувала з початкової школи у 2018/2019 навчальному році.
У 2022 році через секвестр бюджету у зв'язку з повномасштабним вторгненням Росії в Україну реформа НУШ не була профінансована, також в бюджеті на 2023 рік не були закладені кошти на НУШ.
Фото: Оксен Лісовий, ФБ