У Міністерстві внутрішніх справ напрацювали внутрішньовідомчий порядок дій по роботі зі звільненими військовополоненими.

Про це на брифінгу повідомила заступниця міністра внутрішніх справ Катерина Павліченко, передає кореспондент Укрінформу.
«Наразі у МВС напрацьований внутрішньовідомчий порядок дій по роботі зі звільненими військовополоненими, він включає весь спектр питань, які ми тримаємо на контролі, починаючи з моменту зустрічі (наших громадян – ред.) з полону. Також мова йде про питання визначення необхідного лікування, протезування, реабілітації», - сказала вона.
За словами Павліченко, йдеться і про окрему роботу з членами родин цих людей, визначення необхідної підтримки і надання допомоги у соціально-побутових питаннях. Ці питання збираються, акумулюються і вирішуються.
Одним з них є поновлення втрачених документів, банківських карток, службових посвідчень, посвідчень УБД, посвідчень водія, мобільних телефонів, паспортів як громадянина України, так і для виїзду за кордон. «Щодо декого з наших повернених громадян, можливо, знадобиться реабілітація і за кордоном. Тому всі ці документи поновлюються. Міністром поставлене чітке завдання і надано доручення Державній міграційній службі - у найкоротші терміни відновити всі ці втрачені документи», - сказала Павліченко.
За її даними, у Державній міграційній службі на опрацюванні знаходиться 103 заяви про поновлення цих документів. «На контролі також перебуває питання виплати одноразової грошової допомоги у розмірі 100 тисяч гривень, яка передбачена державою для звільнених з полону у рамках обміну осіб. Наразі збираються всі необхідні документи для такої виплати, окремо працюємо і з сім’ями, з родинами, дружинами, дітьми», - уточнила представниця МВС.
Павліченко додала, що цього року міністерству вдалося направити на відпочинок та реабілітацію дітей правоохоронців.
«Цього року ми зробили табір «Вартові безпеки» на базі медичного реабілітаційного центру у Кремінцях. Теж за підтримки наших партнерів, там діти старшого віку змогли трохи побути поліцейськими, прикордонниками і перед початком навчального року відпочити у такому таборі», - сказала чиновниця.
Як заявила Павліченко, МВС продовжує роботу у цьому напрямку і шукає можливості, щоб діти тих, хто несуть службу у підрозділах системи міністерства, проходили оздоровлення, і навчання.
«Окрім цього, МВС також активно включене у Національну програму психологічного здоров’я і психологічної підтримки населення, яка реалізується під егідою першої леді Олени Зеленської. І там також окремим блоком іде робота з дітьми, чиї батьки беруть участь у бойових діях, отримали поранення або загинули від час захисту Батьківщини», - зазначила Павліченко.
Як повідомлялося, 21 вересня в результаті обміну вдалося повернути із російського полону більше 200 українських захисників, а також 10 іноземців, які воювали на боці ЗСУ. Серед них – громадяни США, Британії, Марокко, Швеції, Хорватії.