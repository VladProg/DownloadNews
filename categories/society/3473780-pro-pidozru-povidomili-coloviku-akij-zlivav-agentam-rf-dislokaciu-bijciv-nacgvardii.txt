Правоохоронці повідомили про підозру чоловіку, який передавав агентам російської федерації інформацію щодо дислокації підрозділів Національної гвардії України.

Як передає Укрінформ, про це Офіс генерального прокурора повідомляє у Телеграмі.
За процесуального керівництва прокурорів ОГП викрито та повідомлено про підозру громадянину України у вчиненні державної зради (ч. 2 ст. 111 Кримінального кодексу України). Також йому обрано запобіжний захід у вигляді тримання під вартою без альтернативи внесення застави.
За даними слідства, підозрюваний збирав та передавав представникам рф інформацію стосовно дислокації підрозділів Нацгвардії, військових частин, об’єктів критичної інфраструктури на території України та Києва.
Для передачі інформації підозрюваний використовував спеціально створений чат-бот, розроблений спецслужбами рф, в одному з месенджерів.
Отриману інформацію загарбники планували використати для здійснення ракетних ударів.
Досудове розслідування здійснюється слідчими Головного слідчого управління Служби безпеки України. Встановлюються інші особи, які можуть бути причетними до скоєння кримінального правопорушення.
Як повідомляв Укрінформ, у Київській області правоохоронці викрили двох місцевих жителів, які допомагали російським загарбникам орієнтуватися на місцевості та забезпечували їх житлом і їжею.