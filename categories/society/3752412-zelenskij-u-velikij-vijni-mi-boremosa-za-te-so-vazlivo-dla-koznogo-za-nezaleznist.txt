Президент Володимир Зеленський привітав співвітчизників із нагоди Дня Незалежності України та зазначив, що у великій війні нині ми боремося за те, що важливо для кожного - за незалежну країну.

Вітання глава держави оприлюднив у Фейсбуці, передає Укрінформ.



Джерело: ОПУ
«Сьогодні ми відзначаємо 32-гу річницю нашої Незалежності – Незалежності України. Це цінність для кожного з нас. І за це ми боремось. І в цій боротьбі важливий кожен. Бо ця боротьба за те, що важливо кожному. Це – незалежна Україна. У великій війні немає маленьких справ. Немає непотрібних. Немає неважливих. Це стосується і людей, і дій, і слів», - сказав Зеленський.
За його словами, коли ми відзначаємо Незалежність, кожен може відчути в ній себе. Кожен може спитати в себе: а де він є в українській Незалежності, що від того додалося Незалежності, чи він допоміг країні.
«І сьогодні я хочу присвятити це привітання саме тобі. Тобі, хто дає Україні Незалежність. Тобі, воїне! Ти став на захист України. Я дякую кожному солдату й матросу, кожному сержанту й старшині, кожному офіцеру, кожному генералу», - сказав Президент.
Він також подякував кожному батькові українського воїна, матері українського захисника. Всім українським родинам, які виховали у своїх дітях любов до України й відвагу боронити її щосили.
«Дякую кожному, хто чекає рідних із фронту, кожному, хто щодня молиться за них, хто телефонує чи пише таке важливе «Як ти?», аби почути таке бажане «Все добре!» Таке цінне «Я тебе кохаю»… «Наш син зробив учора перший крок»… «Доця сьогодні сказала: «Тато»… Кожне слово важливе. І важливий кожен, хто робить так, аби це слово могло бути сказане й почуте. Хто забезпечує в країні зв’язок. Зв’язок між людьми. І це більше, ніж просто комунікація. Це зв'язок із життям. Слова підтримки. Слова подяки. І, на жаль, слова, які є найбільш болісними на війні: «Його більше немає…», - сказав Зеленський.
Як повідомлялося, у четвер, 24 серпня, Україна святкує 32-у річницю Незалежності.
День Незалежності України - щорічне свято в Україні, яке відзначають 24 серпня з нагоди ухвалення у 1991 році Акта проголошення незалежності України. Цей документ, ухвалений позачерговою сесією Верховної Ради УРСР, проголосив створення самостійної української держави.