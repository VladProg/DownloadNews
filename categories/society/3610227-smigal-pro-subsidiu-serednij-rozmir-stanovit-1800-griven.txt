Майже 2,5 млн українських домогосподарств отримують субсидії. Її прогнозований середній розмір складе близько 1800 грн на місяць.

Про це повідомив під час засідання уряду Прем‘єр-міністр України Денис Шмигаль, передає Укрінформ.
«Майже 2,5 млн домогосподарств отримують субсидії. Їх кількість у наступні місяці буде більшою, адже люди зараз продовжують звертатися за відповідною допомогою. Середній розмір субсидії прогнозовано складе близько 1800 грн на місяць», - зазначив очільник Кабміну.
Шмигаль уточнив, що у бюджеті на цей та наступний рік достатньо коштів, аби підтримати найбільш вразливі верстви населення та надати необхідний обсяг допомоги у вигляді субсидій.
Як повідомлялося, за січень-вересень 2022 року на соціальні виплати з державного бюджету спрямовано 304,9 млрд грн. Зокрема, 25,4 млрд грн направлено на надання пільг і субсидій громадянам на оплату житлово-комунальних послуг, із них у вересні ‒ 1,5 млрд грн.