Вища рада правосуддя не включила в порядок денний питання про відставку судді Окружного адміністративного суду міста Києва Євгенія Аблова.

Рішення ухвалено на засіданні ВРП у вівторок, повідомляє кореспондент Укрінформу.
“Прошу не включати до порядку денного із питання два пункт перший - розгляд матеріалів щодо звільнення Аблова Євгенія Валерійовича з посади судді Окружного адміністративного суду міста Києва у зв’язку з поданням заяви про відставку у зв’язку з необхідністю доопрацювання”, - озвучила пропозицію член ВРП Інна Плахтій.
Члени ВРП затвердили порядок денний з урахуванням цієї пропозиції.
Як повідомлялося, на засіданні 27 квітня ВРП мала розглянути питання про відставку судді Євгенія Аблова, який є фігурантом справи щодо втручання деяких суддів Окружного адміністративного суду міста Києва у роботу членів Вищої кваліфікаційної комісії суддів, однак не включила його до порядку денного засідання.
У Фундації DEJURE повідомили, що на розгляді у ВРП перебуває кілька скарг щодо дій судді Аблова.
Раніше кілька громадських організацій закликали ВРП не розглядати питання відставки Аблова та інших суддів до розгляду скарг на них.