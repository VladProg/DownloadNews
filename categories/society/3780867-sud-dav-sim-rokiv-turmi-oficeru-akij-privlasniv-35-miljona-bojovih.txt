На Дніпропетровщині до 7,5 років позбавлення волі засуджено начальника відділення військової частини, який разом зі спільником привласнив 3,5 млн грн «бойових» виплат неіснуючих солдатів.

Як передає Укрінформ, про це інформує пресслужба Офісу генпрокурора.

Як зазначається, суд визнав винним начальника відділення персоналу штабу військової частини у заволодінні майном в особливо великих розмірах. Його засуджено до 7 років 6 місяців ув'язнення з конфіскацією майна. Також позбавлено права обіймати певні посади чи займатися певною діяльністю на 2 роки.
Прокурори у суді довели, що засуджений разом зі своїм підлеглим, маючи особисті дані кількох громадян, фіктивно зарахували їх на військову службу та включили до наказу для виплати коштів за нібито участь у бойових діях.
Грошові кошти отримували на підконтрольні банківські рахунки, привласнювали та ділили між собою. Таким чином вони заволоділи 3,5 млн грн.
Матеріали стосовно спільника виділені в окреме кримінальне провадження, розслідування у якому триває.
Досудове розслідування проводили працівники Територіального бюро розслідувань у місті Полтава.
Як повідомляв Укрінформ, Служба безпеки України затримала в Одеській області військового бухгалтера, який привласнив понад 10 млн грн із зарплатного фонду морських піхотинців.