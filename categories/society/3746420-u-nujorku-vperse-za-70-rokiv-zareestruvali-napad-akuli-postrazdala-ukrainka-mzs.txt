На пляжі Рокевей-біч у Нью-Йорку (США) вперше за 70 років зареєстрували напад акули. Жертвою стала 65-річна емігрантка з України Тетяна Колтунюк.

Як передає Укрінформ, громадянство постраждалої підтвердив ВВС Україна речник МЗС Олег Ніколенко.
«Українське громадянство постраждалої підтверджено. Консули звернулися до лікарні, щоби отримати інформацію про її стан зараз, також встановлюють зв'язок із рідними українки», - повідомив Ніколенко.
Зазначається, що Нью-Йорк закрив свій популярний пляж Рокевей-біч у вівторок після того, як у понеділок ввечері на одну з відвідувачок пляжу напала акула. Вона вкусила жінку за ліву ногу, коли та плавала біля пляжу, повідомила прессекретарка міського управління парків. Рятувальники почули її крики про допомогу. Вони витягли жінку з води та надали першу медичну допомогу, потім доправили до лікарні.
Офіційні особи повідомили, що жінка перебуває у важкому, але стабільному стані і має глибоку рану на стегні.
У поліцейському звіті зазначено, що Колтунюк втратила близько 9 кг плоті в результаті укусу, але фотографії, опубліковані в інтернеті, свідчать, що, хоч рани і серйозні, навряд чи йдеться про настільки великі пошкодження.
Цей інцидент став першим за останній час підтвердженим нападом акули на пляжі Рокевей, повідомив департамент парків. Востаннє такий напад тут фіксували ще в 1950-х роках. Тоді 16-річному хлопцю довелося накласти шви після того, як його вкусив за ногу хижак.
Цього літа у штаті Нью-Йорк на пляжах Лонг-Айленда було декілька випадків "зустрічей" людей з акулами.
Експерти зазначають, що більше акул тепер підпливає ближче до берега через потепління води внаслідок зміни клімату. Інша причина - нещодавній закон у Нью-Йорку, який захищає рибу, що є основним джерелом їжі для акул - атлантичний менхеден.
Після нападу акули у понеділок рятувальники обшукали з вертольотів прибережні води, але жодної акули не виявили, повідомили у департаменті парків. Пожежні та поліцейські відділи Нью-Йорка продовжуватимуть перевірку пляжів, наразі вони закриті для серферів і плавців.
Експерти зауважують, що напади акул стаються вкрай рідко. За даними організації International Shark Attack File, у штаті Нью-Йорк у 2022 році було лише 8 неспровокованих укусів, і жоден з них не був смертельним.
Як повідомляв Укрінформ, біля узбережжя штату Західна Австралія акула напала на чоловіка, він не вижив.
Фото: GETTY IMAGES