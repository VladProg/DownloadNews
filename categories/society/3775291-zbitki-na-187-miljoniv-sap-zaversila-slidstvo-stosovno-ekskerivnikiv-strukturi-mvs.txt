Прокурор САП прийняв рішення завершити досудове розслідування у справі колишніх директора та його заступника держпідприємства МВС «Інформ-Ресурси», чиї зловживання завдали збитків на 187 млн грн.

Як передає Укрінформ, про це Спеціалізована антикорупційна прокуратура повідомляє у Фейсбуці.
У межах досудового розслідування встановлено, що у серпні 2018 року директор держпідприємства МВС України «Інформ-Ресурси», діючи спільно зі своїм заступником, відчужили належні підприємству будівлі у центрі Києва.
Попри те, що приміщення перебували у податковій заставі та не могли бути продані до погашення зобов’язань, посадовці відчужили державне майно, при цьому значно занизивши реальну вартість.
«Для цього очільник державного підприємства використав підроблені документи, а також приховав від оцінювача відомості про користування підприємством земельною ділянкою, на якій знаходилася будівля. Таким чином, особи за 16 млн грн відчужили належні підприємству об’єкти, тоді як їх дійсна вартість становить понад 187 млн грн. Ці дії завдали державному підприємству збитків на суму понад 171 млн грн», - сказано в повідомленні.
Наприкінці 2018 року посадові особи держпідприємства заволоділи отриманими від незаконної оборудки коштами, а саме 16 млн грн, перерахувавши їх на рахунки підконтрольних юридичних осіб.
Крім того, з’ясувалося, що для приховування протиправної діяльності та уникнення відповідальності очільник ДП, використовуючи своє службове становище, викрав документи фінансово-господарської діяльності підприємства.
Детективам НАБУ надано доручення відкрити матеріали справи стороні захисту для ознайомлення.
У САП додали, що стосовно трьох осіб, залучених до цієї злочинної схеми та причетних до легалізації коштів, отриманих злочинним шляхом, винесено обвинувальні вироки.
Як повідомляв Укрінформ, у вересні колишнім директору та заступнику директора державного підприємства МВС «Інформ-Ресурси» повідомили про підозру у зловживанні під час відчуження приміщень на 187 млн грн.