У Києві у суботу троє українських дітей — Віталій, Артем і Анастасія, яких вдалося повернути з депортації, розповіли, як до них ставилися у росії.

Про це вони розповіли під час пресконференції у Медіацентрі Україна – Укрінформ.
За словами Віталія, він спочатку був у одному таборі, у якому була більш-менш нормальна ситуація, а потім його разом з іншими дітьми перемістили в інший табір.
“У цьому другому таборі, коли я зайшов до однієї з кімнат, то там не було ні килима, ні лінолеуму - нічого, просто цемент, і стояли 3 ліжка без постелі. Ми сиділи та чекали постіль 2 години, нам її ніхто так і не приніс. Ми пішли до директорки табору, і нам сказали, що вона не зобов'язана нічого давати казали: “Ми вам не волонтери, треба було з собою везти”, - заявив він.
Як зазначив юнак, їх годували холодною кашею, не дали навіть чаю і сказали, що їм потрібно було брати з собою продукти.
“У нас щовечора була розмова про “важливе”: наприклад, нам розповідали, що Україна — це терористи. Нам не дозволяли телефонувати батькам. У нас у таборі гімн росії міг грати по 4 години, і нам сказали, що ми маємо його вивчити і знати як своїх 5 пальців”, - додав він.





Про те, що окупанти змушували дітей співати російський гімн, заявив і Артем. Підтвердив він і те, що дітям росіяни розповідали про “погану Україну”.

“Були погрози — нас лякали психлікарнею, тим, що нас туди віддадуть. У кімнатах ми спали на підлозі - не було ліжок, подушок, — одні матраси. Ми вкривалися курточками”, - сказав Артем.
Зі свого боку Анастасія розповіла, що їх змушували співати російський гімн кожного тижня у визначений час, а за відмову називали невдячними.

Окремо вона зазначила, що коли діти просили окупантів повернути їх до батьків — наприклад, організувати довезення автобусами, ті у відповідь казали, що автобуси дуже дорого замовляти і що їхнім батькам потрібно приїхати і забрати їх.
“Кожен вечір у нас були дискотеки чи заходи. На цих заходах нам не можна було розмовляти українською, показувати, що ми з України і так далі. Нам казали, що ми нічого не вміємо, щоб ми поверталися до себе на батьківщину. Там били дітей, зокрема — вдарили мене”, - поінформувала дівчинка.
Як повідомляв Укрінформ, 6 квітня експерти в Укрінформі заявили, що освітні органи рф є співучасниками викрадення українських дітей.