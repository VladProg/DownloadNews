АТ "Укрзалізниця" разом із залізницями Польщі та Німеччини налагодили систему поїздок з України до ФРН з пересадкою в Перемишлі.

Як передає Укрінформ, про це повідомляє Укрзалізниця у Телеграмі.
Зокрема, доїхати до Перемишля можна поїздами Інтерсіті+ 705/706 та 715/716, які відправляються з Києва щоденно о 8:30 та 17:00 і прибувають відповідно о 19:53 та 5:00, а також поїздом 35/36 з Одеси через Львів, що вирушає щоденно о 18:22 і прибуває до Перемишля о 9:07.
Там громадяни України можуть безкоштовно сісти в поїзд із Перемишля до німецького Котбуса, який курсує по парних днях. Крім цього, щоденно з вокзалу Перемишля йде поїзд до Берліна (прямий або з пересадкою в Кракові).

Доступна також пересадка на поїзд до німецького Ганновера. Відправлення - по непарних днях.
Зазначається, що подальше пересування територією Німеччини для громадян України, що залишили її територію після 24 лютого, також безкоштовне - для цього треба отримати спеціальний безкоштовний „helpukraine” квиток.
Як повідомлялося, АТ "Укрзалізниця" тимчасово обмежило продаж квитків через партнерські сервіси. Можливість придбання квитків через сайт залишається.