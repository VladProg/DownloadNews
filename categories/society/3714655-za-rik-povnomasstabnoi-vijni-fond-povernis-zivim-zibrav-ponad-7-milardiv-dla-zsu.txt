З початком повномасштабної російсько-української війни Благодійній фонд «Повернись живим» зібрав для допомоги військовим 7 мільярдів гривень.

Про це під час панелі «Держава — це ми. Як громадянське суспільство змінює хід війни» на Львівському медіафорумі повідомила керівниця комунікаційного відділу БФ «Повернись живим», репортерка Reporters Ольга Омельянчук, передає кореспондент Укрінформу.
«Ми існуємо з 2014 року, з початку російсько-української війни. За перші 8 років ми зібрали на допомогу війську приблизно понад 200 мільйонів гривень, а за перший рік повномасштабного вторгнення Росії – понад сім мільярдів гривень, а це майже 210 мільйонів доларів. Це дуже величезні гроші. Народні кошти», - сказала Омельянчук.
Вона наголосила, що за ці кошти благодійний фонд купує для війська безпілотні авіаційні комплекси, нові пікапи, тепловізори, рації та інше. Але нещодавно «Повернись живим» отримав дозвіл на придбання товарів подвійного та військового призначення і відтепер купує ще й зброю.
«Ми співпрацюємо з мережею АЗК «ОККО» - це львівській бізнес, і разом з ними ми зараз збираємо 400 мільйонів гривень на закупівлю мінометів, крупнокаліберних гранатометів та кулеметів для сил територіальної оборони. За місяць відколи почалася співпраця, вдалося залучити більше 100 мільйонів гривень», - додала волонтерка.
Як повідомлялося, мережа ОККО і фонд «Повернись живим» стартували з новим спільним проєктом допомоги ЗСУ – «ОКО ЗА ОКО 2. Озброїмо ТрО до зубів». ОККО перераховує по 1 гривні з кожного проданого літра пального PULLS 95/Diesel на збройне підсилення. Зібрані кошти підуть на закупівлю 100 автоматичних гранатометів (УАГ-40), 200 крупнокаліберних кулеметів (ДШК) та 300 мінометів калібру 82 мм.
Як повідомлялося, у Львові 25-27 травня відбувається Львівський медіафорум. Подія проходить в оновленому форматі й зібрала навколо закордонних й українських медіафахівців, публічних інтелектуалів, дослідників, полісімейкерів, представників громадського сектору і міжнародних організацій. Фокусна тема: «Після війни або перед війною. Як цивілізації перемогти хаос?».