Уряд розглядає нову систему оплати праці освітян, пілотний проєкт щодо нового формату оплати планується провести в 500 школах у 2024-2025 роках.

Про це під час виступу на Серпневій конференції -2023 "Освіта єднає" сказав міністр освіти та науки Оксен Лісовий, передає Укрінформ.

Фото: Євген Бородавко

"Нова система оплати праці для вчителів і директорів. Ця програма вже запущена. 2023-2024 рік – це робота над формуванням політик і експертизи. У 2024-2025 році ми виходимо на пілотний проєкт. Плануємо попередньо реалізувати його у 500 школах", - сказав Лісовий.
Він додав, що пропонується відійти від єдиної тарифної сітки в оплаті праці вчителів.
"Ми хочемо, щоб базова частина заробітної плати була близько 80%, близько 20% - надбавки і ще кілька надбавок регіональних доплат і доплати від директора школи. Тобто ми робимо її зрозумілою, прозорою, прогнозованою. І, найголовніше, ми прагнемо підвищити заробітну плату", - сказав Лісовий.
Міністр зауважив, що в умовах повномасштабної війни, яку розв'язала в Україні Росія, неможливо точно сказати, наскільки швидко це можна зробити.
"Але змінити систему і змінити підходи і поступово готуватися до введення нового підходу і нових принципів – це те, на чим ми зараз працюємо", - сказав Лісовий.
Як повідомлялося, у грудні 2022 року Кабінет міністрів постановою №1411 призупинив рішення уряду від 2019 року про підвищення окладів педагогічних працівників, зокрема встановлювався коефіцієнт визначення посадового окладу (ставки заробітної плати) у співвідношенні до прожиткового мінімуму для працездатних осіб на 1 січня 2023 року.