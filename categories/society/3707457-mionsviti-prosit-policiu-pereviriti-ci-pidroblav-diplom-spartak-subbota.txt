Міносвіти звернулося до поліції із проханням перевірки можливої підробки документів про іноземну освіту Спартака Субботи, який позиціонував себе як кандидат наук і лікар-психолог.

Як передає Укрінформ, про це Міністерство освіти і науки України повідомляє у Фейсбуці.
“До МОН надійшов запит на публічну інформацію щодо достовірності вказаних документів. Під час перевірки з’ясували, що у матеріалах атестаційної справи щодо присудження наукового ступеня Субботі С.О., наявні завірені належним чином копії документів. Тоді Міністерство надіслало запити до ДП “Інформаційно-іміджевий центр” та ДП “Інфоресурс”, аби підтвердити факт наявності у реєстрах вказаних документів про освіту", - йдеться у повідомленні.
МОН отримало відповіді від обох державних підприємств, що відомості про диплом магістра, копія якого прикладена до атестаційної справи, у Реєстрі документів про освіту в Єдиній державній електронній базі з питань освіти відсутні, а вказане у справі Свідоцтво про визнання в Україні іноземного документа про освіту Міністерство освіти і науки України не видавало.
“Цю інформацію ми вже передали до Національної поліції України із проханням перевірити можливий факт підроблення та зумисне використання підроблених документів Субботи Спартака Олександровича”, - повідомили в МОН.
Як повідомлялося, в опублікованому про Спартака Субботу розслідуванні йшлося про те, що він видавав себе за кандидата наук.