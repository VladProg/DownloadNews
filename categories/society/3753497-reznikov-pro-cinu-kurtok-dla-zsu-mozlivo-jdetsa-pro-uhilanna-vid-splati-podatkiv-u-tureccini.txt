Міністру оборони України Олексію Резнікову невідомо, чому під час закупівлі 180 тисяч зимових курток для ЗСУ фактична вартість виявилась вищою за ту, що вказана у документах турецького постачальника.

Про це він розповів у коментарі «Бабелю», передає Укрінформ.
Резніков заявив, що ціна постачання «абсолютно адекватна ринку і тодішній ситуації» — дефіциту одягу на ринку та необхідності терміново одягнути якомога більше військовослужбовців.
За його словами, кожна куртка коштувала 86 доларів, водночас міністр не знає, чому в турецьких документах значиться ціна 29 доларів за зимову куртку. Він припустив, що може йтися про ухилення від сплати податків у Туреччині, й додав, що це «не клопіт України».
Резніков запевнив, що Громадська антикорупційна рада при Міністерстві оборони вже займається цією ситуацію, а журналісти отримають усі відомості про цю закупівлю.
Також очільник оборонного відомства сказав, що народна депутатка Анастасія Радіна і журналіст Михайло Ткач не прийняли його виклику. На думку Резнікова, це означає, що їхні звинувачення в заміні зимових курток на літні були неправдою.
«Без звинувачення в підміні зимових курток на літні в “розслідуванні” не залишається нічого. За це звинувачення ніхто не готовий нести відповідальність. Нехай так. Прошу всіх журналістів, які розповсюдили інформацію про закупівлю літніх курток замість зимових, прибрати неперевірені матеріали, опублікувати офіційну позицію Міноборони щодо цієї закупівлі й дочекатися розбору ситуації», — наголосив міністр.
Як повідомляв Укрінформ, раніше у Міноборони заявили, що готові сприяти у перевірці всіх поставлених за контрактом зимових курток, аби зняти будь-які сумніви щодо отримання військовослужбовцями зимового одягу за результатами виконання контрактів.