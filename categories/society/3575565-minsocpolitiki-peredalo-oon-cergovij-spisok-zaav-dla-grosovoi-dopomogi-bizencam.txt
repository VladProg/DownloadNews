Міністерство соціальної політики втретє передало до Агентства ООН у справах біженців список заяв на виплату грошової допомоги.

Про це з посиланням на Мінсоцполітики повідомляє Урядовий портал, передає Укрінформ.
"Мінсоцполітики в рамках укладеного меморандуму з Управлінням Верховного комісара ООН у справах біженців передано список заяв для виплати грошової допомоги 130 000 особам. Серед них люди уразливих категорій – пенсіонери, які не є переселенцями, але потребують підтримки, які зареєстрували заявку на грошову допомогу від міжнародних організацій на платформі єДопомога", - йдеться у повідомленні.
Зазначається, що це вже третій список, наданий Управлінню Верховного комісара ООН у справах біженців.
По списку переданих заяв травні та червні 2022 року вже було виплачено грошову допомогу 143 338 особам.
На сьогодні 2 545 645 осіб включено до списків, переданих Мінсоцполітики до різних міжнародних організацій, в тому числі УВКБ ООН, задля виплати грошової допомоги, з яких 901 052 особи вже отримали грошову допомогу.
Серед людей, які отримують допомогу, пріоритетними є вразливі групи людей, зокрема, люди з інвалідністю, пенсіонери, одинокі батьки, які самостійно виховують дітей, малозабезпечені сім'ї.
У Мінсоцполітики нагадали, що після передачі списків на виплату міжнародні організації проводять додаткову перевірку щодо дедублікації виплат.
Зі свого боку, Мінсоцполітики проводить верифікацію даних заявника, використовуючи наявні державні інформаційні реєстри та бази даних, що дозволяє отримувати перевірену інформацію про особу.
Управління Верховного комісара ООН у справах біженців (УВКБ ООН, Агентство ООН у справах біженців) – це глобальна організація, яка присвячує свою діяльність порятунку життів, захисту прав та побудові кращого майбутнього для біженців, вимушено переміщених громад та осіб без громадянства. УВКБ ООН працює в Україні з 1994 року разом з місцевою владою, партнерами та громадськими організаціями.