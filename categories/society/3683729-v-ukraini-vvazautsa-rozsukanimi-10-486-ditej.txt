У нашій державі з початку повномасштабного вторгнення рф вважаються розшуканими 10 486 дітей, зниклими безвісти — 385 дітей.

Про це поінформувала пресслужба Нацполіції, передає Укрінформ.
“За даними порталу childrenofwar.gov.ua, станом на 17.03.2023 (в Україні вважаються — ред.) зниклими безвісти — 385 дітей, розшуканими — 10 486 дітей”, - йдеться у повідомленні.
Окремо зазначається, що поліція виявила на територіях деокупованих районів вже 52 місця несвободи і катівень. З них 27 цих місць було виявлено на Харківщині, 16 — на Херсонщині, три — на Київщині, по два — на Сумщині і Миколаївщині, по одному — на Донеччині і Чернігівщині.
Своєю чергою в НПУ поінформували, що з початку повномасштабного вторгнення слідчі Нацполіції України розпочали 67 233 кримінальних проваджень за фактами вчинення на території України злочинів військовослужбовцями збройних сил рф та їхніми пособниками.

З цієї кількості справ 55 180 були відкриті за ст. 438 Кримінального кодексу України (Порушення законів та звичаїв війни), 9 214– за ст. 110 ККУ (Посягання на територіальну цілісність і недоторканність України), 2 609 – за ст. 111-1 ККУ (Колабораційна діяльність), 133 – за ст. 111 ККУ (Державна зрада), 37 – за ст. 113 ККУ (Диверсія) та ін.
Як повідомлялося, 10 березня у МВС поінформували, що в Україні вважаються знайденими 10 300 дітей.