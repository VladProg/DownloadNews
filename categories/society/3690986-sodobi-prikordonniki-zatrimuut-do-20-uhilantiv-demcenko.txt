Співробітники Держприкордонслужби щодоби затримують близько 20 осіб за спробу незаконно перетнути кордон. На початку повномасштабного вторгнення таких порушників було 60-70 осіб щодня.

Як передає Укрінформ, про це в ефірі загальнонаціонального телемарафону «Єдині новини» повідомив речник Держприкордонслужби Андрій Демченко.
«На початку дії воєнного стану, особливо в перші місяці, на кордоні ми затримували близько 60-70 осіб за добу, які намагалися в незаконний спосіб перетнути кордон. Зараз десь 20 осіб за добу, сюди входять спроби незаконно перетнути кордон в пунктах пропуску, коли громадяни намагаються використати підроблені документи, а також ті, які слідують через «зелену ділянку» кордону, тобто поза межами пропуску, намагаючись пішки перетнути лінію державного кордону», - повідомив речник.

Відео: телемарафон "Єдині новини"
Коментуючи питання заборони виїзду за кордон держслужбовців, речник нагадав, що зараз під заборону підпадають керівники та їх заступники різних рівнів, народні депутати, депутати місцевих рад, судді, прокурори і особи, які заброньовані за державними органами на період дії воєнного стану. Водночас є винятки. Зокрема, за кордон можуть виїхати держслужбовці у випадку потреби лікування або смерті родичів, які перебувають за кордоном.
Як повідомлялось, у січні уряд визначив, що депутати різних рівнів, урядовці, працівники, які заброньовані на період мобілізації та на воєнний час за органами державної влади, судді, прокурори, керівники державних унітарних підприємств, керівники деяких господарських товариств мають право перетинати державний кордон на підставі рішень про службові відрядження. За 2,5 місяці від початку року прикордонники не пропустили через кордон понад 350 держслужбовців, які не мали підстав для виїзду за межі України.