Митрополит Київський і всієї України Епіфаній у Всеукраїнський день молитви за сиріт закликав молитись за маленьких українців, які залишились без батьків внаслідок війни.

Як передає Укрінформ, про це він написав у Твіттері.
"Ця страшна війна зробила багатьох дітей сиротами. Зламала і скалічила їхні долі, відібрала дім, родину, мрії та й власне дитинство… У Всеукраїнський день молитви за сиріт, закликаю кожного помолитися за невинних дітей, які внаслідок війни залишилися без найрідніших – без батьків", - наголосив предстоятель Православної церкви України.
Як повідомляв Укрінформ, за інформацією міністра соціальної політики Оксани Жолнович, в Україні понад 67 тисяч дітей не мають батьківського піклування, при цьому лише понад 16 тисяч можуть бути всиновлені.