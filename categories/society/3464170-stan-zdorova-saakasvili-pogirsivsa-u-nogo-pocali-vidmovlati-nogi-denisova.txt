У експрезидента Грузії, громадянина України Міхеїла Саакашвілі почалися проблеми зі здоров'ям – в нього порушена артикуляція мови та відмовляють ноги.

Як передає Укрінформ, про це Уповноважена Верховної Ради з прав людини Людмила Денісова повідомила у Фейсбуці.
«Занепокоєна погіршенням стану здоров’я громадянина України, голови виконавчого комітету Національної ради реформ при Президентові України Міхеїла Саакашвілі. Він попросив про допомогу лікаря під час судового засідання у міському суді Тбілісі. У Міхеїла порушена артикуляція мови та почали відмовляти ноги», - заявила вона.
За її даними, Саакашвілі практично не може приймати їжу, внаслідок чого він втратив близько 12 кілограмів та постійно відчуває слабкість та безсоння.
Також, як зазначила український омбудсман, до руставської пенітенціарної установи, де утримується Саакашвілі, з грудня минулого року не допускають незалежних лікарів.
Як сказала Денісова, це свідчить про відсутність належного лікування, визначеного консиліумом медиків, зібраних на вимогу народного захисника Грузії, що прирівнюється до катування.
«Закликаю владу Грузії забезпечити Саакашвілі належною медичною допомогою і дотримуватися норм міжнародного права. Зокрема, третьої статті Конвенції про захист прав людини і основоположних свобод, згідно з якою нікого не може бути піддано катуванню або нелюдському чи такому, що принижує гідність, поводженню або покаранню», - заявила вона.
Також Денісова додала, що у судовій залі Саакашвілі зазначив, що стурбований наслідками воєнних дій рф проти України, хотів би бути поруч та допомагати героїчному народу України.
Як повідомлялося, Саакашвілі затримали в Грузії 1 жовтня після того, як він приїхав на батьківщину після восьмирічної відсутності. Йому висунули обвинувачення в незаконному перетині кордону, яке, за даними слідства, він скоїв 28 вересня, коли таємно прибув до грузинського порту Поті з України на судні, яке перевозило вантажівку з молочною продукцією.
Стаття за незаконний перетин кордону передбачає до п'яти років позбавлення волі.
Саакашвілі голодував 50 днів у в'язниці.
Україна офіційно визнала Саакашвілі потерпілим у справі про неналежне поводження у грузинському ув’язненні.
21 лютого Саакашвілі вдруге оголосив голодування.