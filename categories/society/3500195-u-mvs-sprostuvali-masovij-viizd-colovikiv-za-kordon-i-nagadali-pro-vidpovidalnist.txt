Чоловіків, які намагаються незаконно виїхати з України за кордон, виявляють з першого дня повномасштабної війни, проте це не є масовим явищем.

Про це у телеефірі заявив радник міністра внутрішніх справ Вадим Денисенко, передає кореспондент Укрінформу.
"Є різні схеми, у різних регіонах це по-різному відбувається, але так чи інакше, говорити про те, що це масовий рух, я не можу. Тобто справді, є поодинокі випадки, є групи, які цим займаються, але це не є масовим, і говорити про те, що тисячі чоловіків виїжджають за кордон - це неправда", - сказав Денисенко.
За його словами, у середньому за незаконний перетин кордону такі чоловіки платять від 5 до 15 тисяч доларів.
Водночас радник глави МВС нагадав, що законодавством передбачена відповідальність і для тих, хто організує такі схеми, і для тих, хто намагався незаконно перетнути кордон.
Як повідомлялося, на період дії воєнного стану чоловікам – громадянам України віком від 18 до 60 років обмежено виїзд за межі країни.