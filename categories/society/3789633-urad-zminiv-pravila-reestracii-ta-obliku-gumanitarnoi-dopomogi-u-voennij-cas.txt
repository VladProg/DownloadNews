Кабінет міністрів вніс зміни до низки постанов, які стосуються порядку реєстрації та обліку гуманітарної допомоги та її отримувачів у період воєнного стану.

Відповідний документ, датований 20 листопада, оприлюднений на Урядовому порталі, передає Укрінформ.
«Внести до постанов Кабінету міністрів України зміни щодо реєстрації та обліку гуманітарної допомоги та її отримувачів у період воєнного стану, що додаються», - йдеться у документі.
Зазначається, що постанова набирає чинності з дня її опублікування.
За словами постійного представника Кабміну у Верховній Раді Тараса Мельничука, внесено зміни до положення про автоматизовану систему реєстрації гуманітарної допомоги в частині запровадження на період воєнного стану обовʼязкової автоматичної реєстрації отримувачів гумдопомоги через інформаційний вебпортал автоматизованої системи реєстрації гуманітарної допомоги та внесення даних про товари, що визнаються гуманітарною допомогою, до цієї системи.
Передбачено запровадження подання отримувачами гумдопомоги декларацій про товари, що визнаються гуманітарною допомогою, інвентаризаційних описів про надходження гуманітарних вантажів та звітів про їх наявність і розподіл, а також внесення інформації щодо статусу гуманітарних вантажів та їх отримувачів з використанням автоматизованої системи реєстрації гуманітарної допомоги, зокрема, шляхом інформаційної взаємодії з іншими державними електронними інформаційними ресурсами.
«Окреслено механізм реєстрації отримувача гуманітарної допомоги в Єдиному реєстрі отримувачів гуманітарної допомоги та присвоєння йому унікального реєстраційного номера отримувача гуманітарної допомоги за допомогою зазначеної системи», - додав Мельничук.
Він зазначив, що визначено перехідний період для обовʼязкового використання автоматизованої системи до 1 квітня 2024 року.
Як повідомлялося, Верховна Рада ухвалила закон, яким змінюються умови ввезення в Україну гуманітарної допомоги. Ключовим нововведенням документа є законодавчо закріплене спрощення процедури ввезення, обліку та розподілу гуманітарної допомоги.