Національна спілка журналістів України запустила Фонд пам’яті загиблих журналістів.

Як передає Укрінформ, про це голова Національної спілки журналістів України Сергій Томіленко повідомив у Фейсбуці.
“У Всесвітній день свободи преси, який відзначається 3 травня, Національна спілка журналістів України оголошує про запуск Фонду пам’яті загиблих журналістів. Діяльність фонду буде спрямована на допомогу родинам журналістів, які загинули під час широкомасштабного російського вторгнення до України”, - ідеться в повідомленні.
Пожертви від благодійників надходитимуть на окремий рахунок Національної спілки журналістів України. Кошти з цього рахунку виплачуватимуться дітям та іншим членам родин загиблих колег.

За словами голови НСЖУ, журналістика – це професія мужніх людей. Адже бути відданим професійним стандартам і готувати достовірні репортажі, означає, що журналіст свідомо ризикує стати мішенню для російських військових. Обов’язок НСЖУ - підтримувати всіх сучасних воєнних кореспондентів та віддавати данину пам’яті жертвам війни, сказав Томіленко.
Рішення про виплату коштів, зібраних Фондом, ухвалюватиме Секретаріат НСЖУ за поданням комісії з призначення допомоги. Для контролю за діяльністю фонду буде створена спостережна рада, до складу якої входитимуть авторитетні журналісти та медіадіячі: Ольга Мусафірова, Микола Семена, Сергій Шевченко та інші.
НСЖУ уже зробила перший внесок у Фонд пам’яті журналістів – перерахувавши 30 тисяч гривень.
Реквізити для допомоги родинам загиблих журналістів опубліковані в історіях спецпроєкту “Медіа Меморіал” телеканалу ICTV (Starlight Media) в пам’ять про загиблих журналістів.
Як повідомляв Укрінформ, 29 квітня Президент України Володимир Зеленський заявив, що журналістка Радіо Свобода Віра Гирич стала 23 працівником медіа, чиє життя обірвалося внаслідок російського вторгнення в Україну, і висловив співчуття близьким і рідним загиблої.