Президент Володимир Зеленський запевняє, що завдяки професіоналізму та мужності українських воїнів-зв’язківців з початком повномасштабного вторгнення росії в Україну розгорнуто стійку систему бойового управління підрозділами сил оборони, яка й зараз продовжує надійно працювати.

Про це йдеться у вітанні Президента воїнам та ветеранам військ зв’язку України, повідомляє Укрінформ.
«Військовий зв'язок як невід’ємна високотехнологічна складова системи управління Збройними Силами України є запорукою успішного виконання військами завдань у будь-яких бойових умовах», - зазначив глава держави.
Він підкреслив, що завдяки професіоналізму, військовій майстерності та мужності воїнів-зв’язківців з початком широкомасштабного російського вторгнення було розгорнуто стійку систему бойового управління військовими частинами і підрозділами сил оборони, яка, за словами Президента, надійно утримується і працює нині.
«Дякую вам за надійний та своєчасний зв’язок, безперервне функціонування інформаційних систем, самовідданість і стійкість, виявлені під час виконання завдань за призначенням», - сказав Зеленський.

Він вшанував пам’ять героїв, які загинули у боротьбі за свободу і незалежність України.
«Переконаний, що українські військові зв’язківці й надалі надійно захищатимуть рідну землю. Зичу усім вам міцного здоров’я, незламного духу у відстоюванні незалежності і територіальної цілісності України та нових перемог над окупантами. Слава українським воїнам-зв’язківцям!», - привітав Зеленський.
Також військових зв'язківців з професійним святом привітав голова Верховної Ради Руслан Стефанчук. У повідомленні у Фейсбуці спікер наголосив, що успіх будь-якої військової операції без військ зв’язку неможливий.
«Ви — невід’ємна частина всіх родів військ Збройних сил України. Саме ви забезпечуєте підрозділи безперебійним зв’язком і налагоджуєте оперативність та своєчасність військової комунікації. І завдяки вам секретна інформація убезпечена. Сьогодні ми як ніколи розуміємо, наскільки це важливо», - написав Стефанчук.
Міністр оборони Олексій Резніков також привітав воїнів-зв'язківців з професійним святом і підкреслив, що саме завдяки роботі зв’язківців українські бойові підрозділи оперативно отримують важливу інформацію, випереджають дії агресора та руйнують підступні ворожі плани.
"Нині військовий зв'язок – це технічна основа ЗСУ, а воїни-зв’язківці по праву належать до інтелектуальної еліти героїчного українського війська. У спеку та холод, вдень і вночі, під кулями, завдяки воїнам-зв’язківцям проведено чимало успішних військових операцій на передовій", - констатував Резніков.
Міністр оборони зауважив, що якби не складна система комунікацій, яку налагоджують зв'язківці, українська армія була б сліпа та глуха, підрозділи не могли б комунікувати, а командири керувати.
Як відомо, 8 серпня своє професійне свято відзначають військовослужбовці Військ зв'язку Збройних Сил України згідно з Указом Президента України «Про День військ зв'язку» від 1 лютого 2000 р. № 154/2000.