Парламентська робоча група вже напрацювала певні алгоритми щодо виплати заробітної плати військовослужбовцям.

Про це член Комітету Верховної Ради з питань національної безпеки, оборони та розвідки, представник Президента у ВР Федір Веніславський повідомив під час брифінгу в Медіацентрі Україна — Укрінформ, відповідаючи на запитання кореспондента агентства.
Він нагадав, що на базі оборонного парламентського комітету було створено робочу групу, до якої увійшли народні депутати від усіх політичних сил та представників усіх складових сектору безпеки і оборони. За словами Веніславського, вже відбулося декілька засідань цієї робочої групи. Він підкреслив, що незабаром має відбутися “передфінальне” засідання, за результатами якого буде відомо детальну інформацію.
“Напрацьовуються конкретні питання, пов’язані зі справедливим і пропорційним рівнем грошового забезпечення військовослужбовців, які виконують бойові завдання, які перебувають у тилу і виконують певні службові завдання”, — зазначив Веніславський.
Парламентарій поінформував, що найближчими днями керівники цієї робочої групи скоріше за все проведуть брифінг, на якому більш детально розкажуть про напрацювання.
“Але за результатами роботи цієї робочої групи вдалося напрацювати певні алгоритми, які, я думаю, будуть сприйняті суспільством, як абсолютно адекватні і справедливі”, — додав він.
Як повідомляв Укрінформ, на базі Комітету Верховної Ради з питань національної безпеки, оборони та розвідки створено робочу групу для врегулювання питання оплати праці військовослужбовцям.
З 1 лютого змінився порядок виплат військовослужбовцям. Так, мінімальний розмір грошового забезпечення було підвищено до 20 100 гривень усім військовослужбовцям. 100 тисяч на місяць, як і раніше, збережені захисникам, які воюють безпосередньо на передовій. Водночас 30 тисяч гривень, що раніше виплачувалися широкому колу силовиків, тепер виплачуються військовим, які виконують завдання в районах бойових дій, але не беруть безпосередньої участі в боях із противником, пропорційно часу виконання завдань, а також тим, хто перебуває на бойовому чергуванні й бере участь у відбитті повітряних нападів противника, незалежно від району виконання завдання.