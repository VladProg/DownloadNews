Цьогоріч рекордна кількість громадян подали заявки на вступ у Національну академію Служби безпеки України.

Про це ректор Національної академії СБУ, доктор юридичних наук, полковник Андрій Черняк розповів у коментарі Укрінформу.
«Динаміка вступної кампанії надзвичайно велика, адже цьогоріч у нас найбільший конкурс для курсантів за всю історію академії Служби безпеки України», - поінформував він.
За словами ректора, понад півтори тисячі громадян подали заявки на вступ до навчального закладу.
«Цьогоріч на початковому етапі вступної кампанії був конкурс — понад 12 осіб на одне курсантське місце. На фінальному етапі відбору - 3 особи на місце. А щодо конкурсу на контрактну форму навчання, то було 6 претендентів на місце», - повідомив Черняк.
Полковник також поінформував, що близько 70 студентів після закінчення академії у 2023 році продовжили кар’єрний шлях в СБУ, а ще близько 50-60 долучились до інших секторів складової безпеки і вже боронять Українську державу.
«Це показник того, як ми рухаємось і яку патріотичну молодь ми виховуємо», - резюмував він.
Як повідомлялося, Національна академія СБУ – єдиний в Україні заклад вищої освіти, який готує для української спецслужби контррозвідників та філологів-перекладачів, а також фахівців у сфері інформаційної безпеки.