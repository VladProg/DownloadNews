Голова Нацполіції Іван Вигівський заявив про підтримку легалізації медичного канабісу.

Про це він сказав у інтерв’ю виданню «Цензор.нет», передає Укрінформ.
«Враховуючи те, що після війни у нас буде багато людей після важких поранень, людей із ПТСР, я підтримую легалізацію медичного канабісу. Але лише у вигляді ліків, які продаються за рецептами, а не марихуани, яку курять», - заявив Вигівський.
Він зазначив, що медичний канабіс чітко внормований, питання було лише щодо приватних лабораторій, які мають перевіряти вміст тетрагідроканабінолу.
«У медичному канабісі, для того щоб він був ефективним для лікування, вміст тетрагідроканабінолу має бути не меншим за 0,3%. Для технічного норма 0,2%. Така норма не дає можливості, грубо кажучи, використовувати його як сировину для виготовлення наркотику і є практикою багатьох країн світу», - наголосив голова НПУ.
За його словами, легалізація медичного канабісу в тому вигляді, як це запропоновано законопроєктом, підтриманим Верховною Радою у першому читанні, можлива. «А от щодо технічного канабісу, то цим же документом недосконало прописані норми, які регулюють це питання. Ми подали народним депутатам через МВС свої пропозиції і застереження із цього приводу», - сказав Вигівський.
Він також зауважив, що поліція готова патрулювати поля, де вирощуватиметься медичний і технічний канабіс, зокрема із застосуванням дронів.
«Міністерство аграрної політики буде давати дозволи на засівання конкретних територій, ми будемо їх об’їжджати, дивитись», - зазначив він.
Як повідомлялося, 13 липня Верховна Рада ухвалила в першому читанні законопроєкт №7457 "Про регулювання обігу рослин роду коноплі (Cannabis) в медичних, промислових цілях, науковій та науково-технічній діяльності для створення умов щодо розширення доступу пацієнтів до необхідного лікування онкологічних захворювань та посттравматичних стресових розладів, отриманих внаслідок війни".
Фото: npu.gov.ua