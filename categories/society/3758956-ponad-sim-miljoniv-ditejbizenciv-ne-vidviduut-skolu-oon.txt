Понад сім мільйонів дітей-біженців не відвідують школу — це більша частина переміщених дітей шкільного віку у світі.

Про це повідомляє Укрінформ з посиланням на UN News.
"З кожним роком кількість переміщеного населення зростає, і частка дітей у світі, які не мають можливості здобути освіту, постійно збільшується", - зазначив Верховний комісар ООН у справах біженців Філіппо Гранді.
У звіті "Освіта на паузі" Управління Верховного комісара у справах біженців ООН (УВКБ ООН) йдеться про те, що лише близько половини дітей українських біженців були зараховані до шкіл на 2022-2023 навчальний рік у тих країнах, де вони наразі проживають.
Серед причин, через які дітей не зараховують до навчальних закладів, називають адміністративні, правові та мовні бар'єри, а також брак інформації про наявні варіанти освіти.
За словами речника УВКБ ООН Вільяма Шпіндлера, багато батьків не хочуть віддавати своїх дітей до шкіл, оскільки сподіваються незабаром повернутися в Україну, або ж "існує невизначеність щодо можливої реінтеграції в українську систему освіти".
Крім того, в багатьох країнах, де перебувають біженці, часто не вистачає фізичного простору або кількості вчителів, щоб прийняти більшу кількість учнів.
"В умовах повномасштабної війни, що триває в Україні, необхідно докласти значних зусиль, щоб уникнути довгострокової шкоди для навчання дітей, їхнього потенціалу та перспектив", — сказав Шпіндлер.
Як повідомляв Укрінформ, у Будапешті відкрили українську мовну школу ім. Лесі Українки, яка є першою офіційною українською школою в Угорщині, відбулося урочисте відкриття навчального року.