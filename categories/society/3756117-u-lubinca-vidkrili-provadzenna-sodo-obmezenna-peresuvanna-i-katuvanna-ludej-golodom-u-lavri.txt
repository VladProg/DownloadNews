Офіс Уповноваженого Верховної Ради України з прав людини відкрив провадження за фактом заяви про обмеження права на свободу пересування, права на життя, а також катування людей голодом на території Національного заповідника "Києво-Печерська лавра".

Як передає Укрінформ, про це уповноважений Верховної Ради України з прав людини Дмитро Лубінець повідомив у Телеграмі.
Такі ймовірні порушення прав і свобод людини виклав у своєму зверненні адвокат, який діє в інтересах Свято-Успенської Києво-Печерської лаври (чоловічого монастиря) Української православної церкви, ідеться у повідомленні.
За словами Лубінця, щоб з’ясувати обставини, було відкрите провадження за фактом поданої заяви та направлені запити до низки органів державної влади.
Представник омбудсмена з рівних прав і свобод, прав національних меншин, політичних та релігійних поглядів Михайло Спасов здійснив моніторинговий візит до лаври, зокрема до корпусів №57 та №58, про які йдеться в заяві адвоката.
Спільно з іншими працівниками секретаріату він провів огляд корпусів, перевірив умови перебування в них, а також здійснив опитування з метою з’ясування підстав і наявних скарг. Також моніторингова група поспілкувалася з керівництвом національного заповідника й представниками Національної поліції.
За результатами візиту буде підготовлений відповідний звіт.
Лубінець попросив утриматись представників заявника, а також інші сторони провадження від провокаційних і неправдивих заяв щодо діяльності Офісу омбудсмена і нагадав, що комплекс споруд Києво-Печерської Лаври є державною власністю, а його розпорядником є Національний заповідник “Києво-Печерська лавра”. Окрім цього, 10 серпня Господарський суд Києва задовольнив позовні вимоги Національного заповідника “Києво-Печерська лавра” та зобов’язав Свято-Успенську Києво-Печерську лавру (чоловічий монастир) УПЦ усунути перешкоди в користуванні майном Лаври. За відомою інформацією, насельники монастиря та паломники відмовились залишати корпуси №57 та №58.

Як повідомляв Укрінформ, Господарський суд Києва 10 серпня зобов'язав Свято-Успенську Києво-Печерську лавру (чоловічий монастир) УПЦ усунути перешкоди у користуванні майном Національному заповіднику "Києво-Печерська лавра" шляхом його повернення.
Національний заповідник "Києво-Печерська лавра" оголосив про розірвання договору про оренду з Українською православною церквою московського патріархату з 29 березня 2023 року, проте тривалий час невідомі особи зачиняли приміщення Лаври зсередини та перешкоджали початку діяльності комісії з інвентаризації майна.
За даними в.о. гендиректора заповідника “Києво-Печерська лавра” Максима Остапенка, заповідник передав монастирю 79 об'єктів.