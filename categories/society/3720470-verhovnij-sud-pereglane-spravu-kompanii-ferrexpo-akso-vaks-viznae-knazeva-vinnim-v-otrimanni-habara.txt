Велика Палата Верховного Суду перегляне рішення у справі компанії Ferrexpo, якщо Вищий антикорупційний суд визнає ексголову Верховного Суду Всеволода Князєва винним в отриманні 2,7 млн дол. хабара і це рішення буде підтверджене у апеляційній інстанції.

Про це новий голова Верховного Суду Станіслав Кравченко повідомив у інтерв’ю Укрінформу.
“Однією з підстав для перегляду судових рішень у зв’язку з виключними обставинами є встановлення вироком суду, що набрав законної сили, вини судді у вчиненні кримінального правопорушення, внаслідок якого було ухвалено судове рішення. Якщо будуть встановлені такі обставини, рішення можуть переглянути”, - сказав він.
У відповідь на запитання, коли це відбудеться - після рішення Апеляційної палати ВАКС чи Касаційного кримінального суду у складі Верховного Суду, який є останньою інстанцією для справ НАБУ, Кравченко зазначив, що це залежатиме від того, коли вирок набуде законної сили.
"В одному випадку вирок суду першої інстанції набирає законної сили після закінчення строку подання апеляційної скарги - протягом тридцяти днів з дня проголошення вироку, якщо таку скаргу не було подано.
У разі подання апеляційної скарги судове рішення, якщо його не скасовано, набирає законної сили після ухвалення рішення судом апеляційної інстанції, тобто Апеляційною палатою ВАКС”, - наголосив він.
Як повідомлялося, 15 травня у НАБУ і САП заявили про викриття схеми одержання неправомірної вигоди у 2,7 млн дол. керівництвом і суддями Верховного Суду.
За версією слідства, хабар був за ухвалене 19 квітня 2023 року Великою Палатою ВС рішення у справі про визнання законності придбання в 2002 році пакета акцій Полтавського гірничо-збагачувального комбінату компанією Ferrexpo, одним із акціонером якої є бізнесмен Костянтин Жеваго.
Водночас у пресслужбі Жеваго заперечують його причетність до надання хабаря голові чи суддям ВС.
16 травня під час пленуму Верховного Суду 140 суддів підтримали висловлення недовіри Князєву. Судді також ухвалили постанову пленуму ВС про припинення його повноважень.
17 травня Вищий антикорупційний суд відмовився задовольнити скаргу захисту Князєва на його затримання.
18 травня Вища рада правосуддя задовольнила подання Спеціалізованої антикорупційної прокуратури про надання дозволу на утримання Князєва під вартою. Того ж дня Вищий антикорупційний суд обрав йому запобіжний захід у вигляді тримання під вартою з можливістю внесення 107,3 млн грн застави.
31 травня Апеляційна палата ВАКС зменшила заставу Князєву до 75 млн грн.
26 травня пленум обрав новим головою Верховного Суду Станіслава Кравченка. До цього він очолював Касаційний кримінальний суд у складі ВС.