В Україні стартував пілотний проєкт із запровадження комплексної соціальної послуги з формування життєстійкості, спрямований на підтримку та зміцнення психічного здоров'я українців.

Про це повідомила пресслужба Міністерства соціальної політики України, передає Укрінформ.
«Нова соціальна послуга передбачає комплексний підхід. Так, насамперед здійснюватиметься оцінка потреб людини. Після цього її інформуватимуть про доступні послуги для вирішення існуючих проблем, можливості соціального захисту, за потреби, – безоплатну правничу допомогу», - йдеться в повідомленні.
Також будуть запроваджені психологічна діагностика, психологічне консультування (індивідуальне, сімейне, групове); надання психологічної підтримки та допомоги після психологічних травм та стресових розладів; навчання методам і прийомам, які допомагають знижувати фізичний та психологічний стрес тощо.
Окремі напрями стосуватимуться психологічної підтримки батьків, розвитку батьківських навичок та догляду за дітьми, допомоги в побудові стосунків з дітьми на різних етапах дорослішання. А також – психологічної роботи з військовослужбовцями, ветеранами і їхніми родинами.
Крім того, послуга передбачає навчання волонтерів та допомогу в координації їхньої діяльності.
Наголошується, що соцпослугу з формування життєстійкості надаватимуть обрані за результатами конкурсу надавачі. Відповідний конкурс буде організовувати Фонд соціального захисту осіб з інвалідністю.
Тому уряд рекомендує долучитися до цього проєкту місцевим органам влади, зокрема, виділити приміщення, де надаватиметься комплексна соціальна послуга. Приміщення має перебувавати у власності громади, бути вільним і придатним для використання і не потребувати значних вкладень у забезпечення безбар'єрності. Оплата та надання послуги з формування життєстійкості відбуватимуться за рахунок державних та донорських коштів, фінансування бізнесу.
Пілотний проєкт із формування життєстійкості заплановано реалізовувати до 31 грудня 2024 року – потім він масштабуватиметься на інші громади України.
Як повідомлялося, до кінця року в Україні облаштують 20 центрів життєстійкості, в яких буде скоординована робота різних соціальних інституцій.