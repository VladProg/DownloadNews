В Україні 25 листопада розпочинається міжнародна кампанія «16 днів активних дій проти гендерно зумовленого насильства».

Про це під час пресконференції в Укрінформі, яка присвячена старту світової акції «16 днів активних дій проти гендерно зумовленого насильства», повідомив представник HIAS Ukraine Сергій Іващенко.
“16 днів активних дій проти гендерно зумовленого насильства» - це міжнародна кампанія, яка проводиться щороку під керівництвом громадянського суспільства”, - сказав Іващенко.

Сергій Іващенко

Він поінформував, що акція розпочинається 25 листопада, у Міжнародний день боротьби за ліквідацію насильства щодо жінок, і завершується 10 грудня, у День прав людини.
Кампанія була започаткована активіст(к)ами першого Жіночого інституту глобального лідерства у 1991 році.
Іващенко зауважив, що на підтримку цієї ініціативи оголошено акцію генерального секретаря ООН Антоніу Гутерреша, який закликав до 2030 року покінчити з насильством щодо жінок.
Він зазначив, що щороку у кампанії нова тематика. Цьогоріч загальносвітова тематика - “Інвестуй у попередження гендерно зумовленого насильства”. Наша внутрішня тема в Україні цьогоріч - “Жінки та дівчата під час війни”.
“Сьогодні в світі кожна третя жінка так чи інакше зазнавала насильства, чи то сексуального, чи психологічного. Це вражаючі показники, які потрібно долати і запобігати таким проявам”, - сказав представник HIAS Ukraine.
У межах акції на вихідних пройде благодійний забіг, де кожен може взяти участь і таким чином показати свою позицію.
Також відбудеться конкурс серед школярів, який називається “Світ без гендерно зумовленого насильства”. Він передбачає участь школярів у відображенні їх очима цього світу.

Еріка Альфагеме

“Для того, щоб побороти гендерно зумовлене насильство треба згуртувати зусилля держави, громадянського суспільства, жіночих, молодіжних організацій тощо. Важливим є питання забезпечення необхідного фінансування для того, щоб зупинити це явище в суспільстві. Організація HIAS Ukraine забезпечує необхідне реагування, заходи, які можуть попередити це явище і пом'якшити його наслідки”, - таку думку висловила керівник HIAS Ukraine Еріка Альфагеме.
Вона наголосила на важливості заходів, які вже були організовані компанією HIAS.
“Ми заснували 100 центрів для жінок, 20 центрів для дівчат. Загалом всіма заходами, які були спрямовані на підвищення обізнаності щодо гендерно зумовленого насильства було охоплено 5 тисяч осіб”, - поінформувала Альфагеме.
Як повідомляв Укрінформ, в Україні за дев’ять місяців порушили понад 5000 справ про домашнє насильство.