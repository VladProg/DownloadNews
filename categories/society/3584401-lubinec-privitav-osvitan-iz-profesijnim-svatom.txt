Уповноважений ВР України з прав людини Дмитро Лубінець подякував освітянам за їхню працю під час повномасштабної війни з росією і привітав їх з професійним святом.

Про це український омбудсман написав у Фейсбуці, передає Укрінформ.
«У цей день особливо хочеться наголосити на важливості освітян у формуванні особистостей і нації в цілому. Хочу подякувати всім із сфери освіти за те, що після початку повномасштабної збройної агресії росії проти України ви в короткі терміни відновили дистанційне навчання з підвалів, укриттів перебуваючи чи то на території нашої країни, чи за її межами», - написав він.
За його словами, у наш час, знання - це своєрідна зброя і продовжувати навчатись означає гідно стояти на освітньому фронті.
Він назвав освітян борцями за знання дітей та за їхнє майбутнє. «Як би складно не було, ви навчали і продовжуєте навчати українських дітей. Ви даруєте їм надію і допомагаєте розправити крила для великого польоту, довжиною в життя. І важливо, щоб кожна українська дитина навчилася любити рідну мову та літературу, шанувати історію і стояти на захисті всього українського, бо зараз ми платимо дуже велику ціну, аби це все зберегти», - заявив чиновник.
Уповноважений ВРУ з прав людини зазначив, що багато освітян у той час, як навчають чужих дітей, своїх дітей чекають чи то з фронту, чи то з полону.
«Мені стала відома історія, де зауч однієї з київських шкіл напередодні свого професійного свята отримала найбільш омріяний подарунок. Коли ми повернули 215 українських людей з полону, серед них був і її син. Можна тільки уявити скільки болі було б у цей святковий день, якби цього не сталося», - написав він.
Лубінець побажав освітянам міцного здоров’я і сил у їхній нелегкій роботі.
«Хто чекає – нехай дочекається, хто шукає – нехай обов’язково знайде. Бажаю вам, шановні освітяни, незламно йти тільки вперед і вести за собою наших дітей до перемоги. Все буде Україна», - зазначив він.
Як повідомлялося, щороку в першу неділю жовтня Україна відзначає День працівників освіти.