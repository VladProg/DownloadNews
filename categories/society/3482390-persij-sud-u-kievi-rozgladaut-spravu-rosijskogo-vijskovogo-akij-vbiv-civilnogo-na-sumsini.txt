У Києві розпочався перший суд над російським військовослужбовцем, обвинуваченим у вбивстві мирного жителя у Сумській області.

Як передає Укрінформ, про це повідомляє Офіс генерального прокурора.
За публічного обвинувачення Офісу генпрокурора Солом’янський районний суд Києва задовольнив клопотання прокурорів та призначив до розгляду кримінальне провадження щодо командира відділення в/ч 32010 4 танкової Кантемирівської дивізії московської області Вадима Шишимаріна, обвинуваченого в порушенні законів та звичаїв війни, поєднаного з умисним вбивством (ч. 2 ст. 438 Кримінального кодексу України).

Слідство встановило, що житель Іркутської області прибув в Україну у складі армії рф. Його колону розбили військовослужбовці Збройних сил України. Втікаючи, він і ще четверо співслужбовців обстріляли з автоматів приватний автомобіль та привласнили його. На вкраденій машині загарбники заїхали в смт Чупахівка Сумської області. Дорогою вони побачили беззбройного жителя села, який йшов з велосипедом вздовж узбіччя і розмовляв телефоном. Підсудний здійснив декілька прицільних пострілів з відкритого вікна автомобіля із автомата Калашникова у голову 62-річного чоловіка. Той помер на місці за декілька десятків метрів від власного будинку.

На період судового розгляду підсудний перебуватиме під вартою. Наступне засідання призначене на 18 травня.

Досудове розслідування у кримінальному провадженні здійснювали слідчі СБУ.
Як повідомляв Укрінформ, за воєнні злочини росії в Україні відкрито понад 9 тисяч проваджень, процес притягнення злочинців до відповідальності розпочався.
Фото: Офіс генпрокурора