Київстар та Helsi об’єдналися та зроблять цифрову медицину доступною для кожного українця.

Про це Укрінформу повідомили у пресслужбі Київстару, зазначивши, що у серпні найбільший український мобільний оператор остаточно оформив партнерство з найбільшим провайдером електронної медицини в країні – Helsi.
“Підписуючи угоду з Helsi, ми інвестуємо в розбудову цифрової екосистеми охорони здоров’я України. Ми вбачаємо великий потенціал у розвитку нових та існуючих цифрових продуктів і робимо ставку на лідерство в індустрії eHealth. Київстар має на меті розширювати бізнес та інвестувати в наступні три роки значну суму в межах даного партнерства, сприяючи створенню нових робочих місць та полегшуючи доступ до соціально важливих сервісів всім українцям”, – зазначив президент Київстар Олександр Комаров.
Мета угоди - поєднання експертизи Київстар як оператора електронних комунікацій в цифровізації мобільного та фіксованого зв’язку для абонентів та бізнес-клієнтів і найкращого цифрового досвіду для пацієнтів та бізнес-клієнтів Helsi в галузі охорони здоров'я. Така інвестиція відповідає стратегії формування цифрового оператора Київстар, вона дозволить стрімко розвивати інноваційні напрямки у сфері цифрових медичних сервісів і дасть можливість швидше задовольнити потреби пацієнта та лікаря в електронних сервісах.
“Київстар мав позитивний досвід взаємодії з Helsi, ми віримо в команду, яка залишається в управлінні бізнесу, і продовжимо роботу в новому форматі. Тож в планах створення окремої Наглядової ради Helsi, куди також увійдуть представники менеджменту та Ради директорів Київстар. Ми посилимо вже існуючий цифровий сервіс, масштабуємо кількість користувачів, спростимо клієнтський досвід медичними сервісами і зробимо здоровий спосіб життя трендом у країні”, – зазначила директор з корпоративної стратегії Київстар Зоя Дроншкевич.
CEO Helsі Євген Донець своєю чергою зазначив, що це партнерство дозволить надавати пацієнту та лікарю нові електронні сервіси швидше. "В синергії двох українських проєктів ми вбачаємо соціальну місію – забезпечити доступ до здоров'я всім українцям, у тому числі тим, які вимушено залишили свої домівки”, – підкреслив він.
Helsi – це найбільша медична інформаційна система і провідний цифровий провайдер у сфері охорони здоров’я України.