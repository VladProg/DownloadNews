Міністерство охорони здоров'я пропонує українцям долучитися до національної кампанії “Твоя кров може воювати. Стань донором”.

Як передає Укрінформ, про це повідомляє Міністерство охорони здоров'я.
“В умовах воєнного стану стале забезпечення донорською кров’ю та її компонентами є однією з умов забезпечення обороноздатності країни та запорукою її національної безпеки. Війна створює нові виклики: кров потрібна щодня як для порятунку українських воїнів, так і для мирних громадян, які страждають від агресії, розв’язаної російською федерацією. Наразі важливо збільшувати запаси безпечної і якісної донорської крові, яка допомагає не тільки рятувати життя військових, а й проводити планові операції в тилу, приймати пологи, здійснювати трансплантації”, - ідеться в повідомленні.
Щоб стати донором, потрібно звернутися до центру крові. Практично у кожному місті є центри крові або інші медичні заклади, де можна здати кров.
Стати донором можна, записавшись телефоном до бази даних у центрах крові свого міста. Всі медичні заклади, які роблять запаси крові, мають власну базу донорів і за потреби зв’язуються з ними. Зі списком центрів крові можна ознайомитися за посиланням.
Стати донором можна, записавшись за допомогою онлайн-реєстру. Кожен, хто бажає пожертвувати кров, може зареєструватися на відповідних вебсервісах, внести туди всю необхідну інформацію і чекати повідомлення від координаторів.
Пожертвувати може кров кожен дієздатний українець віком від 18 років. Серед обов’язкових вимог: маса тіла не менше 50 кг та відсутність протипоказань до донорства. Про протипоказання детально можна прочитати за посиланням.
У МОЗ додали, що кампанію “Твоя кров може воювати. Стань донором” ілюструє мурал на воротах обстріляного будинку в центрі Харкова. Художник Гамлет Зіньківський створив цей мурал після того, як сам здав кров для фронту. Автор надав право використовувати його роботу, сподіваючись, що вона надихне на донорство інших.
Як повідомляв Укрінформ, на початку вересня МОЗ отримало від міжнародних партнерів чергову партію гуманітарної допомоги, зокрема 64 апарати штучної вентиляції легень і 25 інкубаторів для новонароджених.