Понад 420 тисяч громадян України внаслідок бойових дій втратили житло або воно потребує ремонту.

Про це голова партії "Слуга народу", заступниця керівника однойменної парламентської фракції, заступниця очільника Комітету Верховної Ради з питань організації державної влади, місцевого самоврядування, регіонального розвитку та містобудування Олена Шуляк повідомила в інтерв‘ю Укрінформу.
За словами Шуляк, станом на 14 травня через мобільний додаток "Дія" щодо пошкодження або руйнування житла звернулися 152 550 осіб, через державний портал – 2 566, через центри надання адміністративних послуг – 916.
"Якщо говорити про загальну кількість людей, які втратили житло або потребують сприяння в ремонті, це 424 тисячі. До того ж відомо, що вже понад 10 мільйонів метрів зруйновано. Очевидно, що це не повна інформація, бо не всі люди її внесли, зокрема через відсутність можливості перевірити, в якому стані житло. Зрозуміло, що ворог щодня завдає нових руйнувань, які також стосуються житлової інфраструктури", – зазначила політик.
Вона зауважила, що через російські атаки найбільше постраждали Донецька, Харківська та Київська області.
Як повідомлялося, 24 лютого президент російської федерації володимир путін оголосив про початок повномасштабного вторгнення в Україну. Війська рф обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, балістичних ракет.