Прем’єр-міністерка Швеції Магдалена Андерссон привезла до України копію листа короля Карла ХІІ 1711 року з інструкцією про визнання Запорізької Січі як незалежної держави.

Про це вона заявила на спільному з Президентом Володимиром Зеленським брифінгу в Києві, повідомляє кореспондент Укрінформу.
Андерссон зазначила, що привезла в Україну особливий подарунок – копію листа Карла ХІІ з національного архіву Швеції, написаного 1711 року з приводу Пилипа Орлика.
«Він там дає настанови шведському послу, щоб він визнав Запорізьку Січ як незалежну державу, як суб’єкт міжнародного права, щоб не було утисків від московського царя. Я думаю, що це дуже добре вкладається в теперішній політичний контекст. Уже на початку 18 століття наш король тоді був вражений козаччиною і козацькою демократією», - сказала премʼєрка Швеції.
Вона додала, що через 300 років одним з успішних проєктів Швеції в Україні є муніципальне самоврядування і демократичні низові процеси.


Зеленський продемонстрував документ та зачитав фрагмент з його перекладу: «Щоб якнайшвидше втілити в життя статтю про волю України та всіх козаків, щоб всій Україні і Війську Запорізькому при нинішньому полководцю Пилипу Орлику повернути давню свободу, володіння своєю землею та її колишні кордони, щоб відтепер цей народ став незалежною державою і більш ніколи не підлягав покорі чи захисту царя».

Як повідомлялося, Прем‘єр-міністр Швеції Магдалена Андерссон 4 липня перебуває з робочим візитом в Україні. У межах візиту вона відвідала визволені від російських загарбників Бучу та Бородянку Київської області.
У серпні 2021 року до України з Державного архіву Швеції у Стокгольмі вперше прибув оригінал латиномовної Конституції Пилипа Орлика.