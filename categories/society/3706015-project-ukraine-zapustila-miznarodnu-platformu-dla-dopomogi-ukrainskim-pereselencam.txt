Українсько-британська IT-ініціатива Project Ukraine запустила міжнародну платформу Find Refuge для підтримки українців, які потерпають від війни.

Як передає Укрінформ, про це Міністерство з питань реінтеграції тимчасово окупованих територій України повідомляє у Телеграмі.
На сайті можна надати й отримати консультації з правових питань, допомогу під час пошуку житла, поради для працевлаштування, у сфері медицини чи освіти тощо.
Щоб отримати допомогу, потрібно зареєструватися на сайті та заповнити онлайн-форму. Далі запит потрапить до волонтера, який зможе розв'язати питання.
Люди, що мають знання та досвід у певній сфері, можуть стати волонтером. Для цього також необхідно зареєструватися.
Наразі проєкт фокусується саме на ВПО та шукачах притулку. Але з часом планує розширити діяльність, щоб допомогу могли отримати всі, хто її потребує.
Як повідомляв Укрінформ, в Україні створили чат-бот “ТурБОТА” для внутрішньопереміщених осіб, з урахуванням їхньої етнічної та релігійної ідентичності.
Фото: Мінреінтеграції