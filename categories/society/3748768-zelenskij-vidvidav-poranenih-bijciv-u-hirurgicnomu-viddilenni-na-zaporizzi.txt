Президент Володимир Зеленський на Запоріжжі відвідав передове хірургічне відділення, де надають медичну допомогу українським військовослужбовцям у межах відповідальності оперативно-стратегічного угруповання військ «Таврія».

Про це повідомляє пресслужба глави держави, передає Укрінформ.
Як зазначається, у закладі проводять первинні хірургічні втручання, реанімаційні та стабілізаційні заходи. Щодня через нього проходить до 200 поранених.
Президент оглянув палати й обладнання, поспілкувався з персоналом закладу та бойовими медиками.

Відео: ОПУ
«Дякую вам за службу, дякую за те, що захищаєте Україну на такому важливому Південному напрямку, бережете життя наших хлопців. І себе бережіть обов’язково», – сказав Зеленський, звертаючись до бойових медиків.
Глава держави вручив медичним працівникам і пораненому захисникові державні нагороди.

Персонал передового хірургічного відділення розповів, що серед його завдань – евакуація поранених із поля бою. Президента також поінформували про потребу у броньованих евакуаційних машинах високої прохідності.
Як повідомляв Укрінформ, Президент Володимир Зеленський у вівторок перебуває з робочою поїздкою на Запоріжжі. Він, зокрема, відвідав розташування бригад, які ведуть наступальні дії на Мелітопольському напрямку.
Фото: ОП