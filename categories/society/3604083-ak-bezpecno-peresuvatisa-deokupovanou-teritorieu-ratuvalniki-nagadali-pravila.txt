Піротехніки надали українцям поради, як безпечно пересуватися звільненою від російських загарбників територією.

Як повідомляв Укрінформ, про це Державна служба України з надзвичайних ситуацій повідомляє у Телеграмі.
«Деокуповано. Та чи безпечно? Навіть після первинного очищення місцевості піротехнічними підрозділами ДСНС вкрай необхідно дотримуватися правил безпечної поведінки», - ідеться в повідомленні.
Рятувальники радять українцям, користуватися асфальтними і бетонними дорогами, не підходити до покинутих будівель, автівок, блокпостів, не чіпати зброї, техніки чи будь-яких підозрілих предметів, а також не варто заходити у ліси й лісосмуги, сади, на поля й городи.
Небезпечні зони можна відстежувати у мобільному застосунку «Розмінування України».
«Інтерактивна мапа застосунку у режимі реального часу показує ймовірні та вже підтверджені загрози, відомі ДСНС. До обстеження та знешкодження саперами цих вибухонебезпечних предметів наближатися до місця їх розташування категорично заборонено. Якщо ви все ж потрапили у червону зону, застосунок одразу вас про це повідомить», - ідеться в повідомленні.
Як повідомляв Укрінформ, ДСНС закликає громадян встановити мобільний застосунок «Розмінування України», який попереджає про загрозу при наближенні до небезпечних ділянок.