Учасники дводенної стратегічної сесії визначили три кроки, щоб Всеукраїнська програма ментального здоров’я “ТИ ЯК?” стала не лише бажаною, а й відчутною для українців.

Як передає Укрінформ, про це дружина Президента Олена Зеленська повідомила у Телеграмі.
“Спроможність. Сталість. Координація. Такі три кроки визначили учасники дводенної стратегічної сесії для реального впровадження Всеукраїнської програми ментального здоров’я “ТИ ЯК?”, - підкреслила вона.


“На ній понад пів сотні державних посадовців керівного складу виконавчої влади прорахували маршрут, що виведе людину з моменту першого звернення по психосоціальну підтримку аж до повного отримання необхідних їй державних послуг. Спільно працювали над пріоритетними проєктами різних міністерств, щоби програма “ТИ ЯК?” стала не лише бажаною, а й видимою та відчутною”, - зауважила перша леді.
За словами Зеленської, на ділі це означатиме, “щоб сімейні лікарі приймали пацієнтів з ментальними проблемами, ставили діагнози і могли надати допомогу. Це вже почалося й набирає обертів. А потрібно, щоб це було у кожній звичайній поліклініці. Бо лікарі – на першій лінії контакту”.


“Щоб освітяни фахово спілкувалися з дітьми, постраждалими від війни. Щоб могли підтримати і учня, і батьків, і колегу. Бо вчителі і вихователі – теж на першій лінії контакту. Вже зараз вони навчаються технікам психологічної підтримки на курсах підвищення кваліфікації”, - зауважила перша леді і додала: “Щоб демобілізовані бійці за наявності проблеми отримували допомогу і супровід від держави у кожній громаді. Щоб їм не потрібно було самотужки вирішувати проблеми чи шукати профільних волонтерів”.
За її словами, це лише мала частина прикладів. “Програма має працювати так, щоб конкретна послуга із психосоціального супроводу стала системною, звичною, корисною і бажаною для українців”, - наголосила дружина Президента.


Супровід розробки та впровадження Всеукраїнської програми ментального здоров’я “ТИ ЯК?” забезпечує Координаційний центр психічного здоров'я при Кабінеті Міністрів за експертного партнерства та підтримки ВООЗ.
Майданчиком для ухвалення рішень є Міжвідомча координаційна рада при Кабінеті Міністрів.
Як повідомляв Укрінформ, керівники міністерств і державних служб спільно опрацювали пріоритетні проєкти, розроблені у межах Всеукраїнської програми ментального здоров’я “ТИ ЯК?”.
Фото: Телеграм Олена Зеленська