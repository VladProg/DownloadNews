Виплата квітневих пенсій в Україні профінансована на 100 відсотків.

Як передає Укрінформ, про це Міністерство соціальної політики України повідомляє у Фейсбуці.
Так, за даними міністра соціальної політики Марини Лазебної, на пенсійні виплати за квітень спрямовані 48,5 мільярда гривень, з яких 10,9 млрд грн - на виплату пенсій через Укрпошту, 37,6 млрд грн - на виплату через уповноважені банки.
Уповноважені банки зарахували на рахунки пенсіонерів 100% виплат. За повідомленням Укрпошти, доставлені 87,39% профінансованої суми за квітень.
Згідно з інформацією Лазебної, пенсійний фонд ще до 22 квітня спрямував до банків та Укрпошти 100% коштів, необхідних на виплату пенсій квітня. У свою чергу банки зарахували всі 100% коштів на рахунки пенсіонерів.
"Звичайно, складніша ситуація з доставкою пенсії за місцем проживання у населених пунктах, де відбуваються воєнні дії, або які оточені ворогом. Це вдається не скрізь. Але працівники Укрпошти, попри небезпеку та складнощі, вже забезпечили доставку більше 87% профінансованих пенсій", - зауважила міністр.
Враховуючи труднощі із забезпеченням доставки та виплати пенсій у регіонах, де ідуть активні бойові дії, кошти на виплату пенсій в окремих регіонах були перераховані авансом ще наприкінці березня.
Зокрема 25-27 березня банкам та Укрпошті в повному обсязі була профінансована виплата квітневих пенсій у Київській, Луганській, Миколаївській, Сумській, Херсонській та Чернігівській областях.
У Мінсоцполітики нагадали, що переселенцям, які отримували пенсію на банківський рахунок, не потрібно нічого робити додатково: пенсія надходитиме на той самий рахунок, незалежно від місцеперебування.
Переселенцям, які отримували пенсію через Укрпошту за місцем проживання, необхідно звернутися до Пенсійного фонду України із заявою про бажання отримувати пенсійні виплати за новим місцем проживання. Після цього можна отримувати пенсію в будь-якому зручному відділенні Ощадбанку або Укрпошти на вибір.
Також можна звернутися на "гарячу лінію" Укрпошти, щоб продовжити отримувати пенсію через Укрпошту за новим місцеперебуванням.
Як повідомляв Укрінформ, Прем’єр-міністр України Денис Шмигаль під час засідання уряду наголосив, що держава продовжує виконувати всі соціальні зобов'язання, тобто виплачує пенсії, зарплати, стипендії, субсидії.