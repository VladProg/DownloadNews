Кабінет міністрів України на своєму засіданні виділив 218 млн 700 тис. гривень з резервного фонду держбюджету для надання одноразової грошової допомоги сім’ям загиблих військовослужбовців Державної спеціальної служби транспорту.

Про це повідомив у Телеграмі постійний представник Кабміну у Верховній Раді Тарас Мельничук, передає Укрінформ.
«Виділено Міністерству оборони (для Адміністрації Державної спеціальної служби транспорту) 218 млн 700 тис. гривень з резервного фонду державного бюджету для надання одноразової грошової допомоги сім’ям загиблих військовослужбовців Державної спеціальної служби транспорту», - повідомив Мельничук.
Як повідомляв Укрінформ, 6 жовтня Верховна Рада підтримала в другому читанні та в цілому зміни до закону «Про державний бюджет України на 2023 рік», виділивши додатково на 2023 рік 303 млрд грн на потреби Сил безпеки та оборони.