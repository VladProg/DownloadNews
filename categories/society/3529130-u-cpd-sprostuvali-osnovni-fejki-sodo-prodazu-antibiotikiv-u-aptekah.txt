У Центрі протидії дезінформації при Раді національної безпеки і оборони спростували основні фейки про нові правила продажу антибіотиків у аптеках.

Як передає Укрінформ, про це ЦПД повідомляє у Телеграмі.
Зазначається, що поширюється фейк, нібито продаж антибіотиків відбуватиметься в аптеці лише за рецептом і хворому важко буде висидіти в черзі.
"Немає необхідності сидіти в черзі. Для запобігання смертельним випадкам при неконтрольованому вживанні лікарських засобів, з серпня пацієнти почнуть отримувати електронний рецепт для придбання антибіотиків. Це 1-й етап у впровадженні такого правила на всі рецептурні препарати в Україні.", - зазначили в ЦПД.
Фейковою є інформація, що ніхто не продає антибіотики в аптеці, якщо сімейний лікар в одній області, а людина перебуває в іншій. У ЦПД наголосили, що електронний рецепт можна буде отримати у будь-якого лікаря, незалежно від наявності декларації з сімейним лікарем. Обов’язковою умовою лише є реєстрація в електронній системі охорони здоров’я (ЕСОЗ).
Також фейком є те, що без смартфона придбати ліки буде неможливо.
"Якщо заклад охорони здоров’я, до якого звертається пацієнт, не підключений до ЕСОЗ, або в пацієнта немає смартфона, лікар повинен виписати паперовий рецепт", - зазначили в ЦПД.
Як повідомляв Укрінформ, із серпня цього року пацієнти почнуть отримувати електронні рецепти на придбання антибіотиків.