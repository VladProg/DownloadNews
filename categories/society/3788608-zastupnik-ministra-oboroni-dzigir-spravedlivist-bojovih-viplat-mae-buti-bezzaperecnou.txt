Бойові виплати сьогодні опинилися під загрозою, бо ними маніпулюють свої ж.

Про це написав заступник міністра оборони Юрій Джигир, передає Укрінформ з посиланням на Міноборони.
“Бойові виплати українським військовим свідчать, що ми віддаємо найбільшу шану бійцям, яким стало духу піти під ворожий вогонь. І сьогодні цей символ - під загрозою. Не через обстріли, не через брак грошей, а тому, що бойовими виплатами маніпулюють, деякі люди, свої ж. Виплати за ризик життям отримують працівники, чия робота не має нічого спільного з перебуванням у зоні бойових дій, є навіть окремі люди, які вдають службу на передовій, навідуючись туди ненадовго та епізодично”, - наголосив Джигир.
Такі вчинки, за його словами, є значно небезпечнішими, ніж просто неефективне або нецільове використання коштів. Вони руйнують базову конструкцію в соціальному договорі нашої держави. Вони руйнують впевненість бійців, що суспільство визнає і справедливо оцінює їх Чин. Вони руйнують впевненість ще не призваних громадян, що у разі мобілізації на передову вони здобудуть беззаперечну повагу і визнання їхнього громадянського вчинку від кожного, хто залишається поза червоною зоною, підкреслив заступник міністра.
«Справедливість цих виплат має бути беззаперечною. І Міністерство оборони буде захищати їх від дискредитації. Бо це більше, ніж гроші. Відчуття залізної солідарності довкола винятковості бійців, які виконують бойові завдання – це те, над чим і треба будувати наш залізний купол», - наголосив Джигир.
Як повідомляв Укрінформ, Міністерство оборони в результаті вибіркової перевірки виявило зловживань на ₴123 мільйони з виплат військовослужбовцям, які не брали участі в бойових діях і не виконували бойових завдань.