Працівники ДБР за процесуального керівництва Офісу Генерального прокурора завершили досудове розслідування у кримінальному провадженні стосовно п'яти так званих тітушок, причетних до вбивства журналіста В’ячеслава Веремія під час Революції Гідності. Обвинувальний акт скеровано до суду.

Таку інформацію повідомили в ДБР, передає Укрінформ.
"Слідство встановило, що у ніч з 18 на 19 лютого 2014 року на перехресті вулиць Володимирська та Велика Житомирська міста Києва обвинувачені вбили журналіста, який посмертно став Героєм України. Ці ж особи також підозрюються у замахах на вбивство інших протестувальників, нанесенні їм тілесних ушкоджень, а також викраденні зброї та боєприпасів із запасів ГУ МВС України в місті Києві", - йдеться у повідомленні.
Щодо цих п’яти обвинувачених ДБР здійснювало спеціальне досудове розслідування (in absentia), у зв’язку з їх переховуванням від органу досудового розслідування на території рф та на тимчасово окупованій території України. Деякі з них, за даними слідства, беруть участь в агресії проти України у складі незаконних збройних формувань так званої «днр».
Їм інкримінується вчинення кримінальних правопорушень, передбачених низкою статей КК України, зокрема ст. 115 (Умисне вбивство). Санкції статей передбачають покарання, включаючи довічне позбавлення волі.
Крім того, двоє тітушок зі складу цієї злочинної групи за вищезазначеними епізодами раніше вже отримали обвинувальні вироки та відбувають покарання, ще щодо чотирьох осіб на даний час судовий розгляд триває.
Як повідомлялося, правоохоронці завершили спеціальне досудове розслідування стосовно колишнього заступника секретаря Ради національної безпеки і оборони України Володимира Сівковича за підозрою в незаконному перешкоджанні проведенню акцій протесту під час Революції Гідності, а саме - в силовому розгоні студентів з Майдану Незалежності у центрі Києва у ніч на 30 листопада 2013 року.