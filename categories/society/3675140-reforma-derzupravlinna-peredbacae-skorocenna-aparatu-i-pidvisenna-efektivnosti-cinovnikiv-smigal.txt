Реформа держуправління передбачає скорочення державного апарату, а також підвищення ефективності чиновників.

Про це в інтерв'ю Forbes Ukraine повідомив Прем'єр-міністр Денис Шмигаль, передає кореспондент Укрінформу.
"Ми дійсно розглядаємо реформу державної влади, йдеться не лише про уряд, а про держсектор загалом. Реформа передбачає скорочення державного апарату, підвищення якості чиновників. Мета на цей рік – знизити видатки на утримання державного апарату щонайменше на 30%. Частково ці скорочення вже відображені в бюджеті на 2023 рік", - сказав Шмигаль.
За його словами, нині триває дискусія щодо того, якою має бути реформа Кабінету Міністрів.
"Ідеальна модель Кабміну – 15–16 потужних міністерств та 5–6 потужних віцепремʼєрів. Це все комплексна реформа, над якою ми працюємо цього року. Зараз іде аналіз роботи міністерств", - зазначив Шмигаль.
Він додав, що паралельно триває аналіз роботи центральних органів виконавчої влади.
"Разом із Мінцифрою працюємо над діджиталізацією процесів, бо неможливо просто скоротити третину співробітників – треба налагодити процеси та дати професійним людям інструмент, щоб вони ставали ефективнішими. Тоді можна говорити про оптимізацію", - зауважив глава уряду.
Крім того, за його словами, на порядку денному стоїть питання об'єднання бек-офісів міністерств.
"Немає сенсу в кожному міністерстві тримати бухгалтерію або підрозділи, що готують проєкти постанов. Це можна робити в секретаріаті, який буде відповідати за бюрократичні завдання", - пояснив Шмигаль.
Іншим важливим завданням він назвав передачу до Фонду державного майна підприємств, які перебувають на балансі міністерств.
"Міністерства та міністри мають робити основну роботу – формувати політику. Для цього їм потрібні невеликі команди з якісних аналітиків, помічників тощо", - наголосив Прем'єр-міністр.
Як повідомлялося, міністр КМУ Олег Немчінов у компентарі Укрінформу заявляв, що впровадження реформи державного управління забезпечить ефективну спроможність та прозорість роботи державних інституцій та є ключовою складовою процесу європейської інтеграції, а також підтримки післявоєнної реконструкції та відновлення країни.