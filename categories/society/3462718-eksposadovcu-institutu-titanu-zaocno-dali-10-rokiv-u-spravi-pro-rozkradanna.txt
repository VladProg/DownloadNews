Вищий антикорупційний суд засудив колишнього першого заступника генерального директора Державного науково-дослідного та проєктного інституту титану Андрія Рачкова до десяти років позбавлення волі у справі про розкрадання.

Вирок оголошено на засіданні ВАКС 20 квітня, повідомляє Укрінформ.
Експосадовця визнано винним у вчиненні кримінального правопорушення, передбаченого частиною 5 статті 191 Кримінального кодексу України, і засуджено до позбавлення волі строком на 10 років із конфіскацією всього належного йому майна та забороною на 3 роки обіймати державні посади.
Суд встановив, що у 2012-2013 роках фігурант забезпечив перерахування Інститутом титану іноземній компанії (Британські Віргінські острови) 1,258 млн доларів за роботи та послуги, які не надавались.
Оскільки експосадовець перебуває у розшуку, суд постановив обчислювати строк відбування покарання з моменту його фактичного затримання.
Вирок може бути оскаржений до Апеляційної палати ВАКС упродовж 30 днів з дня його проголошення.
У січні 2022 року колегія суддів Вищого антикорупційного суду постановила здійснювати спеціальне судове провадження стосовно колишнього першого заступника генерального директора Державного науково-дослідного та проєктного інституту титану, який наприкінці грудня 2021 року залишив територію України. Колегія суддів ВАКС задовольнила клопотання прокурора САП про оголошення обвинуваченого в міжнародний розшук, а внесену за нього заставу у розмірі 525,5 тис. грн. стягнути у держбюджет.