Міністерство енергетики спростувало інформацію про нібито введення у травні графіків обмежень постачання електроенергії побутовим споживачам.

Як передає Укрінформ, про це повідомляє Міністерство енергетики у Телеграмі.
«Останніми днями у деяких ЗМІ шириться недостовірна інформація про нібито введення у травні графіків обмежень постачання електроенергії побутовим споживачам. Міністерство енергетики України офіційно заявляє: ця інформація не відповідає дійсності. Введення жодних графіків обмежень постачання електроенергії не планується», - йдеться у повідомленні.
Зазначається, що зараз триває активна підготовка енергосистеми до нового опалювального сезону. Зокрема, Міненерго спільно з усіма енергетичним компаніями країни, що генерують, передають та розподіляють електроенергію, склали оптимізований графік ремонтів.
У міністерстві наголосили, що відключення споживачів від електропостачання можуть відбуватися виключно внаслідок пошкодження російськими окупантами об’єктів генерації і мережевої інфраструктури.
«Майже три місяці, незважаючи на терор ворога і обстріли об’єктів енергетичної інфраструктури, енергосистема працює, повністю забезпечуючи споживання. Завдяки злагодженій роботі усіх видів генерації вдалося скасувати обмеження постачання електроенергії споживачам», - додав міністр енергетики Герман Галущенко.
Як повідомлялося, станом на 8 травня енергосистема працює з резервом потужності, але через обстріли є відключення електрики у шести регіонах, насамперед прифронтових