Фотопроєкт «Прикордонники і прикордонниці: сім’я і війна» дає змогу відчути роль матері та батька, які захищають своїх дітей задля їхнього майбутнього.

На цьому наголосив заступник голови Державної прикордонної служби Сергій Сердюк під час презентації фотопроєкту у Медіацентрі Україна-Укрінформ.
“Сьогодні представлений унікальний фотопроєкт Держприкордонслужби, який не може не зачепити серця мільйонів українців. ...Нам було вкрай важливо підкреслити роль нашого прикордонника і прикордонниці у запеклій боротьбі з ворогом і наголосити водночас на ролі батька і матері, які змушені довгий час перебувати у розлуці зі своїми дітьми, жертвуючи найціннішим, виборюючи нашу свободу та незалежність. Це - наші герої і героїні, і ми пишаємось ними”, - сказав Сердюк.


Учасниця проєкту Тетяна розповіла, що у перший день повномасштабної війни залишила дітей, які ще спали, і вирушила на захист країни. Дітей її рідні вивезли у безпечне місце, і 7 довгих місяців жінка не мала змоги їх бачити. Тепер вони разом узяли участь у проєкті.

“Ця виставка — біль війни і водночас сімейна радість. На цих фото представлені ті, заради кого ми воюємо — наші діти”, - сказала Тетяна.

Інша учасниця, прикордонниця Віта, проходила службу у Сумському загоні і в перший день повномасштабного вторгнення опинилась у полоні, де перебувала 41 день. Весь цей час вона не знала, що з її двома доньками. Зараз вони всі разом знялись у фотосесії. Цей проєкт, за словами жінки, дав змогу відволіктися від війни й отримати позитивні емоції.
Прикордонники Максим та Ярослав добровольцями пішли захищати країну. Вони зауважили, що розлука з близькими дуже болісна, і проєкт дав змогу надихнутись любов’ю дітей і вірою у їхнє світле майбутнє.
Помічниця голови ДПСУ Олеся Клименко повідомила, що у проєкті взяли участь 10 прикордонниць і 10 прикордонників. “Це 20 історій про страх, сум, розпач, розлуку, і водночас це - 20 історій про боротьбу, безмежну любов, вірність і надію. Їм боліло за своїх дітей, але найбільше боліло за свою країну”, сказала вона.

За її словами, фотопроєкт приурочений до Дня матері і Дня батька. Кандидатів на участь у ньому добирали командири у військових частинах і підрозділах.
Ця фотовиставка буде представлена у більшості регіонів України. Розпочнеться її експонування 12 травня з міста Хмельницький, де вона буде представлена в обласній філармонії та перед кінотеатром ім. Тараса Шевченка, потім - у Чернівцях, далі поїде у Черкаси й Одесу, згодом відбудеться у Києві.
Ознайомитися з фотопроєктом можна на сторінці Держприкордонслужби.
День матері в Україні цьогоріч відзначають 14 травня, День батька - 18 червня.