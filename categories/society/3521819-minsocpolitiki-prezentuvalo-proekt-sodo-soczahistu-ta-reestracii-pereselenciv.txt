Регіональним органам соціального захисту населення, які потребують реновації, нададуть технічну допомогу для створення додаткових робочих місць для реєстрації внутрішньо переміщених осіб.

Про це в Укрінформі під час презентації проєкту «Підтримка спроможності системи соціального захисту населення щодо реєстрації внутрішньо переміщених осіб» сказав заступник міністра соціальної політики України Віталій Музиченко.
«Сьогодні важливо думати, як відновлюватиметься інфраструктура соціального сегменту на звільнених та деокупованих територіях. На це потрібен час і потрібні люди. Ситуація в Україні нерівномірна: десь знищені приміщення, десь знищені архіви, десь немає відповідного технічного забезпечення. Тому проєкт, який розробили спільно Міністерство соціальної політики, благодійний фонд «Стабілізейшен Суппорт Сервісез» за підтримки УВКБ ООН, спрямований на надання швидкої допомоги саме для відновлення роботи місцевих органів соціального захисту населення, ЦНАПів, територіальних громад. Адже їх безперебійна робота — запорука того, що будуть вирішені нагальні соціальні питання місцевого населення», — сказав Музиченко.

За його словами, повномасштабне вторгнення рф в Україну стало серйозним викликом для системи соціального захисту населення.
«Вже наприкінці лютого - на початку березня нам довелося дуже швидко переорієнтуватися для вирішення нагальних питань. Перш за все, розширити можливості обліку та реєстрації внутрішнього переміщення українців, щоб мати розуміння масштабів ситуації», — зазначив Музиченко.
Протягом квітня-травня через систему реєстрації переміщених осіб пройшло 2,5 млн українців. Обробка такої кількості звернень і відповідне реагування, за словами заступника міністра, потребували розширення каналів зв’язку з цими людьми та створенння нових можливостей. До роботи були залучені не лише органи соціального захисту, але й територіальні громади, працівники ЦНАПів. Згодом було доопрацьовано додаток «Дія», де з’явилася функція реєстрації ВПО.

«Починаючи з травня, коли військові звільнили північ України, нам потрібно було знову адаптувати систему підтримки і управління процесами переміщення вже з урахуванням нових чинників. На сьогодні маємо більш-менш цілісну картину, яка дозволяє нам адекватно реагувати на потреби внутрішньо переміщених осіб», — підкреслив Музиченко.
Але, окрім переселенців у межах України, яких на кінець червня зареєстровано близько 4 млн осіб, є ще понад 6 мільйонів українців, які виїхали за кордон.
«Вони є громадянами України і можуть повернутися в будь-який момент і так само розраховувати на соціальну допомогу. Тому система соціального захисту повинна у лічені місяці адаптуватися до збільшення навантаження в кілька разів і пройти певну реновацію», — сказала директор з правових питань благодійного фонду «Стабілізейшен Суппорт Сервісез» Валерія Вершиніна.

Проєкт «Підтримка спроможності системи соціального захисту населення щодо реєстрації внутрішньо переміщених осіб» спрямований саме на підтримку та розширення технічних спроможностей 44 управлінь соціального захисту в 11 областях України. За словами Вершиніної, для учасників цього проєкту будуть закуплені спеціальне обладнання і техніка, щоб створити технологічні робочі місця для пришвидшення опрацювань звернень громадян.
Як підкреслив Музиченко, районні органи соціального захисту наразі потребують найбільшої підтримки, бо без належного устаткування саме бекофіси з опрацювання інформації можуть стати наступним «вузьким місцем» в роботі системи соціального захисту.
«Також у рамках проєкту для співробітників управлінь будуть проведені заходи для підвищення кваліфікації. А ще внутрішньо переміщені особи зможуть отримати консультативну та юридичну допомогу, що також зменшить навантаження на спеціалістів управлінь соціального захисту», — зауважила Вершиніна.
Фото: Руслан Канюка