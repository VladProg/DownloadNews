Підхід до проведення національного мультипредметного тесту буде однаковий як в Україні, так і в навчальних закладах за кордоном.

Про це йдеться у повідомленні на сайті Міністерства освіти і науки з посиланням на виступ міністра Сергія Шкарлета в телемарафоні «Єдині новини», передає Укрінформ.
За його словами, завдання НМТ суттєво не відрізнятимуться від ЗНО. Тестування за кордоном відбуватиметься в спеціально облаштованих екзаменаційних центрах, як правило, в приміщеннях шкіл або університетів. Підхід до проведення НМТ однаковий як в Україні, так і за кордоном. З учасниками працюватимуть україномовні педагоги.
«Вступні випробування традиційно відбуватимуться на засадах прозорості та справедливості ー незалежно від того, де саме учасники складатимуть це тестування», – наголосив Шкарлет.
Він також повідомив, що бажання складати НМТ у тимчасових екзаменаційних центрах за кордоном виявили майже 18 тис. осіб. Тестування проходитиме в онлайн-форматі.
«Українські вступники, які вимушено перебувають поза межами держави, зможуть скласти НМТ для вступу до закладів вищої освіти України у 31 країні світу. Цьогоріч ми проводимо три сесії, аби долучити до складання національного мультипредметного тесту максимальну кількість вступників. Раніше місцем проведення було місце, де випускник складав тестування залежно від школи або місця проживання, тепер вступник обирає місце тестування самостійно», – розповів міністр.
Як повідомляв Укрінформ, до проведення НМТ долучилася і Канада. У місті Едмонтон відкриють тимчасовий екзаменаційний центр для додаткової сесії тестування.