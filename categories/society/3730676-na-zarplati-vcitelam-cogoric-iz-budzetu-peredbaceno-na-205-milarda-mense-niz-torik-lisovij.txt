Цьогоріч, порівняно з 2022 роком, у Держбюджеті України на зарплати педагогів передбачено на ₴20,5 мільярда менше, але, водночас модернізація освіти та нові стандарти ставлять перед учителями нові вимоги.

Про це кореспондентові Укрінформу повідомив міністр освіти та науки України Оксен Лісовий
(спілкування з міністром відбувалося через прес-службу МОН - ред ).
«Державним бюджетом України на 2023 рік граничний обсяг освітньої субвенції, видатки якої спрямовуються на оплату праці педагогічних працівників закладів загальної середньої освіти, скорочено більш ніж на ₴20,5 мільярда (19 %) порівняно з 2022 роком", - зазначив Лісовий.
Він наголосив, що суттєве зменшення видатків Державного бюджету на 2023 рік на сферу освіти пов’язане з тим, що кошти в умовах воєнного стану насамперед спрямовуються на захист країни, збереження життя і здоров’я її громадян, а також через необхідність подолання наслідків, спричинених збройною агресією Росії.
Водночас, за словами міністра, на сучасному етапі розвитку українського суспільства, модернізації системи освіти, введення нових освітніх стандартів значно зростає роль учителя як активного суб’єкта педагогічного процесу, підвищуються вимоги до його якостей, соціальної та професійної позиції, що відображено в Концепції Нової української школи (НУШ).
«Нові принципи освіти вимагають від кожного вчителя високого професіоналізму, опанування та застосування сучасних педагогічних технологій і нових методів навчання і виховання, бажання та вміння постійно вчитися й самовдосконалюватися, творчого підходу та раціоналізму, а також готовності до змін у контексті реалізації змісту реформи НУШ», - наголосив Лісовий.
З метою заохочення педагогічних працівників з високим рівнем педагогічної майстерності, які володіють методиками компетентнісного навчання і новими освітніми технологіями та сприяння їх поширенню, наказом Міністерства освіти і науки від 16.01.2023 №35 «Про деякі питання проведення сертифікації педагогічних працівників у 2023 році» впроваджено проведення сертифікації вчителів української мови й математики базової середньої освіти.
У МОН затверджено нове Положення про атестацію педагогічних працівників, яким визначено порядок проведення системи заходів, спрямованих на всебічне та комплексне оцінювання професійної діяльності педагогів.
«Щоб заохотити вчителів, керівники закладів освіти мають право встановлювати працівникам підвищені посадові оклади (ставки заробітної плати), надбавки і доплати за окремі види діяльності у розмірах, визначених нормативними актами з оплати праці», - додав міністр.
Як повідомляв Укрінформ, 19 червня до Державного бюджету України надійшли кошти від Світового банку у розмірі 63 млн євро для забезпечення оплати праці працівників державних органів та педагогів.
Кошти були надані Міжнародною асоціацією розвитку (IDA) на пільгових умовах, у рамках Проєкту Світового банку «Підтримка державних видатків для забезпечення стійкого державного управління в Україні» (PEACE). Строк погашення кредиту становить 10 років, з 4-річним пільговим періодом.