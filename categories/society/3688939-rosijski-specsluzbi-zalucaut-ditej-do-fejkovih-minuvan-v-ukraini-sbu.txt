російські спецслужби створили інтернет-спільноту, до якої залучали дітей різних регіонів України, за вказівками агресора підлітки розсилали повідомлення щодо неправдивого мінування українських установ.

Як передає Укрінформ, про це Служба безпеки України повідомляє у Телеграмі.
“Служба безпеки викрила нові факти, які підтверджують, що рф залучає неповнолітніх до підривної діяльності проти України. Причому, це відбувається навіть в умовах війни. Так, СБУ заблокувала злочинні дії тінейджерської групи, яка причетна до серії анонімних повідомлень про псевдомінування у столиці та інших регіонах України”, - ідеться в повідомленні.

Найбільше підлітки “мінували” будівлі органів державної влади, а також об’єкти соціальної інфраструктури. Так, у жовтні минулого року вони одночасно повідомили про фейкові мінування 14 місцевих судів.
За даними слідства, злочинну діяльність учасників групи дистанційно координували представники російської спецслужби. Для цього створили спеціалізовану інтернет-спільноту, до якої регулярно залучали неповнолітніх із різних регіонів України.
Саме за вказівками агресора підлітки періодично розсилали на електронні адреси держустанов неправдиві повідомлення про “мінування”.
В СБУ зазначили, що таким чином ворог намагався розхитувати внутрішню обстановку в Україні.
Встановлено, що “розсилку” здійснювали від імені сторонніх осіб та з використанням спеціальних комп’ютерних програм для приховування своєї локації.
У результаті розслідування співробітники СБУ викрили організатора групи. Ним виявився неповнолітній житель Чернігівської області.
Правопорушник мав контакти з представником російської спецслужби, який зв’язувався з підлітком через месенджер і ставив йому завдання.
За адресою проживання псевдомінера під час обшуку виявлено мобільний телефон та комп’ютер із доказами протиправної діяльності та комунікації з агресором.
Наразі у межах кримінального провадження, розпочатого за ч. 2 ст. 259 Кримінального кодексу України (Завідомо неправдиве повідомлення про підготовку вибуху, підпалу або інших дій, які загрожують загибеллю людей чи іншими тяжкими наслідкам) тривають слідчі дії.
Санкція статті передбачає покарання до 8 років позбавлення волі.
Як повідомляв Укрінформ, після початку повномасштабного вторгнення рф СБУ припинила функціонування майже півсотні ботоферм та понад 500 проросійських каналів в ютубі та заборонила 17 проросійських партій.
Фото: СБУ