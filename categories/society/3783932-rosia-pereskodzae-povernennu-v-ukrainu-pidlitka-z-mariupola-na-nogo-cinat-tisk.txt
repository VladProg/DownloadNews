Росія веде подвійну гру щодо повернення депортованого з окупованого Маріуполя підлітка Богдана Єрмохіна в Україну до родички-опікунки. Зокрема, українцю, якому 19 листопада виповниться 18 років, вже вручили повістку до військкомату РФ.

Про кореспонденту Укрінформу розповіла адвокатка Єрмохіна Катерина Бобровська.
«Продовжую бити на сполох у зв’язку з тим, що РФ чинить перепони, аби не дати 17-річному українцеві Богдану Єрмохіну з Маріуполя повернутися в Україну, до своєї опікунки-родички. Нею є його старша двоюрідна сестра Валерія (дівоче прізвище – також Єрмохіна). При цьому Росія ігнорує звернення з цього приводу від нашого омбудсмена. Знаю, що українська сторона у зв’язку з цим уже готує офіційну заяву», – сказала Бобровська.
Вона підкреслила, що українська сторона консолідовано робила та робитиме все, щоб повернути українську дитину додому, з найменшою небезпекою для хлопця.
Адвокатка стисло нагадала перебіг подій. 28 серпня російська омбудсменка з прав дитини Марія Львова-Бєлова заявила, ніби Єрмохін написав на її ім’я заяву, що він не збирається повертатися в Україну до свого 18-річчя. Того ж дня Єрмохін вийшов на контакт з Бобровською та пояснив, що такий «документ» він підписав під тиском, після залякувань, зокрема погроз відправити його до психіатричної лікарні. «Можу припустити, що згаданий папір з підписом Єрмохіна в якийсь момент може бути представлений російською стороною як аргумент», – сказала адвокатка.
16 жовтня Львова-Бєлова заявила на пресконференції, що в ситуації з українськими дітьми, які були вивезені в Росію, пріоритет – возз’єднання сімей. Адвокатка та опікунка Єрмохіна спільно підготували актуальний пакет документів, аби бути готовими в будь-яку хвилину виїхати за Богданом.
24 жовтня опікунка Валерія повідомила Бобровській, що щойно відбулася зустріч російської омбудсменки Тетяни Москалькової з російською опікункою Єрмохіна Іриною Рудницькою і самим Богданом. На відповідь, чи він хоче повернутися в Україну, той прилюдно дав позитивну відповідь. Пізніше хлопець повідомив адвокатці, що того ж дня йому сказали про необхідність лягти на операцію у зв’язку з «хворобою ніг». При тому що раніше, під час медичного огляду, йому говорили, що деякі проблеми з колінами є суто віковими, підлітковими.
«З того часу ніяких позитивних зрушень немає. Більше того, хлопцю, якому 19 листопада виповниться 18 років, уже вручили повістку в російський військкомат на 13 грудня. Отже, є ризик, що наразі відбувається затягування часу, аби відправити Богдана в російську армію», – підсумувала адвокатка Бобровська.
З липня 2022 року Єрмохін робив кілька спроб повернутися в Україну, які були безуспішними. Натомість йому видали російський паспорт.
19 квітня 2023 року Бобровська виступала в одному з комітетів Конгресу США, де розповіла про кейс Єрмохіна.
В липні 2023 року українські журналісти оприлюднили фільм-розслідування «Список 31» про те, як навесні 2022 року армія РФ разом із представниками маріонеткового угрупування «ДНР» депортувала до Росії 31 українську дитину, котрих розмістили в Росії в нових опікунів, «нових сім'ях». До «списку 31» входив і Богдан Єрмохін.
Як повідомлялося, депортація українських дітей стала причиною для видачі 17 березня 2023 року Міжнародним кримінальним судом у Гаазі ордера на арешт уповноваженого президента РФ з прав дитини Марії Львової-Бєлової та самого Володимира Путіна.
Фото: соцмережі