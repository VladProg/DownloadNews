Вищий антикорупційний суд визнав невинним народного депутата від фракції "Слуги народу" Максима Пашковського у справі про недостовірне декларування.

Відповідне рішення оголосив головуючий суддя у справі Сергій Мойсак, предає кореспондент Укрінформу.
“Пашковського Максима Ігоровича визнати невинним у скоєнні кримінального правопорушення, передбаченого частиною 1 статті 366−2 Кримінального кодексу України, та виправдати через відсутність у його діях складу кримінального правопорушення”, - зачитав рішення суддя.
Вирок може бути оскаржений у Апеляційній палаті ВАКС протягом 30 днів від дня проголошення рішення.
Водночас у Спеціалізованій антикорупційній прокуратурі заявили, що оскаржуватимуть це рішення.
“Прокурор вважає, що зібрані у межах досудового розслідування докази свідчать, що нардеп умисно не зазначив у декларації за 2020 рік відомості про квартиру вартістю близько 2 млн грн, яку він орендував протягом року, тобто не задекларував нерухоме майно, що більш ніж у 865 разів перевищує прожитковий мінімум для працездатних осіб, чим порушив вимоги пп. 2, 3 ч. 2 ст. 46 Закону України «Про запобігання корупції»”, - наголосили у відомстві.
У САП зауважили, що під час розгляду справи суд погодився з підтвердженням фактичних даних, встановлених детективами НАБУ та прокурорами САП у межах досудового слідства. Водночас суд не вбачає в діях народного депутата злочинного умислу – відповідно до рішення суду, народний депутат нестаранно та несумлінно поставився до обов’язку внести достовірні відомості до декларації.
Як повідомляв Укрінформ, раніше ВАКС виправдав народного депутат від фракції "Слуга народу" Юрія Камельчука, якого обвинувачували у недекларуванні орендованої квартири.


Фото із соцмереж