В Україні щонайменше 190 медзакладів законтрактовані за пакетом реагування на надзвичайні ситуації і готові приймати пацієнтів у разі радіаційної аварії на Запорізькій АЕС.

Про це в інтерв'ю Укрінформу сказав заступник міністра охорони здоров'я, головний державний санітарний лікар Ігор Кузін.
"У нас є щонайменше 190 лікарень, які законтрактовані по пакету НСЗУ «Готовність до надзвичайних ситуацій» («Готовність закладу охорони здоров'я до надання медичної допомоги в надзвичайних ситуаціях», – ред.). Ці лікарні законтрактовані вже другий рік, раніше це був пакет по COVID-19, тепер це пакет готовності до надзвичайних ситуацій. Він передбачає, що медзаклад готовий до реагування на хімічні, біологічні, радіаційні, ядерні ризики. Для нього встановлений мінімальний перелік лікарських засобів для надання меддопомоги тим пацієнтам, які поступають, чи можуть поступати до такого закладу. Вибір цих медзакладів, контрактування та робота прив’язані до відповідної території, щоб мати змогу госпіталізувати туди тих пацієнтів, які можуть з’являтися у випадку як застосування зброї масового ураження, так і у випадку тієї чи іншої аварії", - сказав Кузін.
За його словами, ці медзаклади зараз додатково забезпечуються відповідними медичними виробами, засобами індивідуального захисту, в тому числі і за рахунок гуманітарної допомоги, яку отримує Україна.
Також ці лікарні та їх персонал залучаються до навчань і відпрацювання певних механізмів та алгоритмів взаїмодії з іншими установами у разі надзвичайних ситуацій.
Окрім цього, проводяться навчання медпрацівників особливостям надання меддопомоги у випадку радіаційних, ядерних, хімічних або біологічних загроз.
Як зазначив заступник міністра, на рівні кожної області затверджені маршрути пацієнтів, по яким їх будуть спрямовувати у випадку загрози.
Стосовно того, у яких випадках в такі медзаклади будуть госпіталізувати пацієнтів, Ігор Кузін зазначив, що це стосується випадків невідкладної медичної допомоги під час проведення евакуації, або у випадках ургентних станів.
"У випадку гіпотетичної аварії, якщо виникає надзвичайна ситуація, може бути ухвалено рішення про евакуацію населення певної частини території. Рішення про евакуацію приймають місцеві органи влади в залежності від прогнозу тієї чи іншої надзвичайної ситуації. Заклад охорони здоров’я, який є найближчим і законтрактований по пакету готовності до НС, буде приймати усіх пацієнтів, які звернулися за ургентною медичною допомогою – інфаркти, інсульти, якісь травми, які трапилися під час евакуаційних заходів. Ця допомога буде надаватися в повному обсязі. У випадку хімічної загрози усі пацієнти, які потребуватимуть невідкладної меддопомоги, будуть госпіталізовані в такий медзаклад", - пояснив заступник міністра.
Водночас, за його словами, у разі радіаційних загроз, МОЗ не розраховує, що буде значний приплив пацієнтів у такі лікарні.
"Будь-який ступінь променевої хвороби не розвивається впродовж одного-двох днів, а щонайменше впродовж двох тижнів. У залежності від того, який тип, характер аварії, ми будемо розуміти, які лікарні нам потрібно буде включати для надання медичної допомоги для пацієнтів з променевою хворобою. І тут є кілька опцій. Для легкого, середнього ступеню будуть залучені медзаклади, які законтрактовані за пакетом готовності до надзвичайних ситуацій. Для вкрай тяжкого або тяжкого ступенів буде використовуватися Центр радіаційної медицини, установа медичного профілю Національної академії меднаук, яка є профільною саме по радіаційних загрозах і ризиках", - сказав Ігор Кузін.
Як повідомляв Укрінформ, 4 березня 2022 року росіяни захопили ЗАЕС.
22 червня 2023 року Президент Володимир Зеленський заявив про плани Росії влаштувати теракт на станції.
Секретар Ради національної безпеки та оборони Олексій Данілов повідомив, що Україна ретельно готується до будь-яких сценаріїв розвитку подій навколо Запорізької АЕС.
Головне управління розвідки Міністерства оборони 30 червня повідомило, що російський контингент поступово залишає територію ЗАЕС.
Наприкінці червня у Миколаївській, Херсонській, Запорізькій, Дніпропетровській областях провели масштабні навчання екстрених служб з подолання наслідків можливого теракту на ЗАЕС.
4 липня Збройні сили України офіційно попередили про можливу підготовку російськими загарбниками провокації на ЗАЕС.