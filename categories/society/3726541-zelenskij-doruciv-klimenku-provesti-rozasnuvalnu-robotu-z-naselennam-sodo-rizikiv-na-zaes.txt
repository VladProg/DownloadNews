Президент України Володимир Зеленський доручив міністру внутрішніх справ Ігорю Клименку провести необхідні заходи і роз'яснювальну роботу з населенням щодо ризиків на Запорізькій АЕС.

Про це Глава держави розповів у своєму вечірньому відеозверненні, повідомляє кореспондент Укрінформу.

"Сьогодні ж я доручив міністру внутрішніх справ України Ігорю Клименку провести всі необхідні заходи, всю необхідну роз’яснювальну роботу з нашими людьми щодо всіх наявних ризиків. І найближчим часом це буде зроблено", - сказав Президент.
Він також повідомив, що провів нараду з ГУР, СБУ та МВС стосовно відповідних безпекових питань – того, що стосується Запорізької станції, і того, що стосується наслідків російського теракту на Каховській ГЕС.
"Робимо все, щоб підключити якнайбільше сил і засобів до тиску та впливу на державу-терориста", - підкреслив Зеленський.
Як повідомляв Укрінформ, Президент Володимир Зеленський вважає, що російська влада хоче підірвати Запорізьку АЕС для дестабілізації в Україні, а також для того, щоб світ тиснув на Київ, вимагаючи зупинити цей конфлікт.
Фото: ОП