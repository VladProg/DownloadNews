Кабінет міністрів на виконання завдання Президента працює над системною трансформацією освітнього процесу, конкретні напрацювання будуть представлені до кінця року.

Про це Прем'єр-міністр Денис Шмигаль заявив на засіданні уряду, передає Укрінформ.
«На виконання завдання Президента України уряд працює над системною трансформацією освітнього процесу. Віцепрем'єр-міністр Михайло Федоров та міністр освіти Оксен Лісовий уже мають конкретні напрацювання, які до кінця року будуть презентовані», - сказав Шмигаль.
За його словами, йдеться про п’ять напрямів. Це, зокрема, покращення рівня навичок освітніх менеджерів; підвищення престижу, оплати праці, навичок та вмінь українських педагогів; сучасний зміст і сенси освіти на основі НУШ; оновлена система та мережа для рівного доступу всіх дітей до якісної освіти; новий освітній простір: його безпека та якість за новими стандартами.
Прем'єр-міністр нагадав, що уряд уже ухвалив рішення про переформатування освітнього процесу для дітей, які перебувають не в Україні. «Затвердили типову освітню програму, яка передбачає вивчення лише предметів українознавчого компоненту. Це 6-8 годин на тиждень. Оцінки з математики чи, наприклад, з природничих наук будуть зараховані у школі, у якій діти зараз навчаються за кордоном», - сказав він.
Глава уряду побажав сил та витримки українським учителям, які попри безліч викликів самовіддано виконують свою роботу, а школярам - успіхів у навчанні.
«Дякуємо українським воїнам, завдяки яким наші діти можуть піти до шкіл та здобувати знання», - зазначив Шмигаль.
Як повідомлялося, у новому навчальному році в Україні понад 6,5 тисяч шкіл працюватимуть у звичайному форматі, майже 4 тисячі — у змішаному, ще 2,5 тисячі шкіл продовжать роботу в дистанційній формі.