До регіонів доставили 10 автівок для транспортування вакцин, які надав ЮНІСЕФ.

Про це повідомляє Міністерство охорони здоров'я, передає Укрінформ.
«Імунопрофілактика під час війни особливо важлива, адже ми стикнулися з безліччю нових викликів і через міграційні процеси, і через навантаженість на систему охорони здоров’я. Проте МОЗ робить усе можливе, щоби кожна дитина і кожен дорослий могли отримати свої щеплення за Національним календарем там, де вони перебувають. Такі автомобілі — це велика підтримка для нас, що дозволить оперативно доставляти вакцини в заклади охорони здоров’я в регіонах і зробити вакцини ще більш доступними», — наголосив заступник міністра охорони здоров’я — головний державний санітарний лікар Ігор Кузін.

Це вже друга партія таких транспортних засобів, які отримали Центри контролю й профілактики хвороб (ЦКПХ) від Дитячого фонду ООН (ЮНІСЕФ). Першу партію з 10 автомобілів-рефрижераторів доставили наприкінці серпня.

Другу партію транспортних засобів отримали ЦКПХ Вінницької, Волинської, Житомирської, Кіровоградської, Сумської, Тернопільської, Харківської, Хмельницької та Чернівецької областей.
Загалом ЮНІСЕФ передав Україні 30 автомобілів для всіх регіонів. Усі вони оснащені спеціальним холодильним обладнанням з об’ємом для транспортування вакцин 4 куб. м за температурного режиму +2…+8 С°. Це дозволить доставляти необхідний запас вакцин до будь-якого закладу охорону здоров'я в межах області.
Фото: moz.gov.ua