У патрульній поліції надали поради, як правильно носити світловідбивачі на одязі.

Як передає Укрінформ, про це перший заступник начальника Департаменту патрульної поліції Олексій Білошицький повідомив у Фейсбуці.
За його словами, найефективнішими місцями є рухливі частини тіла людини — кінцівки, суглоби, тулуб. Точність реакції водіїв на пішоходів, у яких світловідбивачами позначені тулуб та кінцівки, становить 80%. Якщо світлоповертачі лише на ногах і тулубі - 64%. Лише на тулубі - 53%, лише на ногах - 50%. Точність реакції на людей у звичайному одязі становить 33%.

Інфографіка: Фейсбук Олексія Білошицького

"Справа в тому, що водієві для адекватної оцінки ситуації на дорозі потрібно не тільки помітити світлоповертаючий елемент, а і зрозуміти, що це пішохід, та визначити напрямок його руху", - зазначив Білошицький і додав, що до таких висновків дійшли за результатами досліджень у Школі оптометрії та зору Технологічного університету в Брісбені (Австралія).
Як повідомляв Укрінформ, за інформацією начальника управління безпеки дорожнього руху Департаменту патрульної поліції Національної поліції Сергія Городька, в Україні за 10 місяців цього року зареєстровано понад 14,6 тис. дорожньо-транспортних пригод, унаслідок яких загинула 2 161 людина.
Фото: armyinform.com.ua