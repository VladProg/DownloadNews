Нацрада з питань телебачення і радіомовлення ухвалила рішення звернутись до суду через несплату ТОВ «НАШ 365» штрафу за порушення вимог українського законодавства на суму понад 110 000 грн, який був накладений у червні минулого року.

Відповідне рішення Нацрада ухвалила на засіданні 6 жовтня, передає кореспондент Укрінформу.
"Проєктом рішення пропонується ... звернутися до суду з позовом про стягнення штрафу, управлінню фінансової та бухгалтерської служби нарахувати ТОВ НАШ пеню за кожен день прострочення сплати з 4.08. 2022 року", - сказав член Національної ради Максим Онопрієнко перед ухваленням рішення.


Він також пояснив, що 10 червня 2021 року ухвалили рішення, яким було визнано порушення ТОВ «НАШ 365» вимог Законів України «Про інформацію» та «Про телебачення і радіомовлення», зокрема встановлено наявність розпалювання національної, расової чи релігійної ворожнечі і ненависті у висловлюваннях, які були поширені в ефірі за 1 і 2 вересня 2021 року. Телеканал «НАШ» повинен сплатити до державного бюджету України штраф у розмірі 25% суми ліцензійного збору, що становить 114 067,50 грн.
Онопрієнко додав, що "НАШ" так і не виконав пункт про стягнення штрафу та звернувся до Окружного адмінсуду міста Києва із заявою про визнання протиправним та скасування рішення Нацради, тому процес затягнувся.
5 липня 2022 року Окружний суд відмовив у задоволенні позову у повному обсязі. Рішення набуло законної сили з 4 серпня 2022 року.
Як повідомлялося, Нацрада з питань телебачення і радіомовлення 10 червня розглянула результати позапланової безвиїзної перевірки ТОВ «НАШ 365» (логотип «НАШ»), м. Київ, і за порушення вимог українського законодавства застосувала до мовника попередження і штрафну санкцію на суму понад 110 000 грн.
Регулятор визнав порушення ТОВ «НАШ 365» вимог абзаців четвертого, шостого частини другої статті 6, пунктів а) та в) частини першої статті 59 Закону України «Про телебачення і радіомовлення», частини першої статті 28 Закону України «Про інформацію» та застосував до мовника санкцію «оголошення попередження». За наявність закликів у висловлюваннях, які були поширені в ефірі телеканалу, до розв’язування агресивної війни або її пропаганди та/або розпалювання національної, расової чи релігійної ворожнечі відповідно до частини восьмої статті 72 Закону України «Про телебачення і радіомовлення» на мовника накладено штраф – 25% суми ліцензійного збору, що становить 114 067,50 грн.