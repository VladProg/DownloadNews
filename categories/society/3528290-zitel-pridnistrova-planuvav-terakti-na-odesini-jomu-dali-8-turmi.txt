Громадянин Республіки Молдова був засуджений до восьми років ув'язнення за організацію терористичних актів на території Одещини на замовлення російських кураторів.

Про це повідомляє Офіс Генерального прокурора, передає Укрінформ.
"Прокурори в суді довели, що наприкінці минулого року мешканець невизнаної Придністровської республіки, за вказівкою російських кураторів, планував та реалізовував на території Одещини терористичні акти. До вчинення злочинів він залучив свого знайомого громадянина України. Щоб перевірити його готовність, засуджений дав йому завдання забруднити червоною фарбою пам’ятний знак «героям Небесної Сотні» у сквері біля Одеської облдержадміністрації. За це виконавець отримав 400 доларів США", - розповідають у відомстві.
Чоловіка затримали безпосередньо під час передачі грошей виконавцеві за чергове завдання - його спільник мав підпалити військові автівки.

"Далі засуджений доручив чоловікові підпалити військові автомобілі, що знаходились на території однієї з військових частин в Одесі, обіцяючи 800 доларів США винагороди. При цьому він зазначив, що цей терористичний акт викличе суспільний резонанс на території України та порушить громадську безпеку. А нанесена матеріальна шкода військовому майну спричинить збитки для обороноздатності Збройних Сил України", - йдеться у повідомленні.

За публічного обвинувачення прокурорів Одеської обласної прокуратури суд визнав чоловіка винним в організації терористичного акту, за попередньою змовою групою осіб (ч. 2 ст. 258 КК України). Йому призначено покарання у виді восьми років позбавлення волі з конфіскацією майна.

Як повідомлялося, у січні 2022 року співробітники СБУ викрили агента російської військової розвідки, який спланував серію терактів в Одеській області. Зловмисника затримали «на гарячому», коли він вербував виконавця для майбутніх злочинів. Встановлено, що він організував підпал військового автомобіля ЗСУ в Одесі у грудні 2021 року, облив пам’ятник загиблим у війні з рф українцям.
Фото: Офіс Генерального прокурора