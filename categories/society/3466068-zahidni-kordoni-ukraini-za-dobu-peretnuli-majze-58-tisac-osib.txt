Західні кордони України минулої доби перетнули майже 58 тисяч осіб.

Як передає Укрінформ, про це Західне регіональне управління Державної прикордонної служби України - Західний кордон повідомляє у Фейсбуці.
“За добу 23 квітня західні кордони України з ЄС та Молдовою перетнули майже 58 тисяч осіб та близько 15 тисяч транспортних засобів. Пасажиропотік дещо зменшився, а кількість осіб, що прослідували до України, перевищила чисельність тих, хто виїхав”, - ідеться у повідомленні.
З України минулої доби виїхали понад 24 тисячі осіб. 15 тисяч з них перетнули кордон з Польщею, решта прослідували до Словаччини, Угорщини, Румунії та Молдови.
До України за минулу добу прибули 33 тисяч осіб, з них 30 тисяч – українці.
За минулу добу на західних кордонах було оформлено близько 450 вантажівок з гуманітарною допомогою.
Прикордонники звертають увагу, що пропуск осіб через державний кордон здійснюється уповноваженими службовими особами ДПСУ за дійсними паспортними чи іншими, передбаченими законодавством та міжнародними договорами, документами.
Зважаючи на ситуацію, що складається під час воєнного стану, коли громадяни України не можуть швидко і вчасно оформити закордонний паспорт, можливість перетину кордону громадянами України за внутрішніми паспортами продовжено. Інформація - за посиланням.
Як повідомляв Укрінформ, речник ДПСУ Андрій Демченко поінформував, що станом на 20 квітня вже 1 мільйон 100 тисяч українців повернулися з-за кордону.
Фото: Фейсбук Західного регіонального управління Держприкордонслужби України-Західний кордон