Міністерство внутрішніх справ напередодні Дня захисників та захисниць України презентувало три короткометражні фільми про штурмові бригади «Гвардії наступу», які беруть участь у боях на Сході та Півдні України.

Як передає Укрінформ, про це повідомляє МВС.
На прем’єрі фільмів були присутні Герої російсько-української війни, командири підрозділів, керівники Національної поліції, Державної прикордонної служби, Національної гвардії та курсанти вищих навчальних закладів системи МВС.

«Сили МВС ще з 2014 року дають відсіч російським окупантам. Ми боремося з ворогом століттями, адже на меті у Росії – знищити нашу ідентичність та весь наш народ. Саме ця війна показала справжнє звіряче обличчя ворога. Наша задача - вибити окупантів з нашої землі та відбудувати наші міста», – заявив міністр внутрішніх справ Ігор Клименко на відкритті заходу.
Глава МВС подякував бійцям штурмових бригад - «Азов», «Буревій», «Кара-Даг», «Рубіж», «Спартан», «Червона калина», «Хартія», «Лють» та «Сталевий кордон», за віддану службу та захист України від російських загарбників.

Він наголосив, що саме вони є одними з тих, хто наближає Перемогу.
Також Клименко відзначив студентів вищих навчальних закладів системи МВС, котрі попри війну обрали шлях формування правопорядку та відбудови країни.
«Я хотів би звернутися до кожного і кожної з вас. Ви – молоді люди, які відчули своє покликання – служити на благо держави. Після завершення війни поліція та Національна гвардія будуть охороняти публічний порядок. Прикордонники будуть на держрубежах, а рятувальники повернуться до звичних завдань. Ми не маємо дозволити, аби наші рідні та близькі почувалися в небезпеці», - зазначив очільник МВС.
Між презентацією фільмів до гостей виходили бійці та командувачі штурмових бригад, які розповідали про бойові дії, побратимів, евакуацію, полон та плани на майбутнє вже у вільній країні.

Своєю чергою курсанти вищих навчальних закладів системи МВС спілкувалися з бійцями та запитували про успіхи на фронті та кількість знищеної техніки.
За словами командира бригади «Сталевий кордон» Валерія Падителя, «ми створюємо наші підрозділи на основі отриманого досвіду. Досвід – це, мабуть, саме дороге, що у нас може бути. Досвід не купиш, не знайдеш, його потрібно отримати».

«На початку створення бригади була опрацьована програма, як штурмових дій, так і підрозділів вогневої підтримки, артилерії. Кожен з бійців працює за своїм напрямком, отримавши відповідне навчання в інструкторів», – поінформував Падитель.
Саме під його командуванням прикордонники виконували завдання з оборони Маріуполя. Він останнім зі свого загону вийшов з Азовсталі та потрапив у полон.

«Ми прогнозували війну ще за місяць до початку повномасштабного вторгнення, ми вже проводили певні підготовчі заходи. Ніхто не вірив до останнього, але, на жаль, воно так сталося. Перше враження було розчарування, а наступне – це як офіцера – прийняття рішень щодо організації оборони нашої держави», – пригадав Падитель.
Командувач Національної гвардії України Олександр Півненко подякував військовослужбовцям за професіоналізм, силу та мужність у звільненні українських територій та наголосив, що Україна обов’язково переможе у цій війні.
«Ваша робота, мужність, відвага і стійкість дають змогу нам стримувати та знищувати ворога, звільняти наші території. Українці пишаються такими воїнами! Дякую кожному з вас! Слава Україні!» - наголосив Півненко.
Як повідомляв Укрінформ, командувач Сухопутних військ Збройних сил України генерал-полковник Олександр Сирський нагородив бійців обʼєднаної штурмової бригади Національної поліції «Лють» Гвардії наступу за участь у звільненні від росіян Кліщіївки Донецької області.
Фото: МВС