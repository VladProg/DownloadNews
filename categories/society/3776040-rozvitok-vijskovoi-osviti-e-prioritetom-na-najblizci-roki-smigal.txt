Розвиток військової освіти є пріоритетом для влади на найближчі роки.

Про це Прем’єр-міністр Денис Шмигаль написав у Телеграмі за результатами нараді з МОН, Мінекономіки, Мінцифри та Мінфіном, на якій обговорили реалізацію проєктів освіти в країні, передає Укрінформ.
«Окрема увага — військова освіта. Це пріоритет на найближчі роки. Також бачимо зростання попиту на фахову й профтехосвіту. У майбутньому наша держава потребуватиме таких спеціалістів для відновлення, тому будемо максимально сприяти їх підготовці», - зазначив Шмигаль.
За його словами, присутні обговорили розширення можливостей для вступу абітурієнтів. Окрім держзамовлень, розглядається впровадження грантів. На виконання завдання минулої наради Мінекономіки розробляє прогноз розвитку ринку праці. На його основі буде сформоване актуальне держзамовлення з урахуванням потреб воєнного часу.
«Заслухав доповідь міністерства (МОН - ред). Цього року в школи пішло ще 500 тис. дітей, які раніше навчалися онлайн. Маємо бути певні, що їм гарантовані безпека та всі необхідні умови для навчання. Для цього активно облаштовуються укриття й закуповуються автобуси. Кошти на це виділені», - додав Прем'єр-міністр.
Як повідомлялося, Денис Шмигаль неодноразово наголошував на тому, що питання безпеки буде одним із пріоритетних ще багато років після завершення війни, й уряд уже зараз формує нову систему та підходи.