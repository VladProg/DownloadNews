З 13 вересня в Урядовому контактному центрі запрацює «гаряча лінія» з питань реабілітації та протезування військовослужбовців.

Про це повідомляє пресслужба Міністерства соціальної політики України у Телеграмі, передає Укрінформ.
«13-го вересня в Урядовому контактному центрі запрацює спеціалізована "гаряча лінія" з питань реабілітації, протезування/ортезування та забезпечення іншими допоміжними засобами реабілітації військовослужбовців, які отримали поранення», - йдеться в повідомленні.
Щоб оперативно отримати інформацію та консультацію, можна телефонувати за номером 1545, після чого обрати в голосовому меню кнопку «4».
Дзвінки прийматимуться щодня з 8:00 до 20:00.
Зазначається, що дзвінки у мережі Укртелеком та мобільних операторів Київстар, Vodafone Україна, Лайфселл безкоштовні.
Як повідомлялося, американські спеціалісти в центрі реабілітації Superhumans розпочали навчальну місію з протезування українців, які постраждали від війни - військових та цивільних. У межах проєкту понад 30 пацієнтів зможуть отримати сучасні протези.