В сучасному світі неможливо приховати жодну резонансну справу, вони будуть розбиратися.

Про це в ефірі "Радіо Свобода" сказав секретар РНБО Олексій Данілов, коментуючи питання про знищення працівниками Державного бюро розслідувань у перші дні війни секретних матеріалів у низці резонансних справ, передає Укрінформ.
"Якщо хтось вважає, що в сучасному світі можна щось приховати, в сучасному світі не можна нічого приховати — ні Харківські угоди, ні вугільні оборудки, ні якісь інші речі. Ланцюг за ланцюгом все це буде розбиратися. Інша справа, що когось втягувати, то вони мають розуміти, що вони будуть нести за це відповідальність", - сказав Данілов.
Він зауважив, що необхідно розбиратися, хто давав вказівку знищувати документи, а також брати до уваги де саме це відбулося.
Як повідомляв Укрінформ, Офіс генерального прокурора підтвердив інформацію про знищення працівниками Державного бюро розслідувань у перші дні війни секретних матеріалів у низці резонансних справ без дозволу прокурорів.
Раніше журналіст видання "Настоящее время" Ірина Ромалійська повідомила, що 24 лютого о другій ночі, тобто за дві з половиною години до початку вторгнення росії, працівники ДБР почали вивозити таємні матеріали із центрального офісу відомства у Києві. Частина справ, йдеться у матеріалі, залишилася у столиці і їх знищили. Далі, о сьомій ранку 24 лютого таємні матеріали були привезені до територіального управління ДБР у місті Хмельницький. 25 лютого о 9.30 у Хмельницьке управління відомства приїхав директор ДБР Олексій Сухачов і підписав документ, які дозволяв знищити чергову партію таємних документів. Деякі з них були з грифом “Особливо таємні”. Підлеглі відомства займалися знищенням матеріалів до 26 лютого.
За даними журналістки, у ДБР знищили матеріали кримінальної справи стосовно укладення у 2010 році “Харківських угод”, відповідно яких російський Чорноморський флот отримав право залишатися в Криму до 2042 року, а Україна отримала знижку на газ.
Також знищили матеріали справи “про обкрадання армії”, яку правоохоронці порушили іще у 2014 році та у ході слідства з’ясовували, чому з початку 1990 року і до Майдану 2014-го Україна масово продавала за безцінь або віддавала безкоштовно дороговартісну зброю і техніку.
Серед знищених матеріалів справи, за даними журналістки, документи з “вугільної справи”, у якій фігурують віктор медведчук і найближчі соратники російського президента путіна.
Ромалійська у своїй публікації стверджує, що у ДБР знищили секретні матеріали у декількох справах, фігурантом яких є експрезидент Петро Порошенко. Зокрема, йдеться про кримінальне провадження стосовно виготовлення воєнних кораблів на заводі “Ленінська Кузня”, призначенні заступником голови Служби зовнішньої розвідки Сергія Семочко і справа, порушена через прохід українських кораблів восени 2018 року через Керченську затоку, коли їх захопили російські військові, а моряки потрапили в полон.
Усього у ДБР після 24 лютого знищили матеріали 140 кримінальних справ і понад 500 матеріалів негласних слідчих дій.
При цьому, як наголошує журналістка, вона “не може стверджувати, що знищення цих документів є злочином".
Як повідомляв Укрінформ, 8 липня ДБР оприлюднило заяву, у якій йдеться, що інформація про знищення відомством матеріалів резонансних справ не відповідає дійсності та носить відверто маніпулятивний характер.