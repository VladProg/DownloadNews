Ірина Верещук вважає, що зведення модульних містечок для переселенців є менш ефективним, ніж розміщення внутрішньо переміщених осіб у місцях компактного поселення.

Про це віцепрем'єр - міністр з питань реінтеграції тимчасово окупованих територій сказала на конференції «Право на гідність в місцях компактного поселення», передає кореспондент Укрінформу.
«Ми побачили, що модульні містечка (сьогодні у нас їх 25, де перебуває близько 5 тисяч людей, і ще йдуть процеси облаштування нових містечок), не спрацювали. Я не вважаю, що це ефективна форма і що вона може у майбутньому бути», - заявила Верещук.
Як приклад вона навела модульне містечко на околиці Харкова, яке у 2015-2016 роках було зведене за надані німецьким урядом гроші. Там мешкали сотні переселенців, але й через сім років, за словами урядовиці, люди мешкають у жахливих умовах.
«Форма модульних містечок, як на мене, не проявила себе і не зарекомендувала, хоча може бути предметом для дискусій. А от формат МКП (місця компактного поселення - ред.) - якщо це облаштовані гуртожитки, наприклад, - як на мене, це ефективна у майбутньому форма проживання людей», - зауважила Верещук.
Як повідомлялося, Офіс Уповноваженого ВР з прав людини спільно з Кластером з питань управління та координації місцями компактного проживання ВПО презентували низку досліджень щодо місць проживання внутрішньо переміщених осіб.