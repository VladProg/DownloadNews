Станом на 2 вересня 56% закладів освіти в Україні готові до навчання в очній формі.

Як передає Укрінформ, про це міністр освіти і науки Сергій Шкарлет повідомив у Телеграмі.
За його словами, відсоток закладів освіти, у яких заплановано проводити освітній процес в очній формі, щотижня зростає.
Станом на 2 вересня оглянуто понад 24,7 тис. закладів освіти або 94% від загальної кількості. Із них організовують укриття 14 832 заклади, зауважив міністр.
Як зазначив Шкарлет, відповідно до результатів перевірок, 56% закладів освіти готові до навчання в очній формі.
Нині найвищі показники готовності до освітнього процесу у традиційному форматі у Києві, а також у Львівській, Закарпатській, Чернівецькій та Кіровоградській областях.
За останніми даними перевірок закладів освіти, укриття, які відповідають усім вимогам, мають: 70% закладів фахової передвищої та вищої освіти; 88% профтехів; 64% шкіл; 44% закладів дошкільної освіти, повідомив очільник МОН.
Перевірки у закладах освіти тривають, як і роботи щодо створення безпечних умов перебування у них усіх учасників освітнього процесу, підкреслив Шкарлет.
Як повідомляв Укрінформ, 1 вересня освітній процес в очній, змішаній чи дистанційній формі розпочався у 12 906 школах України.