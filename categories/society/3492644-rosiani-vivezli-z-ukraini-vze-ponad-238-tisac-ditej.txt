росія депортувала на свою територію вже понад 238 тисяч українських дітей.

Як передає Укрінформ, про це Офіс омбудсмана Людмили Денісової повідомляє у Телеграмі.
“Станом на 26 травня країна-агресор продовжує вивозити українських громадян до росії та на тимчасово окуповану територію України. Сьогодні відомо, що кордон із рф перетнули вже 238 329 дітей”, – ідеться у повідомленні.
В Офісі омбудсмана заявили, що відповідно до статті 49 Женевської конвенції про захист цивільного населення під час війни, здійснювати примусове (індивідуальне чи масове) переселення або депортацію забороняється.
Проте росія вдається до протиправних дій, нехтує правилами ведення війни. Враховуючи зазначене, актуальним залишається питання: що робити, коли дитину примусово перемістили на тимчасово окуповану територію або депортували.
Національне інформаційне бюро підготувало відповідний алгоритм дій. Якщо громадяни виявили переміщену/депортовану дитину, треба намагатися зібрати якнайбільше інформації про дитину та обставини таких подій та діяти за алгоритмом, який наведено в інфографіці.

Як повідомляв Укрінформ, уповноважена Верховної Ради України з прав людини Людмила Денiсова інформувала, що станом на 21 травня росія депортувала на свою територію 1 377 925 українців, з них 232 480 дітей.