Верховна Рада ухвалила в першому читанні законопроєкт, який передбачає можливість надання військовослужбовцям відпусток під час воєнного стану.

Про це народний депутат від парламентської фракції "Голос" Ярослав Железняк повідомив у Телеграмі, передає Укрінформ.
За його словами, проєкт закону №8081 "Про внесення зміни до пункту 18 статті 10-1 Закону України "Про соціальний і правовий захист військовослужбовців та членів їх сімей" щодо надання військовослужбовцям відпусток під час дії воєнного стану" підтримали 330 парламентаріїв.
Так, документом пропонується встановити, що в особливий період під час дії воєнного стану військовослужбовцям можуть надаватися відпустки зі збереженням грошового забезпечення тривалістю не більш як 10 календарних днів без урахування часу, необхідного для проїзду в межах України до місця проведення відпустки та назад, але не більше двох діб в один кінець.
Згідно з чинним українським законодавством, під час воєнного стану відпустки для військовослужбовців не передбачені.