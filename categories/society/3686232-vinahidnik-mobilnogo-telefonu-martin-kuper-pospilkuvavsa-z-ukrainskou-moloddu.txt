З нагоди 50-річчя першого мобільного телефону відбувся телеміст Україна-США, під час якого винахідник цього телефону, інженер з українським корінням Мартін Купер поспілкувався з українськими учнями та студентами про сучасні технології.

Про це Укрінформу повідомив керівник видавництва «Саміт-книга» Іван Степурін, який організував телеміст спільно з головою UkraineIS, автором книг з освіти та інновацій Сергієм Вакаріним.
У зустрічі взяла участь і дружина Купера Арлін, яка теж є відомою винахідницею.
Як розповів Степурін, Мартін Купер через відеозв’язок показав студентам київських вишів та учням Ірпінського ліцею інноваційних технологій (ІЛІТ) перший у світі безпровідний мобільний телефон, винахідником якого він став 50 років тому. Вперше дзвінок цим телефоном Купер здійснив 3 квітня 1973 року. Це була телефонна трубка «DynaTAC» вагою 1 кг. Книгу про цей винахід планується видати українською мовою.

Купер зазначив, що для нього Київщина, Ірпінь зокрема, - це земля його пращурів, і він гостро співчуває Україні, яка зазнала нападу росії, і радий можливості допомогти країні свого походження.
У телемості також взяли участь народний депутат, ІТ-експерт Олександр Федієнко, представники Інституту модернізації змісту освіти та КНУ ім. Шевченка.
Директор Ірпінського ліцею ІЛІТ Марія Гостін показала Мартіну Куперу подарунки, які Ірпінська адміністрація та ІЛІТ передадуть йому, - це прапор та пам’ятні монети Ірпеня, а також книга «Битва за Ірпінь», зазначив керівник видавництва Саміт-книга.
Як повідомлялося, Мартін Купер народився 1928 року в Чикаго (США) у сім'ї єврейських емігрантів з України.