Громадська спілка “Освіторія” за підтримки Міністерства освіти і науки та Дитячого фонду ООН (ЮНІСЕФ) започаткувала безкоштовний курс із психологічно-емоційної підтримки для вчителів та шкільних психологів “Розумію”.

Як передає Укрінформ, про це повідомляє Міносвіти.
“Курс має на меті допомогти освітянам стабілізувати власний емоційний стан в умовах постійного стресу та війни, а також надати практичні інструменти для підтримки учнівства та батьківства під час адаптації до нових реалій навчання”, - ідеться у повідомленні.
Курс поєднав теорію та практику психології і нейрофізіології та побудований на дослідженнях від провідних світових експертів і практичному досвіді найкращих українських учителів та психологів.
Серед знань, які здобудуть учасники протягом навчання: як адаптуватись та інтегруватись у новій реальності і допомогти зробити це учнівству, як емоційна компетентність впливає на доросле життя, які існують інструменти розвитку емоційного інтелекту, що робити з емоціями війни та як на практиці допомогти собі і оточенню, що таке арттерапія та як використовувати її в роботі з учнівством під час адаптації до умов навчання в школі, як зберігати спокій, покращити своє життя і маленькими кроками наблизитись до стресостійкості, як асертивність впливає на комунікацію, які є можливості для формування власної асертивності.
Навчання відбувається онлайн на платформі О.Університет. Долучитись до курсу можна за посиланням.
Крім відеоуроків та роз’яснювальних вебінарів, для учасників передбачені практичні зустрічі з експертами, на яких можна обмінюватись досвідом, отримувати зворотній зв’язок та поглиблено обговорювати питання та кейси, що виникають під час застосування запропонованих на курсі інструментів та методик.
“Навчання є повністю безкоштовним. Після успішного проходження курсу вчителі отримають сертифікат про підвищення кваліфікації на 30 годин”, - зазначили у Міносвіти.
Як повідомляв Укрінформ, в Україні понад 520 тисяч педагогів продовжують навчати дітей у школах, дитсадках і закладах позашкілля.