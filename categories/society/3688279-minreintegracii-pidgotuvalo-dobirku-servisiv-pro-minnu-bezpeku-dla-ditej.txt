Міністерство з питань реінтеграції тимчасово окупованих територій підготувало добірку сервісів та онлайн-уроків, які допоможуть підвищити обізнаність дітей щодо мінної безпеки.

Як передає Укрінформ, про це Мінреінтеграції повідомляє у Телеграмі.
Мінреінтеграції спільно з ЮНІСЕФ, ДСНС і Нацполіцією розробили серію роликів "ДСНС розповідає про мінну безпеку". У цих відеоуроках за допомогою схем і помічника - пса Патрона - розповідається про попереджувальні знаки, види вибухівки, пояснюється, що робити у разі виявлення небезпечних предметів.
Також Мінреінтеграції у співпраці з видавництвом "Ранок" розробили комікси "Мінна безпека не без ПЕКа" та "Безпечний ПЕКосвіт". З їх допомогою можна ознайомити дітей з правилами поведінки у разі знаходження небезпечного предмета.
Асоціація саперів України створила онлайн-курс "Навчання з попередження ризиків від вибухонебезпечних предметів". Він буде корисний учителям під час шкільного процесу. Зареєструватися на курс можна за посиланням.
"Все про мінну безпеку" – онлайн-платформа, де зібрані корисні матеріали для дітей різного віку, а також покрокова інструкція, як батькам розповісти дітям про міни.
"Стопміна" – освітній проєкт, спрямований на підвищення поінформованості й обізнаності дітей щодо ризиків від вибухонебезпечних предметів, створений Данською Радою у справах біженців.
Як повідомляв Укрінформ, сапери Державної служби з надзвичайних ситуацій упродовж року ліквідували понад 60 тисяч вибухонебезпечних предметів.
Фото: mvs.gov.ua