Верховна Рада ухвалила звернення до Міжпарламентської асамблеї православ’я та парламентів її держав-членів.

Про це народний депутат Ярослав Железняк ("Голос") повідомив у Телеграмі, передає Укрінформ.
За інформацією політика, за відповідну постанову №9262 проголосували 254 народні депутати.
У зверненні українські парламентарії заявляють, що не може бути жодного виправдання присутності на 30-ій Генеральній асамблеї Міжпарламентської асамблеї православ’я делегації Російської Федерації. Вони також наголошують на неприпустимості перебування на посаді президента МАП представника Росії Сергія Гаврилова. У цьому зв’язку народні депутати повідомляють про неможливість взяти участь у Генасамблеї МАП.
Верховна Рада закликає парламенти держав-членів Міжпарламентської асамблеї православ’я рішуче засудити російську збройну агресію проти України і негайно виключити Росію з МАП, а також достроково припинити повноваження чинного президента МАП та представників держави-спонсора тероризму у керівних органах Асамблеї.
Український парламент звертається із проханням розпочати роботу із внесення змін до Регламенту Міжпарламентської асамблеї православ’я з метою їх приведення у відповідність до сучасних реалій розвитку світового православ’я, зокрема перегляду структури керівних органів та прав президента МАП.
Окрім того, Верховна Рада закликає застосувати суворі санкції до учасників Генеральної асамблеї, які суперечать духу Установчого акта Асамблеї та унеможливлюють участь представників прогресивної частини православного світу.
Як повідомлялося, сесія Міжпарламентської асамблеї православ’я має відбутися в місті Халкідікі (Греція) з 29 червня по 3 липня.