У Києві відбудеться прем‘єрний показ документального фільму «Щоденник Монастирського» з ексклюзивними відео з особистого архіву трагічно загиблого міністра внутрішніх справ України.

Про це Укрінформу повідомили організатори прем‘єрного показу фільму.
«Це фільм-портрет міністра внутрішніх справ Дениса Монастирського, який загинув в авіакатастрофі у Броварах 18 січня 2023 року. Вперше буде показано ексклюзивні приватні відеощоденники Дениса Монастирського, які охоплюють період з першого дня повномасштабного вторгнення і розкриють маловідомі деталі роботи МВС і особисто Монастирського у цей період. У документальному фільмі близькі та колеги розкажуть, яким був Денис Монастирський, які рішення він приймав і як вони вплинули на перебіг подій російсько-української війни», - йдеться у повідомленні.
Зазначається, що у фільмі глядачі побачать інтервʼю дружини - Жанни Монастирської, мами Алли Монастирської, чинного міністра МВС Ігоря Клименка, а також ексклюзивний коментар Президента України Володимира Зеленського.
Також у фільмі знято спогади екскерівника Національної гвардії України - Юрія Лебедя та заступника командувача ЗСУ Миколи Балана, держсекретаря МВС - Інни Ящук, керівника патронатної служби Монастирського - Євгена Мироненка та радниці з комунікацій Монастирського - Лесі Червінської.
Авторка сценарію - Ганна Юрловська, режисерка - Дарія Саричева.
Прем‘єрний показ документального фільму «Щоденник Монастирського» відбудеться 16 листопада о 18:30 в кінотеатрі «Оскар» ТЦ «Гулівер».
У фойє кінотеатру також буде представлена фотовиставка «Перерваний політ» військового фотографа, лейтенанта НГУ Миколи Анацького, який супроводжував Монастирського під час його роботи у МВС та разом з ним трагічно загинув у авіатрощі.
Вже 17 листопада фільм покажуть на телеканалі «1+1 Україна» в ефірі загальнонаціонального телемарафону. Далі фільм буде доступний на Ютубі.
Як повідомлялося, 18 січня у Броварах біля дитячого садка «Джерельце» та житлової багатоповерхівки впав гелікоптер Державної служби з надзвичайних ситуацій, унаслідок чого спалахнула пожежа.
На борту гелікоптера перебувало керівництво Міністерства внутрішніх справ України, зокрема очільник відомства Денис Монастирський і його перший заступник Євгеній Єнін.
Унаслідок авіакатастрофи загинули 14 людей – екіпаж і всі пасажири гелікоптера, а також дитина та дорослі цивільні.
Фото архівне