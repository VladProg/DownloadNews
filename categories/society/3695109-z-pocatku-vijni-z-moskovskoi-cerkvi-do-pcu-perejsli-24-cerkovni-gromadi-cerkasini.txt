З початку повномасштабного вторгнення росії в Україну до Черкаської єпархії ПЦУ перейшли 24 церковні громади від УПЦ московського патріархату.

Про це кореспонденту Укрінформу розповів завідувач канцелярії Черкаської єпархії ПЦУ Сергій Зайко.
"З початку повномасштабного вторгнення росії до нас перейшли 24 церковні громади УПЦ МП. Шістнадцять громад перейшли зі священниками, ще 8 - без них. Процес прискорився саме з початку війни. Зараз ми очікуємо на новий сплеск переходів", - сказав завідувач канцелярії.
За словами Зайка він перерахував лише ті громади, які завершили всі юридичні процедури. Інші поки проголосили лише наміри перейти, деякі зробили перші кроки.
"Я не називатиму ці громади, щоби не зірвати збори й не нашкодити процесу", - каже Зайко.
За даними сервісу моніторингу реєстраційних даних українських компаній та судового реєстру Опендатабот в Черкаській області в підпорядкуванні УПЦ МП залишається 195 церковних громад.