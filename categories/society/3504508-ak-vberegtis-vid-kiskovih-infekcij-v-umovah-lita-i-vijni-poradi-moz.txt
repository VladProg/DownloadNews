У зв'язку зі зростанням ризику зараження гострими кишковими інфекціями Міністерство охорони здоров'я України надало рекомендації щодо профілактики таких хвороб.

Як передає Укрінформ, про це МОЗ повідомляє у Фейсбуці.
"У літню пору навіть у мирний час збільшується кількість випадків гострих кишкових інфекцій. Із початком повномасштабної війни ризики виникнення таких хвороб значно зросли", – наголошують у міністерстві.
Зазначається, що зростанню загрози виникнення гострих кишкових інфекцій сприяють обмежений доступ до чистої питної води та засобів гігієни, перебування в місцях скупчення людей, висока температура довкілля, зниження терміну придатності продуктів тощо.
У результаті збудники кишкових інфекцій значно швидше та простіше передаються від людини до людини.

Зокрема, зараження може відбуватися контактно-побутовим шляхом, тобто через брудні руки, іграшки, посуд, білизну тощо, також через інфіковану воду або заражені продукти і страви з них, через погано помиті та приготовані без термічної обробки овочі та фрукти, забруднені мікроорганізмами.

Найчастіше гострі кишкові інфекції проявляються підвищенням температури тіла, тривалою діареєю, блюванням, що не приносить полегшення, болем у животі, загальна слабкість, головним болем та симптомами гострих респіраторних вірусних інфекцій.
Трапляються також випадки, коли жодних клінічних проявів у носія інфекції немає.
Щоб полегшити симптоми кишкових інфекцій, слід передусім запобігати зневодненню та втраті організмом солей.

Наголошується, що важливо стежити за водно-сольовим балансом, пити багато води або спеціальних розчинів для регідратації. Також рекомендується приймати ентеросорбенти (препарати, що зв'язують і виводять з організму токсини), застосовувати жарознижувальні препарати в разі підвищення температури.
Хворим також слід дотримуватися щадної дієти (без смажених, гострих продуктів). У разі появи симптомів захворювання важливо своєчасно звернутися за медичною допомогою.

Щоб запобігти зараженню, необхідно ретельно мити руки. Після відвідування вулиці чи вбиральні, перед приготуванням та вживанням їжі слід використовувати під час миття рук мило.
Рекомендується кип'ятити воду, яка використовується для вживання, вмивання чи миття рук та посуду, якщо є сумніви щодо її якості.
Продукти слід добре тушкувати, проварювати або просмажувати, ретельно мити овочі та фрукти, а також обдавати їх окропом, якщо планується вживати їх сирими.
Не можна вживати незнайомі та підозрілі гриби, ягоди, трави та інші рослини. Важливо також дотримуватися термінів придатності та правил зберігання продуктів, мити поверхні та тримати в чистоті кухонні прилади.
МОЗ наголошує на необхідності уникати купівлі продуктів у місцях несанкціонованої торгівлі. Рекомендується не брати в дорогу продуктів, що швидко псуються.
Крім того, важливо утримуватися від купання в непроточних водоймах та на необладнаних пляжах. Ковтати воду з таких водойм забороняється.
Рекомендується регулярно мити та дезінфікувати дитячі іграшки, використовувати індивідуальний посуд. Слід також уникати контактів із людьми, які мають ознаки інфекційних захворювань.
Як повідомлялося, у заблокованому росіянами Маріуполі відсутність доступу до питної води, масові поховання в неналежних місцях збільшують ризики виникнення інфекцій та поширення хвороб, таких як холера.
У тимчасово захопленому Херсоні жителів закликали утриматися від купання в Дніпрі у зв'язку зі зростанням у кілька сотень разів кількості кишкових паличок та ентерококів у річковій воді порівняно з нормативами.