Затриманий за підозрою у держзраді ексначальник Управління СБУ в Харківській області за власною ініціативою почав працювати на шкоду обороноздатності і державній безпеці України.

Як передає Укрінформ, про це в Телеграмі повідомляє пресслужба Офісу генерального прокурора України.
«За даними слідства, 24 лютого 2022 року підозрюваний за власною ініціативою почав працювати на шкоду обороноздатності і державній безпеці України. Він не забезпечив виконання функцій та завдань, покладених на УСБУ в області та вчинив багатоетапні дії, направлені на усунення голови Харківської обласної військової адміністрації від виконання обов’язків», - йдеться в повідомленні.
Окрім того, як заявили у відомстві, як співробітник-військовослужбовець СБУ, будучи у підпорядкуванні командувача угруповання військ «Харків», самовільно залишив місце служби та незаконно перебував за межами Харківської області.
За інформацією пресслужби, підозрюваний усунувся від виконання бойових розпоряджень командувача і не організував контррозвідувальну і контрдиверсійну діяльність УСБУ в Харківській області. Він також не забезпечив участь підрозділу в обороні Харкова у складі сил угруповання військ «Харків», наголошується в повідомленні.
Ексначальнику Управління СБУ в Харківській області повідомлено про підозру у державній зраді та самовільному залишенні місця служби, вчиненому в умовах воєнного стану (ч. 1 ст. 111, ч. 5 ст. 407 КК України), підкреслили в ОГП.
Як повідомлялося, напередодні в ДБР підтвердили інформацію про затримання колишнього начальника СБУ Харківської області Романа Дудіна і висунення йому підозри.
Президент Володимир Зеленський 29 травня за результатами наради щодо ситуації на Харківщині заявив, що звільнив Дудіна «за те, що не працював на захист міста з перших днів повномасштабної війни, а думав тільки про себе особисто».
30 травня указ про звільнення Дудіна з посади начальника Управління Служби безпеки України в Харківській області було опубліковано на сайті Президента.
Фото: УСБУ у Харківській області