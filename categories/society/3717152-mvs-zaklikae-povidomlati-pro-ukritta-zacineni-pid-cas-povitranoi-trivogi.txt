У Міністерстві внутрішніх справ закликали громадян повідомляти поліцію про закриті під час повітряної тривоги укриття.

Про це в ефірі телемарафону “Єдині новини” заявила речниця МВС Мар'яна Рева, передає кореспондент Укрінформу.
“Якщо ви виявили, що укриття зачинені на період повітряної тривоги, звертайтеся до поліції, повідомляйте про кожен такий факт. Він буде належно зафіксований і буде проведено відповідне розслідування”, - заявила Рева.
Водночас вона звернулася до всіх власників приміщень, де облаштовані укриття, і закликала забезпечити безперешкодний доступ до них та впевнитись у тому, що відповідальні за ці укриття особи розуміють усю важливість питання.
Речниця МВС зауважила, що поліція і ДСНС будуть проводити спільні рейди з метою меті перевірки укриттів. Причому рейди "будуть спонтанними", зазначила Рева.
Як повідомлялося, у Києві загинуло троє людей, які під час повітряної тривоги намагалися потрапити у закрите бомбосховище. Поліція Києва розпочала за цим фактом провадження щодо службової недбалості.