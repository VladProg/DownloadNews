Громадянин Нідерландів Боас Крагтвейк, який вирішив пробігти відстань з Амстердама до Києва, збирає кошти на автомобілі швидкої допомоги для України.

Як передає Укрінформ, про це повідомляє Reuters.
Крагтвейк стартував 22 липня і планує загалом здолати 2 500 км, пробігаючи приблизно 50 км щодня протягом 50 днів.
Його мета – зібрати кошти на придбання автомобілів швидкої допомоги, які нідерландська благодійна організація Zeilen van Vrijheid («Вітрила свободи») доставить в Україну.
«Пробігши з Амстердама до України, ми можемо показати, наскільки ця війна насправді близька, і, я сподіваюся привернути увагу людей і зібрати багато грошей», — сказав 28-річний нідерландець.
Крагтвейк пробігає від 40 до 60 км за добу, залежно від відстані між містами. За ним у фургоні для відпочинку їдуть його менеджер і фотограф.
Наразі – після 10 днів і близько 500 км бігу – Крагтвейк зібрав 22 000 євро на своїй сторінці GoFundMe «Ultra4Ukraine». Одна машина швидкої допомоги, що їх планується закупити, коштує 30 000 євро.
Чоловік сподівається прибігти до української столиці вже у вересні.
Як повідомляв Укрінформ, у Польщі почали збирати кошти на три гелікоптери медичної евакуації Мі-2АМ-1, які планують передати Головному управлінню розвідки Міністерства оборони України.
Фото: Beau Tilli