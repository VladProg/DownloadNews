«Репортери без кордонів» продовжувать роботу щодо з'ясування місця перебування журналіста агентства УНІАН Дмитра Хилюка, який з березня 2022 року перебуває у російському полоні, та його визволення.

Про це голова офісу “Репортерів без кордонів” у Східній Європі та Центральній Азії Жанна Кавельє заявила на пресконференції в Укрінформі.
«На початку цього року були заспокійливі новини, які допомогли «Репортерам без кордонів» зв’язатися із його (Хилюка - ред.) адвокатом, його батьками, повідомити про те, що він живий. А також для того, щоб продовжувати збирати свідчення та робити все можливе для того, щоб Дмитро був звільнений. Це була одна з тем, які ми обговорювали з Офісом Генерального прокурора України. Ми будемо продовжувати нашу комунікацію з ними щодо Дмитра Хилюка, аби знайти рішення, аби він був звільнений, а також знайти нові свідчення щодо місця його перебування у Росії та його стану», - сказала Кавельє.

За її словами, російська влада не визнавала, що має інформацію про цей випадок, але «вдалося зібрати деякі свідчення про те, що він живий і перебуває у в'язниці в Новозибкові у Росії».
Своєю чергою генеральний секретар "Репортерів без кордонів" Крістоф Делуар поінформував, що представники організації провели розслідування щодо того, де росіяя утримує полоненого журналіста, розглянули обставини, за яких він зник, отримали свідчення від людей, які його бачили.

Так вдалося з'ясувати, що Дмитро Хилюк був у СІЗО №2 в Новозибкові. Натомість Москва на неодноразові звернення близьких Хилюка відбувалася запереченнями або ухильними відповідями. Приміром, у листі від 19 січня 2023 року, з яким ознайомилися розслідувачі, Міністерство оборони РФ заявляє, що не зобов'язане надавати жодної інформації про українських затриманих, пов'язаних зі "спецоперацією", нікому, за винятком Міжнародного комітету Червоного Хреста.
Натомість Слідчий комітет РФ в офіційному листі від 12 січня 2023 року стверджує, що "не має інформації про кримінальне провадження" проти Дмитра Хилюка. Офіційно журналіст не затриманий і не переслідується.
Як повідомлялося, російські загарбники викрали Дмитра Хилюка 3 березня 2022 року в його рідному селі Козаровичі на півночі Київської області. Понад рік український він незаконно утримується у російській в'язниці.
Національна спілка журналістів України вимагає від рф звільнити кореспондента інформаційного агентства УНІАН.