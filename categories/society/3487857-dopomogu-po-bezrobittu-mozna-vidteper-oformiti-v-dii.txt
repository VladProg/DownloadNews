У застосунку та на порталі “Дія” можна відтепер оформити допомогу по безробіттю.

Як передає Укрінформ, про це Міністерство цифрової трансформації повідомляє у Телеграмі.
“Тепер у застосунку та на порталі “Дія” можна оформити статус безробітного та отримувати щомісячну допомогу”, - ідеться в повідомленні.
Скористатися послугою можуть українці, які були офіційно працевлаштовані, але втратили роботу через війну або не можуть продовжувати діяльність як ФОП через воєнний стан і зареєстровані на тимчасово захоплених територіях чи там, де ведуться активні бойові дії.

Для того, щоб скористатися послугою у застосунку “Дія” слід обрати меню "Послуги" та пункт "Допомога по безробіттю". На порталі - обрати послугу з отримання статусу безробітного.
Далі слід підтвердити, що заявник дійсно втратив роботу та не є студентом денної форми навчання.
Після підтвердження даних - обрати місто та центр зайнятості, у якому людина хоче отримати статус.
За необхідності потрібно залишити свої паспортні та контактні дані, вибрати періодичність отримання виплат та картку єПідтримки, на яку буде нараховуватися допомога.
"Якщо ви не маєте картки, можете оформити віртуальну просто в застосунку", - зазначили в Мінцифри.
Коли працівники центру зайнятості оброблять заявку, клієнт отримає push-сповіщення про це в застосунку.
Послуга розроблена за підтримки USAID/UK aid “Прозорість та підзвітність у державному управлінні та послугах/TAPAS”.
Як повідомляв Укрінформ, 17 травня Прем'єр-міністр Денис Шмигаль заявив, що українці з деокупованих територій та населених пунктів, що перебувають у зоні активних бойових дій, зможуть отримати додаткові виплати.