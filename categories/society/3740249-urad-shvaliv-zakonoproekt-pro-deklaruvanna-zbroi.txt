Кабінет Міністрів схвалив проєкт закону «Про внесення змін до Закону «Про забезпечення участі цивільних осіб у захисті України» щодо вдосконалення порядку отримання, декларування і поводження з вогнепальною зброєю».

Про це у Телеграмі повідомив постійний представник Кабміну у Верховній Раді Тарас Мельничук, передає Укрінформ.
«Законопроєктом, серед іншого, пропонується визначити вогнепальну зброю та боєприпаси до неї, що підлягають/не підлягають декларуванню, а також заборонити передачу цивільними особами вогнепальної зброї та боєприпасів до неї, отриманої або задекларованої, іншим особам, крім передачі органам Національної поліції України», - зазначив він.
Також законопроєкт передбачає заборону цивільним особам носити, зберігати, перевозити, застосовувати вогнепальну зброю та боєприпаси до неї, відомості про які відсутні у реєстрах і базах даних Міністерства внутрішніх справ, чи які не задекларовані в органах Нацполіції, на території, де не ведуться активні бойові дії тощо.
Як повідомлялося, 23 червня в Україні запрацював Єдиний реєстр зброї.
Міністр внутрішніх справ Ігор Клименко заявив, що уся зброя, яка є на руках у громадян України, буде в цьому реєстрі зброї.