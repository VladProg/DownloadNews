Національна поліція поклала край діяльності організованої злочинної групи, яка, за інформацією слідства, торгувала автомобілями для Збройних сил України.

Про це повідомляє пресслужба Національної поліції, передає Укрінформ.
«Учасники угруповання під прикриттям благодійної організації з квітня цього року ввезли на територію України 135 автомобілів для подальшої реалізації із метою власного збагачення», - поінформували поліцейські.
За даними слідства, організував злочинну оборудку мешканець Дніпра, який заснував благодійну організацію. Уточнюється, що фігурант та його спільники під час збройної агресії рф проти України здійснювали виїзди за кордон та під виглядом благодійної діяльності ввозили на територію України авто, отримані як гуманітарну допомогу.
Надалі, замість передати транспортні засоби ЗСУ, ці особи реалізовували їх із метою наживи.

Зазначається, що у ході документування злочинної діяльності угруповання поліцейські провели оперативну закупку трьох транспортних засобів у Дніпрі. Правоохоронці встановили, що фігуранти торгували автівками також на території Івано-Франківської та Львівської областей.
Під час 30 обшуків за адресами проживання та діяльності зловмисників правоохоронці вилучили 33 автомобілі, ввезені на територію України як гумдопомогу, а також інші речові докази протиправної діяльності.
Слідчі дії проводяться у межах кримінального провадження за ч. 3 ст. 201-2 ККУ (Незаконне використання з метою отримання прибутку гуманітарної допомоги, благодійних пожертв або безоплатної допомоги). Санкція цієї статті передбачає позбавлення волі до 7 років з конфіскацією майна.
Як повідомлялося, на Прикарпатті правоохоронці виявили три автомобілі «швидкої допомоги» та сім позашляховиків у депутата облради, якого підозрюють у торгівлі транспортом для ЗСУ.