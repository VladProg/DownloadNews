З нагоди Дня працівників телебачення, радіомовлення та зв’язку т.в.о. міністра культури та інформаційної політики Ростислав Карандєєв вручив представникам галузі подяки за високий професіоналізм.

Як передає Укрінформ, про це повідомила пресслужба МКІП.
«Хочу щиро подякувати всім тим, хто сьогодні працює на інформаційному фронті. І, безумовно, тим нашим колегам, які зараз перебувають на фронті – висвітлюють події з передової або зі зброєю в руках відстоюють нашу свободу. Роль медійників і зв’язківців є сьогодні надзвичайно великою», – зазначив Карандєєв.
Він підкреслив, що зараз всі українські медіа об’єднані місією донести правдиву інформацію до громадян.

За словами т.в.о. міністра, перед журналістами постало складне завдання: виробляти якісний та цікавий продукт в умовах недостатнього фінансування. «Держава всіляко підтримуватиме діяльність медіа», - наголосив Карандєєв.
Як відомо, 16 листопада в Україні відзначається День працівників радіо, телебачення та зв’язку.
Фото: МКІП