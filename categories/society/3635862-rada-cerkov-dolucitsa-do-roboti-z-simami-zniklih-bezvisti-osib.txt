Всеукраїнська рада церков і релігійних організацій (ВЦіРО) долучиться до роботи з сім’ями зниклих безвісти осіб.

Про це повідомляє Укрінформ із посиланням на Телеграм Міністерства з питань реінтеграції тимчасово окупованих територій.
"Уповноважений зі зниклих безвісти Олег Котенко зустрівся з представниками 12 конфесій Всеукраїнської ради церков і релігійних організацій. Домовилися, що до кожного з регіональних координаторів Офісу уповноваженого буде долучено капеланів, які надаватимуть психологічну допомогу родинам зниклих безвісти", - йдеться у повідомленні.
Як зазначається, представники Ради церков запевнили, що готові всебічно підтримати процес пошуку донорів, які будуть допомагати пошуковим групам уповноваженого. Це дасть змогу прискорити результативність пошуку зниклих.
«Дякуємо представникам Ради церков за їхній духовний труд, за те, що не стоять осторонь нинішніх жорстких викликів для держави та кожного з нас. Знаю, що наша співпраця буде плідною», – наголосив Котенко.
Як повідомлялося, у межах чергового обміну у середу, 14 грудня, Україна повернула додому з російського полону 64 воїнів.