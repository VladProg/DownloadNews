Під зустрічі духовенства Православної церкви України (ПЦУ) та Української православної церкви (УПЦ) у Софії Київській сторони узгодили "Декларацію порозуміння" і закликали розпочати офіційний діалог.

Як передає Укрінформ, про це ректор Відкритого православного університету Святої Софії-Премудрості Георгій Коваленко повідомив у Фейсбуці.
У декларації представники духовенства ПЦУ та УПЦ зазначили, що у міжконфесійних стосунках вбачають єдність поглядів у засудженні війни, яку розв’язала путінська росія проти суверенного народу України та у засудженні деструктивної позиції Московської патріархії, яка, "занедбавши Заповіді Божі, перетворилася на "прислугу" путінського режиму і благословляє російських агресорів на кровопролиття".

Також сторони дійшли згоди у розумінні необхідності єднання для захисту України та необхідності єдності українського Православ’я, що стоїть перед зовнішніми та внутрішніми викликами. У розумінні необхідності відмови від агресії, стереотипів, упередженості й мови ультиматумів та ворожнечі у спілкуванні один з одним та в публічному просторі. У розумінні необхідності відмови від практики перехрещування та у необхідності просвітницької роботи на місцях з метою подолання і недопущення в майбутньому міжцерковних і міжконфесійних конфліктів. А також у розумінні необхідності відходу від вузькокорпоративних інтересів у міжправославному діалозі.

"Ми визнаємо також можливі виклики, що стоять перед нами та потребують додаткових зусиль для їх подолання, зокрема, різні підходи в наших спільнотах до практики зміни юрисдикції церковними громадами (при спільному розумінні того, що вони мають відбуватися шляхом вільного і законного волевиявлення її членів), до можливості спільного служіння, визнання канонічного статусу, таїнств тощо", - зазначається у декларації.
Втім за словами, ієрархів, жоден із викликів "не є перепоною, яку неможливо подолати шляхом перемовин у дусі християнської любові".
"Виходячи з цього, ми заявляємо про доцільність і необхідність конструктивного діалогу між двома гілками українського Православ’я. Висловлюємо сподівання, що такий діалог, розпочавшись з ініціативи священнослужителів УПЦ і ПЦУ, стане початком процесу єднання, до якого будуть долучатися церковні громади, духовенство і всі, кому не байдуже майбутнє духовності народу України", - підкреслили ієрархи ПЦУ та УПЦ.
Як повідомляв Укрінформ, 6 червня у Софії Київській відбулася зустріч духовенства Православної церкви України (ПЦУ) та Української православної церкви (УПЦ).
Фото: Олександр Ткаченко, Facebook