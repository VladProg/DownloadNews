Міжвідомчою комісією при Міністерстві у справах ветеранів надано 80 статусів члена сім’ї загиблого (померлого) захисника чи захисниці України рідним загиблих добровольців.

Про це повідомив заступник директора Департаменту соціального захисту – начальник відділу з надання статусів Мінветеранів Руслан Кучук у коментарі Укрінформу.
“Міжвідомча комісія у складі представників усіх силових відомств та громадськості розглянула всі отримані на сьогодні заяви членів сімей загиблих (померлих) цивільних осіб щодо встановлення факту безпосередньої участі у захисті України. Це члени родин 45 цивільних осіб, наших захисників і захисниць, які, на жаль, загинули у перші місяці повномасштабного російського вторгнення. За результатами опрацювання наданих документів 80 осіб отримали статус члена сім’ї загиблого (померлого) захисника чи захисниці України”, – сказав Кучук.
Йдеться про членів родин загиблих цивільних осіб, які самостійно або у складі добровольчих формувань стали на захист України, проте не були оформлені до складу будь-яких військових формувань або правоохоронних органів.
Заступник директора зазначив, що при Мінветеранів функціонують дві Міжвідомчі комісії. Зокрема, одна комісія розглядає матеріали про надання статусу учасника бойових дій виключно для добровольців (цивільних осіб), друга — встановлює факт безпосередньої участі добровольців у заходах, необхідних для забезпечення оборони України, захисту безпеки населення та інтересів держави у зв’язку зі збройною агресією РФ проти України, що надалі дає змогу отримати статус особи з інвалідністю внаслідок війни та члена сім’ї загиблого захисника чи захисниці України.
“Довідка командира військової частини, яка підтверджує факт загибелі добровольця під час безпосередньої участі в бойових діях, або нотаріальні свідчення військовослужбовців, які детально описують подію та підтверджують загибель добровольця при виконанні бойового завдання, є основними документами для ухвалення рішення Міжвідомчою комісією”, – сказав Кучук.
До пакета документів, які подають на розгляд комісії члени родин полеглих добровольців, також входять: заповнені заяви на кожного члена родини; копія свідоцтва про смерть; копія висновку судмедекспертизи або первинної медичної облікової документації (лікарське свідоцтво); для дітей — копія свідоцтва про народження (за неповнолітніх дітей заяви заповнює уповноважена особа); для батьків — копія свідоцтва про народження загиблого добровольця; для дружини (чоловіка) — копія свідоцтва про шлюб; а також копія паспорта заявника.
Саме до Мінветеранів слід надсилати зазначені вище документи поштою або подавати самостійно.
“Комісія розглядає кожну справу окремо та видає довідку встановленого Порядком зразка. Загалом чинними нормами на це дається місяць. Проте ми намагаємося максимально швидко розглядати справи і більшість з них опрацьовуємо за кілька днів. Після цього родина загиблого добровольця має звернутися до місцевого органу соціального захисту за місцем реєстрації (для ВПО — за адресою фактичного місця проживання). Саме орган соцзахисту видає посвідчення члена сім’ї загиблого захисника чи захисниці України”, – сказав заступник директора Департаменту соціального захисту.
Він наголосив, що станом на сьогодні в міністерстві немає нерозглянутих справ.
Згідно з чинним законодавством, члени родин загиблих добровольців, які вже оформили належний статус, зможуть отримати виплату у розмірі 750 прожиткових мінімумів (зараз сума цієї виплати становить понад 2 млн грн).
“Зазначу, що у випадку добровольців рішення ухвалюється тією ж Міжвідомчою комісією, що і встановлює статус учасника бойових дій, а сама виплата здійснюється органами соціального захисту за місцем проживання зацікавлених осіб”, – додав представник Мінветеранів.
Як повідомлялося, у липні Кабінет міністрів унормував процедуру отримання відповідних статусів добровольцями і родинами добровольців, які загинули під час захисту Батьківщини.