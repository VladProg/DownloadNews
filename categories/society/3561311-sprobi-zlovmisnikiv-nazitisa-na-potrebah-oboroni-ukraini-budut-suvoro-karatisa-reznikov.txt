Міністр оборони України Олексій Резніков відреагував на затримання учасників злочинної групи, які спробували привласнити гроші, призначені на закупівлю бронежилетів, та заявив, що спроби нажитися на потребах оборони України будуть суворо каратися.

Як передає Укрінформ, про це Резніков написав у Фейсбуці.
“Спроби зловмисників нажитися на потребах оборони України будуть суворо каратися. Вже понад шість місяців Міністерство оборони України працює у режимі 24/7, щоб забезпечити наших захисників і захисниць необхідним. За цей час було укладено тисячі контрактів, проведено операцій на сотні мільярдів гривень, щоб доставити зброю, боєприпаси, шоломи і бронежилети, сплатити грошове забезпечення та багато іншого”, - написав Резніков.
За його словами “ця історія тягнеться з початку квітня”. Навесні вказаних осіб було уповноважено провести перемовини в Туреччині в інтересах Міністерства оборони України. В результаті чого було укладено контракт на постачання засобів бронезахисту з однією турецькою компанію на суму понад 16,6 млн євро, яка гарантувала поставки бронежилетів у стислий термін.
Міноборони в той період часу з метою диверсифікації (ред. - розширення асортименту) уклало широкий спектр подібних контрактів з виробниками та постачальниками у різних країнах. Завдяки цьому було організоване системне постачання та вдалося не тільки закрити потреби у бронежилетах і шоломах для армії, але й сформувати резерви.
За словами Резнікова, ще у квітні згадана компанія, яка уклала аналогічні контракти і на забезпечення Національної гвардії України, порушила терміни і не виконала свої зобов’язання.
Міноборони негайно вжило передбачених законом та контрактами заходів з метою повернення коштів.
Так, Міноборони звернулося до Арбітражу Торгово-промислової палати і отримало рішення на свою користь. Потім було звернення до суду у Туреччині, після чого було заарештовано банківські рахунки та активи компанії, що не виконала свої зобов’язання.
Резніков завив, що в Україна одразу зв’язалися з Міністерством оборони Туреччини, до процесу також залучені Посольство України в Анкарі та Посольство Туреччини в Києві. Представники Міноборони України двічі їздили до Туреччини, щоб вжити відповідні юридичні заходи для захисту інтересів. Ця робота триває.
За словами міністра оборони, якщо провина зловмисників буде доведена, вони отримають тривалі терміни ув’язнення. І так буде з кожним, хто намагається скористатися вразливістю України і нажитися на цьому.
Він додав, що випадки, коли постачальники щось не виконують та намагаються продати неякісний товар – непоодинокі. Але фахівці Міноборони, які здійснюють контроль якості, регулярно повертають партії виробів чи змушують постачальників замінювати товари на якісні.
За словами Резнікова, Міноборони вибудовує системні механізми, які дозволять зменшити кількість проблемних контрактів до мінімуму. Це стосується і імпорту, і боротьби з монополістами всередині України.
“Але ми робимо все від нас залежне і навіть більше, щоб контрагенти знали: навмисно порушувати зобов’язання перед Міністерством оборони України – це помилка, яка обійдеться дуже дорого, скільки б часу на це не пішло”, - заявив очільник оборонного відомства.
Як повідомляв Укрінформ, в Україні викрили трьох учасників злочинної групи, які заволоділи коштами у сумі 580 тисяч доларів на постачанні бронежилетів.