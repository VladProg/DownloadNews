Сьогодні, 14 квітня, відбулося установче засідання Громадської антикорупційної ради при Міністерстві оборони України, утвореної за ініціативи міністра оборонного відомства Олексія Резнікова.

Про це повідомили у міністерстві, передає Укрінформ.
Державний секретар Міноборони Костянтин Ващенко привітав новообраних членів першого складу Антикорупційної ради з початком робочого процесу та висловив переконання у конструктивній діяльності ради. Він запевнив, що Міністерство оборони докладе максимум зусиль для створення відповідних умов для продуктивної діяльності цього консультативно-дорадчого органу.
Під час установчого засідання члени Громадської антикорупційної ради обрали головою Євгена Грушовця, заступником — Анастасію Шубу, а секретарем - Віктора Прудковського.
Як повідомлялось, 10 квітня Резніков підписав наказ «Про затвердження складу Громадської антикорупційної ради при Міністерстві оборони України». До неї увійшли 15 представників кількох громадських організацій.