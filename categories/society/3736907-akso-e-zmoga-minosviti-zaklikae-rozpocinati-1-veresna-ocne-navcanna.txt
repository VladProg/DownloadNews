Міносвіти закликає заклади вищої освіти та місцеві адміністрації, залежно від безпекової ситуації у регіонах, розпочинати навчальний процес з 1 вересня в очному форматі.

Про це сказав заступник міністра освіти та науки Андрій Вітренко на брифінгу в Медіацентрі Україна - Укрінформ.

"Залежно від безпекової ситуації у тому чи іншому регіоні ми закликаємо місцеві адміністрації і ректорів закладів вищої освіти розпочинати і максимізувати очне навчання. Ми вважаємо, що саме очний формат проведення занять буде сприяти тому наскільки ми швидко відбудуємо нашу країну після перемоги", - сказав Вітренко.
Він зауважив, що у школах нині триває підготовка до нового навчального року, і нагадав, що уряд виділив ₴1,5 мільярда на облаштування укриттів у закладах середньої загальної освіти
"Ми закликаємо органи місцевого самоврядування ефективно використовувати цю субвенцію й ефективно готуватися до нового навчального року, щоб якомога більше дітей пішли на очне навчання. Наразі у нас була цифра - 75% закладів, які були облаштовані укриттями. Ми проводимо постійний щоденний моніторинг, але говорити про кількість шкіл, які будуть підготовлені до навчального року, можна буде 25-26 серпня. У цих числах ми ... будемо володіти об'єктивною інформацією про те, де, як, у яких умовах наші діти будуть відвідувати школи", - підкреслив заступник міністра.
Як повідомляв Укрінформ, Міністерство освіти та науки розпочало розробку програми з подолання освітніх втрат у середній освіті.