Цифровий ефір трьох телеканалів - «Еспресо», «Прямого» та «5 каналу» - відключили на виконання рішення Ради нацбезпеки і оборони.

Як передає Укрінформ, про це повідомляє «Детектор медіа» з посиланням на відповідь від Держспецзв’язку.
«Державна служба спеціального зв'язку та захисту інформації України відповіла на запит «Детектора медіа» щодо причин вимкнення цифрового ефіру телеканалів «Еспресо», Прямого і 5 каналу. У службі пояснили, що причина вимкнення каналів — виконання рішення Ради національної безпеки і оборони України про трансляцію спільного марафону», - ідеться в повідомленні.
Зазначається, що запит був надісланий 4 квітня, відповідь прийшла 9 травня.
«РНБО ухвалила рішення про трансляцію телемарафону “Єдині новини” (рішення РНБО від 18 березня 2022 року “Щодо реалізації єдиної інформаційної політики в умовах воєнного стану”, введене в дію указом Президента України від 19.03.2022 № 152). Мета цього рішення – забезпечити людей доступом до правдивої, об’єктивної та перевіреної офіційної інформації про перебіг війни та ситуацію в країні. Доступ до цього телемарафону мали і мають всі канали будь-якої форми власності», — ідеться у відповіді Держспецзв’язку.
При цьому Концерн РРТ виконує це рішення: на всіх наявних частотах мовлення відповідно до встановленого графіка мовлення триває трансляція телемарафону “Єдині новини”, додали у відомстві.
Хто саме розпорядився відключити ефір трьох каналів, у Держспецзв’язку не повідомили.
Зазначається, що Концерн РРТ «…є державним оператором телерадіомовлення, радіорелейного та супутникового зв'язку. КРРТ діє винятково в межах визначених повноважень», а з 24 лютого працює в умовах воєнного стану «стану відповідно до вимог Закону "Про правовий режим воєнного стану", указу Президента України від 24.02.2022 № 64 "Про введення воєнного стану в Україні" та інших нормативно-правових і організаційно-розпорядчих актів, нормативних документів. Частина цих актів мають обмежений рівень доступу».
Як повідомляв Укрінформ, Національна рада з питань телебачення і радіомовлення на запит агентства заявила, що не ухвалювала рішень про відключення телеканалів «Прямий», «5 канал» та «Еспресо» і не має таких повноважень. Водночас у Концерні РРТ Укрінформу порадили звертатися за інформацією з цього приводу до Нацради і РНБО. Тож Укрінформ також надіслав запит до РНБО стосовно цього питання.
Телеканали «Прямий», «5 канал», «Еспресо» заявили, що 4 квітня Концерн РРТ вимкнув їхнє мовлення в цифровій мережі Т2. У відкритому листі журналісти каналів заявили, що відключення є незаконним, оскільки не існує жодного документа, який би давав підстави концерну РРТ відключати телеканали. Вони зазначили, що звертаються до Президента Володимира Зеленського і закликають його дати оцінку діям концерну і захистити право журналістів на професію і свободу слова.
Медіарух та Комiсiя з журналiстської етики закликали Президента Зеленського втрутитись у ситуацію. Також представники наукової та культурної спільнот вимагали відновити мовлення трьох каналів.