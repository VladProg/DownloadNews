Від початку повномасштабного російського вторгнення працівники поліції оголосили 79 підозр за фактами продажу гуманітарної допомоги псевдоволонтерами.

Про це повідомив очільник Нацполіції Ігор Клименко у Фейсбуці, передає Укрінформ.
“На жаль, авторитет волонтерів використовують шахраї, які привласнюють благодійні внески чи розпродують гуманітарну допомогу. З початку повномасштабного вторгнення рф в Україну Національна поліція України зареєструвала 404 таких випадки. 79 осіб вже отримали підозри в межах цих кримінальних проваджень”, - сказав Клименко.
За його словами, найпоширенішою схемою, яку використовують псевдоволонтери, є продаж гуманітарної допомоги.
Як приклад Клименко вказав нещодавнє затримання двох осіб.
“Військовий у пошуках авто для бойових побратимів натрапив на оголошення благодійного фонду. Однак, як виявилося, за автомобілі потрібно було заплатити – 5500 євро за дві автівки. А от у акті приймання-передачі військовій частині про вартість не можна було згадувати – продавці наполягали писати виключно «безоплатна гуманітарна допомога». Як встановили поліцейські, таку схему заробітку використовують двоє чоловіків, які прикриваються низкою благодійних громадських організацій. Серед них – ГО «Незалежні», керівником якої є Святослав Літинський (він є свідком у цьому кримінальному провадженні)”, - зазначив очільник Нацполіції.
За його словами, один із фігурантів, надаючи документи від ГО «Незалежні», домовлявся із благодійниками про закупівлю авто за кордоном для потреб військових. Коли автівки доїжджали до кордону з Україною, псевдоволонтери розмитнювали їх через інші благодійні фонди, вказуючи, що ці машини будуть передані в дар військовим частинам ЗСУ.
“Поліцейські в межах кримінального провадження задокументували ці факти та провели обшуки в організаціях, фондах та у помешканнях осіб, про яких згадували фігуранти під час перемовин. Наразі слідчі в процесуальному порядку викликали двох осіб для вручення їм повідомлення про підозру за незаконне використання з метою отримання прибутку гуманітарної допомоги”, - повідомив начальник Нацполіції.
Клименко зазначив, що ці особи понесуть кримінальну відповідальність за свій злочин. «Але найгірше в таких історіях – це тінь, яку кидають зловмисники на діяльність справжніх волонтерів. І наше завдання полягає в тому, щоб викрити та притягнути до відповідальності кожного, хто прагне використати авторитет благодійників для власного збагачення», - заявив він.



Як повідомляв Укрінформ, Президент Володимир Зеленський 10 вересня провів зустріч з міністром внутрішніх справ Денисом Монастирським і головою Нацполіції Клименком щодо справи продажу волонтерами автомобілів для ЗСУ, яка набула розголосу цими днями.
Глава держави зазначив, що заробляти на захисниках неприпустимо, додавши, що "шахраї та злодії не можуть бути волонтерами".
Поліція 8 вересня провела обшук у львівського волонтера та активіста Святослава Літинського, який займається постачанням автомобілів для ЗСУ.
Двох підозрюваних у продажі гуманітарної допомоги (автомобілів для потреб ЗСУ) суд у Львові 30 серпня відпустив під особисте зобов’язання
За даними слідства, схему організував львівський художник, який долучився до волонтерського руху. Правоохоронці вважають, що фігуранти ввозили на територію України автомобілі на пільгових умовах під виглядом гуманітарної допомоги, оформлювали машини на адресу благодійного фонду для потреб військовослужбовців ЗСУ, але замість безоплатної передачі підрозділам ЗСУ підшуковували покупців на іномарки.
Слідчі задокументували факт продажу чотирьох автомобілів на загальну суму 20,7 тис. доларів.