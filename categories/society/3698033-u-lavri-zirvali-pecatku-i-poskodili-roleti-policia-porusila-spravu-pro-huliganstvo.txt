На території Національного заповідника "Києво-Печерська лавра" група осіб пошкодила захисні ролети та зайшла до опечатаного приміщення, правоохоронцями розпочате кримінальне провадження за фактом хуліганства.

Як передає Укрінформ, про це повідомила Національна поліція.
"Сьогодні, 19 квітня, після того, як представники комісії від Міністерства культури оглянули та опечатали один із корпусів Києво-Печерської лаври, група осіб зламала ролети, які закривали двері та зайшла всередину приміщення", — зазначили в Нацполіції.
Правоохоронці провели огляд місця події й задокументували порушення, внісши відповідні відомості до Єдиного реєстру досудового розслідувань за ч. 3 ст. 296 Кримінального кодексу України — хуліганство. Санкція статті передбачає покарання у вигляді позбавлення волі терміном до п'яти років.
Тривають слідчі дії з метою притягнення винних до відповідальності.
Як повідомляв Укрінформ, після завершення роботи інвентаризаційної комісії в середу, 19 квітня, на території Національного заповідника "Києво-Печерська лавра" невідомі утворили скупчення й почали порушувати громадський порядок. До правоохоронних органів була подана відповідна заява.