Компанія Royal Philips заявила про підтримку проєктів Фундації Олени Зеленської.

Як передає Укрінформ, про це Зеленська повідомила у Телеграмі.
«За більш ніж півтора року повномасштабної війни Росія зруйнувала понад 1500 українських лікарень. Пошкоджено не лише приміщення, але й найцінніше: вартісне обладнання, без якого повноцінна медична допомога неможлива», - заявила перша леді.
За її словами, одним із прикладів таких російських злочинів є лікарня у звільненому Ізюмі. У ній знищено чотири операційні, палату інтенсивної терапії, томограф і багато іншого.
«Тому, коли я створила Olena Zelenska Foundation, одним із перших проєктів стало відновлення лікарні, серед руїн якої буквально жили лікарі всі місяці окупації, компенсуючи відсутність обладнання самовідданістю. Фундація вже виділила на ремонт та оснащення чотирьох операційних 600 тисяч доларів США. Для цього ми залучили кошти HРhHolding company із Данії», - зазначила перша леді.
У неділю, 20 серпня, під час візиту до Нідерландів Зеленська зустрілася з керівництвом компанії Royal Philips - одного з провідних виробників медичного обладнання зі штаб-квартирою в Амстердамі. Компанія заявила про підтримку проєктів Фундації.
«Для Ізюмської лікарні це означатиме відновлення повноцінної роботи, а для 150 тисяч місцевих жителів - гідну підтримку здоров’я», - заявила перша леді.

Як повідомлялося, Президент Володимир Зеленський разом з першою леді перебував в неділю у Нідерландах, напередодні відвідавши Швецію.