Уряд ухвалив зміни до деяких постанов Кабінету Міністрів щодо надання окремих видів грошової допомоги, пільг і житлових субсидій.

Як передає Укрінформ, про це у Телеграмі повідомив представник уряду у Верховній Раді Тарас Мельничук.
За інформацією Мельничука, внесено зміни до Положення про порядок призначення житлових субсидій, до Порядку призначення і виплати державної допомоги сімʼям з дітьми, до Порядку призначення і виплати державної соціальної допомоги малозабезпеченим сімʼям, до Порядку надання пільг на оплату житлово-комунальних послуг, придбання твердого палива і скрапленого газу у грошовій формі тощо.
Зокрема, ухваленою постановою пропонується врегулювати механізм подання документів для призначення:

допомоги при народженні дитини громадянам, які тимчасово перебувають за кордоном;
допомоги малозабезпеченим сім'ям та допомоги на дітей одиноким матерям, у роботодавців яких наявна заборгованість зі сплати єдиного внеску на загальнообов'язкове державне соціальне страхування;
житлових субсидій домогосподарствам, до складу яких входять особи, що перебували/перебувають у полоні;
житлових субсидій не лише за зареєстрованим, а й за задекларованим місцем проживання.

Крім того, документ унормовує порядок виплати у 2023 році зекономлених коштів пільг, які надавалися у грошовій безготівковій формі, накопичених пільговиками за опалювальний сезон 2021-2022 років.
Наголошується, що положення ухваленої постанови спрямовуються на посилення адресності надання державної підтримки вразливим категоріям населення із забезпеченням справедливого перерозподілу коштів між її отримувачами.
Як повідомлялося, Мінреінтеграції ініціює внесення змін до постанови Кабінету Міністрів України №1195, які спрямовані на вдосконалення механізму виплат особам, які евакуюються зі звільнених територій.