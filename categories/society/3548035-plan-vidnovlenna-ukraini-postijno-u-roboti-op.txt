План відновлення та модернізації України постійно в роботі, реалізація всього задуманого сприятиме поверненню українців до домівок.

Як передає Укрінформ, про це заступник керівника Офісу Президента Кирило Тимошенко написав у Телеграмі.
«Фіналізували наші напрацювання з реалізації Плану відновлення та модернізації з Президентом Володимиром Зеленським. План відновлення України - Fast recovery plan постійно в роботі», - написав Тимошенко.
Він додав, що вже запущено онлайн-платформу, де в реальному часі відстежується стан об‘єктів, що постраждали від війни.
«Щоденний діалог громадян з органами влади на місцях вже дає позитивний результат. Під час зустрічей з послами країн-партнерів презентуємо нашу ідею відбудови України, особливо критичної інфраструктури, яка вже потрібна», - зауважив Тимошенко.
Також він наголосив, що розпочинається реалізація всього задуманого, щоби громадяни змогли повернутися до своїх домівок, отримати всі необхідні послуги, а діти, як і раніше, відвідували улюблені садочки і школи.
Як повідомляв раніше Тимошенко, План швидкого відновлення України (Fast recovery plan) передбачає оперативну відбудову об’єктів соціальної інфраструктури, зруйнованих унаслідок повномасштабного російського вторгнення, і має врахувати найкращі сучасні будівельні стандарти.