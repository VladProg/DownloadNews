Національне законодавство щодо медіа має відповідати європейським вимогам, таке "домашнє завдання" від Європейського Союзу отримала Україна.

Про це заявив заступник міністра культури та інформаційної політики Тарас Шевченко, передає Укрінформ із посиланням на пресслужбу МКІП.
«Законопроєкт «Про медіа» був зареєстрований ще у 2019 році, і тоді про нього активно говорили. Зараз це питання знову актуалізувалося, оскільки ми отримали статус кандидата на вступ до ЄС й відтак маємо терміново завершити процес наближення українського законодавства до європейського», – сказав Шевченко.
За його словами, в ЄС є директива «Про аудіовізуальні медіапослуги», яка регулює сучасне телебачення і радіо, трансляцію цих аудіовізуальних каналів в мережі Інтернет та, окрім того, нові формати (підписки у стримінгових сервісах тощо). Натомість українське законодавство у цьому аспекті застаріле.
«Законопроєкт про медіа великий і доволі складний. У ньому наразі вже є ті речі, які вимагають європейці. Зокрема, мова про незалежність Нацради з питань телебачення і радіомовлення від політичного впливу; обов’язковість регулювання нових форматів, як-то, ОТТ; вимоги до контенту, до квот на європейські програми тощо. Цей законопроект – наше "домашнє завдання", і ми пообіцяли європейцям виконати його максимально швидко», - сказав заступник міністра.
Як повідомлялося, Верховна Рада 18 липня ухвалила у першому читанні законопроєкт №7345 «Про внесення змін до деяких законів України щодо особливостей здійснення окремих повноважень Національною радою України з питань телебачення і радіомовлення в умовах воєнного стану».