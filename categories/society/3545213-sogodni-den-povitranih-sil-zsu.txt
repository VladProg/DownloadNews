У першу неділю серпня в Україні відзначають день Повітряних Сил Збройних Сил України.

Свято відзначається згідно з Указом Президента України від 27 червня 2007 року у першу неділю серпня.
Історія світової авіації тісно пов’язана з українською землею. Тут творили конструктор одного з перших літаків, що піднявся у повітря, Олександр Можайський, засновник теорії ракетобудування Микола Кибальчич, творець бойових ракет Олександр Засядько. Українцями були літакобудівники Ігор Сікорський та Дмитро Григорович. Безстрашні українські льотчики-аси Костянтин Арцеулов і Володимир Дибовський першими навчилися виводити літаки з вільного падіння штопором. Пілот Євграф Крутень заклав підвалини тактики винищувальної авіації, на які спираються і сьогоднішні прийоми повітряного бою.
Зараз Повітряні Сили Збройних Сил України включають до свого складу не тільки повітряні, а й протиповітряні компоненти, серед яких знаходяться зенітно-ракетні комплекси та радіотехнічні війська, а також ряд спеціальних військ.
Головнокомандувач Збройних сил України Валерій Залужний подякував Повітряним силам ЗСУ за відданість справі.
«Повітряні сили надійно боронять українське небо і дають гідну відсіч у ньому російському агресору. Дякую за вашу професійність та відданість справі захисту України! Вічна слава і памʼять всім, хто назавжди пішов у небо... Разом до Перемоги», - заявив головнокомандувач ЗСУ.
Голова Верховної Ради Руслан Стефанчук привітав військовослужбовців із Днем Повітряних сил Збройних сил України.
"Сьогодні (7 серпня – ред.) День Повітряних сил Збройних сил України і я щиро захоплююсь кожним та кожною, хто боронить наше небо! Це вам ми вдячні за кожну збиту російську ракету! Ви виборюєте перевагу у повітрі! Ударною авіацією ювелірно знищуєте бази та техніку ворога!" – зазначив Голова ВРУ.
Він висловив переконання, що приклади боїв обов’язково будуть у підручниках історії так само, як і інформація про українську перемогу.
Стефанчук подякував військовослужбовцям ПС ЗСУ за щоденний подвиг.
Міністр оборони Олексій Резніков написав привітання у Фейсбуці.
"Вони захищають наше небо. Сьогодні, у першу неділю серпня, ми відзначаємо День Повітряних сил Збройних сил України. Наші льотчики, зенітні ракетні війська, радіотехнічні війська – це герої, які боронять нас і роблять все, аби наше небо було мирним", – зазначив він.
Резніков наголосив, що від початку повномасшбаного вторгнення сотні російських ракет полетіли саме по Повітряних силах, однак вони вийшли з-під удару, зайняли позиції і дали загарбникам відсіч, відважно та із самопожертвою.
"Так, як ви, не літав у світі ніхто і ніколи! Багато, професійно, на наднизьких і надвисоких, вдень, вночі і за будь-якої погоди. Винищувачі, штурмовики, бомбардувальники, гелікоптери чи сучасні, дистанційно керовані безпілотники", – зауважив міністр.
За його словами, зенітні ракетні й радіотехнічні війська "працюють в умовах нових викликів, проти такої кількості ракет, яка ніколи не застосовувалася. Проти безпринципного ворога. Проти країни-терориста".
"Ваша поява завжди викликає захват у побратимів на землі і паніку у ворога, бо кожен підльот – це знищена російська позиція, колона чи ешелон. З перших, відверто хаотичних днів повномасштабної війни, і досі ви продовжуєте це робити по всій лінії фронту.
Слава українським Повітряним силам і вічна пам’ять тим, хто загинув у бою", – додав Резніков.