ЮНІСЕФ за фінансування Євросоюзу та Республіки Корея доставив для українських школярів, які навчаються онлайн, 10 тисяч планшетів і ноутбуків, нагальна ж потреба у них - близько 560 тис. штук.

Передача сучасних електронних пристроїв відбулася в Міністерстві освіти і науки, повідомляє кореспондент Укрінформу.
"Десять тисяч гаджетів - це та допомога, яку ми зараз отримуємо через канали ЮНІСЕФ від наших партнерів. Це дуже велика допомога, бо це великі гроші, які для українського бюджету сьогодні фактично непосильні, не кажучи вже про місцеві бюджети", - сказав очільник МОН Оксен Лісовий.
Він зауважив, що наявна потреба українських учнів у навчальних девайсах значно більша, оскільки близько 1,5 млн дітей сьогодні навчаються дистанційно, і третина з них не забезпечені технічними засобами.






ЮНІСЕФ передав 10 тисяч планшетів і ноутбуків для українських учнів / Фото: Євген Котенко, Укрінформ

























"Попри надану допомогу, діти із соціально незахищених категорій, переселенці потребують близько 560 тисяч гаджетів", - сказав міністр.
Водночас Лісовий висловив вдячність партнерам з ЮНІСЕФ, Європейського Союзу та Республіки Корея за активну підтримку.
"Ми знаємо, що у людей, які переїхали, такий спектр фінансово-побутових проблем, що гаджет для навчання стоїть далеко не на першому місці. Ми надзвичайно цінуємо ту допомогу, яку отримуємо від наших партнерів. Ми дякуємо ЄС, Республіці Корея, ЮНІСЕФ за активність, із якою вони нам допомагають і підтримують нас", - сказав міністр.
У міністерстві зазначили, що 196 хромбуків і 195 планшетів передадуть уже сьогодні передадуть освітянам з Луганщини. Також девайси отримають школярі Харківської, Херсонської, Миколаївської, Дніпропетровскої областей.
Захід відбувся за участю заступника голови представництва ЄС в Україні Ремі Дюфло, голови Представництва Дитячого фонду ООН (ЮНІСЕФ) в Україні Мурата Шахіна, голови Луганської ОВА Артема Лисогора, вчителя української мови та літератури Лисичанського ліцею № 17 Вікторії Щеглакової та освітян Луганщини.