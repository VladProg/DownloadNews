В Україні дані про зниклих з 2 травня 2023 року будуть вноситися в єдиний реєстр зниклих безвісти, розроблений Міністерством внутрішніх справ спільно з уповноваженим зі зниклих безвісти й іншими відомствами.

Про це повідомляє Укрінформ із посилання на сайт Міністерства з питань реінтеграції тимчасово окупованих територій.
«Наявність централізованої інформації про зниклих безвісти допоможе налагодити більш ефективну розшукову роботу. Лише взаємодіючи з іншими відомствами, нам вдасться якомога швидше розшукати зниклих осіб», - сказав уповноважений зі зниклих безвісти Олег Котенко.
У реєстрі будуть зібрані та централізовані дані щодо зниклих безвісти: ПІБ особи, місце та дата народження, сімейний стан, місце проживання, територія, на якій відбулося зникнення, обставини та час зникнення, прикмети особи.
Також буде внесено інформацію про наявність чи відсутність рішення суду про визнання осіб безвісно відсутніми або оголошення померлими, а також інші дані, що використовуються для забезпечення обліку осіб.
Як повідомлялося, раніше експерти наголошували на тому, відсутність єдиного реєстру осіб, зниклих безвісти, негативно впливає на розшуки. Згідно із законом, незалежно від того, чи буде встановлено щодо особи статус такої, що безвісно відсутня чи померла, розшуки такої особи не можуть бути припинені, доки її місцеперебування не буде з’ясоване. Тобто жодні правові статуси, здобуті у судовому порядку, не можуть припинити розшук особи, яка вважається безвісти зниклою.