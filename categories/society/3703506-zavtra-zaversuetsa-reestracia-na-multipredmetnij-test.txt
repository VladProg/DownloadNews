У середу, 3 травня, завершується реєстрація для участі в національному мультипредметному тесті.

Як передає Укрінформ, про це повідомляє Український центр оцінювання якості освіти.
Щоб зареєструватися, вступникам потрібно за допомогою спеціального сервісу створити персональний кабінет і виконати в ньому певні дії.
Насамперед, слід вибрати із запропонованих переліків навчальний предмет додаткового блоку та населений пункт в Україні або за кордоном, де планується проходити НМТ. Потім - завантажити сканкопії та/або фотокопії реєстраційних документів. Надіслати внесену інформацію та копії документів на обробку до регіонального центру.
"Звертаємо особливу увагу на таке: якщо вступник/вступниця не натисне на кнопку “Надіслати на обробку”, регіональний центр не зможе опрацювати інформацію, тож його/її не буде зареєстровано для участі в НМТ", - зазначили в УЦОЯО.
У центрі зауважили, що в разі ненадання копій документів або надання копій, що не відповідають вимогам, вступнику буде повідомлено про потребу виправити недоліки. Усунути помилки і повторно надіслати копії документів потрібно буде якнайшвидше, але не пізніше 7 травня.
"Якщо вступник/вступниця не усуне недоліків, на які за результатами оброблення вказав регіональний центр, йому/їй буде відмовлено в реєстрації для участі в НМТ", - наголосили в УЦОЯО і порадили після надсилання документів заглядати до персонального кабінету, щоб не пропустити важливого повідомлення.
Так само до 7 травня в персональному кабінеті вступники матимуть змогу змінити навчальний предмет додаткового блоку, з якого бажають пройти тестування, чи населений пункт в Україні або за кордоном, де перебуватиме в дні проведення НМТ, чи вказати на потребу в проходженні НМТ під час додаткової сесії.
Як повідомляв Укрінформ, станом на 28 квітня на Національний мультипредметний тест зареєструвалися понад 255 тис. осіб. Вибираючи предмет додаткового блоку, вступники віддали перевагу історії України (133 738 осіб) й іноземним мовам (79 963 особи). 33 665 осіб виявили бажання складати третім предметом біологію, 4 973 особи ー фізику, 3 131 особа ー хімію.