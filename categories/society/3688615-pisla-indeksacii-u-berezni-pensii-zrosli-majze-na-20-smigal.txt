За результатами індексації у березні пенсії зросли майже на 20%.

Про це Прем’єр-міністр України Денис Шмигаль сказав на засіданні уряду у вівторок, передає Укрінформ.
«За результатами індексації у цьому березні пенсії зросли майже на 20%. Індексація торкнулася 10,5 мільйонів українських пенсіонерів. Середній розмір підвищення склав майже 600 гривень. Тепер середній розмір пенсії в Україні складає 5200 гривень», - сказав Шмигаль.

Відео: Телеграм-канал Премʼєр-міністра України
За його словами, попри складну економічну ситуацію, уряд провів уже другу індексацію пенсійних виплат під час повномасштабної війни. Станом на вівторок всі пенсії за березень повністю виплачені.
Як повідомляв Укрінформ, У Головному управлінні Пенсійного фонду України в м.Києві роз’яснили, що показник середньої заробітної плати, який застосовувався при обчисленні пенсій у 2017 році (3 764,40 грн), був збільшений на коефіцієнт індексації з березня 2023 року на 1,197. Визначений показник (7 405,03 грн) множився на індивідуальний коефіцієнт заробітку, а потім – на коефіцієнт страхового стажу особи.
Перерахунки пенсій в березні 2023 року проводились автоматично, без додаткових звернень пенсіонерів.