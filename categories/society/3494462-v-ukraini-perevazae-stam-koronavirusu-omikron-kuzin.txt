В Україні продовжується молекулярний нагляд за штамами COVID-19, попри зменшення захворюваності та війну, і наразі в країні переважає “Омікрон”.

Як передає Укрінформ, про це повідомив заступник міністра охорони здоров’я – головний державний санітарний лікар Ігор Кузін, передає Міністерство охорони здоров'я.
“В Україні продовжується молекулярний епідеміологічний нагляд. Це означає, що ми з кожної території, області беремо зразки COVID-19 і розшифровуємо геном, дивимося, які штами циркулюють в Україні. Це дороге й тривале дослідження. З початку війни таких було проведено понад 750. Так ось, в країні продовжує циркулювати “Омікрон”. ​​Появи нових мутованих штамів, за результатами молекулярного нагляду, зафіксовано не було”, – зазначив заступник міністра охорони здоров’я.
Кузін додав, що “Омікрон” викликає набагато легший перебіг захворювання, ніж інші штами. Зазвичай він маскується під гостру респіраторну вірусну інфекцію та проходить за 3-4 дні.
Він наголосив, що ситуація в Україні з COVID-19 порівняно з усім світом відрізняється у першу чергу через війну. З об’єктивних причин проводиться менше тестувань, подекуди саме через бойові дії та відсутність доступу до медичних послуг. Також люди стали менше звертатись до лікарів із симптомами вірусних захворювань, вважаючи, що такі хвороби зараз не варті уваги. З огляду на ці причини Міністерство охорони здоров'я не може мати об’єктивних показників захворюваності. З іншого боку, на зменшення захворюваності впливає сезонність, адже у теплу пору року люди менше проводять часу у закритих приміщеннях, а надають перевагу свіжому повітрю.
Як повідомляв Укрінформ, мобільні бригади з вакцинації від COVID-19 за лютий-квітень зробили 636 виїздів та 12,5 тис. щеплень у семи західних регіонах України у межах проєкту, покликаного захистити від ускладнень коронавірусної хвороби літніх та маломобільних осіб у важкодоступних населених пунктах.