Українській владі буде важко мирно домовитися з представниками Української православної церкви московського патріархату щодо їхнього виселення з Києво-Печерської лаври.

Про це сказав ректор Відкритого православного університету Святої Софії Премудрої, протоієрей ПЦУ Георгій Коваленко в коментарі Укрінформу.
“З тими, хто порушує закон та вчиняє протиправні дії, буде важко домовитися. Так само важко домовитися з тими, хто служить державі-агресору, хто поширює російські наративи чи російську пропаганду… Але якщо вони будуть вчиняти певні незаконні дії, я думаю, у держави достатньо механізмів, щоб таку діяльність припинити", - сказав Коваленко.
Він зазначив, що УПЦ МП вже вдається до провокацій, намагається спровокувати державу, розпалює міжконфесійну ворожнечу. За його словами, вже фактично вчиняються протиправні дії, звучать погрози українській владі та журналістам.
“Тобто, все це є порушеннями. Українська влада, наскільки я бачу сьогодні, на провокації не піддається. Діє виключно в певних законних межах та процедурах. Сподіваюся, так і надалі буде. Влада декларує, що вона не застосовуватиме насильство і не допустить насильство», - сказав протоієрей ПЦУ.
Коваленко зауважив, що процес виселення УПЦ МП з Лаври, можливо, буде не таким швидким, як хотілося суспільству, але "врешті-решт Лавра буде очищена від московського патріархату, від його управлінських структур і від всієї тієї пропаганди "руського міра", яка там лунає".
Крім того, він наголосив, що всі віряни повинні мати доступ до святині.
"Мені здається, дуже важливо розділяти питання майнові, юридичні, правові від релігійних. Тобто, українська держава діє згідно із законами і, як і українське суспільство, поважає свободу совісті, релігійний вибір громадян України", - сказав Коваленко.
Як повідомляв Укрінформ, комісія з приймання-передачі державного майна Нижньої лаври мала розпочати роботу 30 березня, однак два дні прибічники УПЦ МП перешкоджали цьому.
Національний заповідник "Києво-Печерська лавра" оголосив про розрив договору про оренду з УПЦ МП з 29 березня.