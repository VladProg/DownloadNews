Від початку повномасштабної війни з України до Польщі прибуло 3 млн людей.

Про це у Твітері повідомляє Прикордонна служба Польщі, передає Укрінформ.
“З 24 лютого польські прикордонники у пунктах пропуску з України до Польщі перевірили 3 млн осіб”, - йдеться у дописі.
Напередодні, 27 квітня, польсько-український кордон у напрямку РП перетнуло 24,8 тис. людей, що на 16% більше, ніж позавчора.
Водночас зазначається, що від початку війни у зворотному напрямку кордон перетнули 904 тис. людей.
У середу президент Польщі Анджей Дуда під час зустрічі з чеським колегою Мілошем Земаном у Празі заявив, що від початку повномасштабної війни, розв'язаної росією проти України, польський кордон перетнуло майже 3 млн біженців з України, з яких майже 2 млн залишилося на території РП. Він закликав ЄС надати Польщі та іншим країнам Східної Європи, які прийняли українців, фінансову допомогу.
За оцінками, на території Польщі на сьогодні перебуває загалом близько 3,5 млн громадян України.
Як повідомлялося, президент рф володимир путін 24 лютого оголосив про повномасштабне вторгнення в Україну. Війська рф знищують об'єкти інфраструктури, здійснюють масовані обстріли житлових районів українських міст і сіл з використанням артилерії, реактивних систем залпового вогню і балістичних ракет.