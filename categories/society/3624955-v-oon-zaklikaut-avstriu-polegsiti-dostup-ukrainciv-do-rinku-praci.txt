Управління Верховного комісара ООН у справах біженців (УВКБ ООН) закликало австрійську владу полегшити доступ до ринку праці для вимушено переміщених осіб з України.

Як передає Укрінформ з посиланням на APA, з такими рекомендаціями до австрійських політиків виступив у середу голова представництва УВКБ ООН в Австрії Крістоф Пінтер.
"Офіційні органи влади Австрії, а також громадянське суспільство продемонстрували величезну солідарність з біженцями з України та прийняли їх швидко і без бюрократичних процедур. Однак для більш тривалого перебування біженців та їх якнайкращої інтеграції в Австрії наразі необхідні системні зміни в деяких сферах", - заявив Пінтер.
Основною рекомендацією УВКБ ООН є подальше полегшення доступу вимушено переміщених осіб з України до ринку праці в Австрії. Для цього потрібно звільнити від необхідності отримання дозволу на працевлаштуванням українців, які отримали статус захисту, рятуючись від війни.
Крім того, австрійській владі рекомендується активніше сприяти визнанню освітніх кваліфікацій в Австрії та створити можливості для отримання довгострокових дозволів на проживання, що, наприклад, полегшило б доступ молоді до професійного навчання.
Як повідомлялося, в Австрії перебуває близько 90 тис. громадян України, які втекли до країни, рятуючись від російської агресії.