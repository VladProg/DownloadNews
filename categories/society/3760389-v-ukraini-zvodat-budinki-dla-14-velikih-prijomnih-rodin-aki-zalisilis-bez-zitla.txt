У восьми регіонах України розпочато будівництво сучасних будинків для 14 великих прийомних родин з прифронтових територій.

Про це повідомила дружина Президента Олена Зеленська на презентації проєкту “Адреса дитинства”, передає кореспондент Укрінформу.
“Ми хочемо забезпечити житлом усіх, хто його втратив. Наразі 80 великих прийомних родин втратили свої будинки. Ми зараз будуємо 14 і намагаємося зробити так, щоб цього року вони здебільшого вже були готові. Але залишається ще 66. Тому надалі ми хочемо розвивати проєкт, знаходити фінансування на інші будівництва, хочемо охопити не тільки великі прийомні родини, а й звичайні прийомні родини (де виховують до п’яти дітей — ред.), але це мають бути інші проєкти”, - зазначила перша леді.
Вона поінформувала, що будинки матимуть автономне енергозабезпечення, вони будуть одноповерховими, адже багато таких родин виховує дітей з інвалідністю: "Не хочемо, щоб родина була роз’єднана навіть поверхами”.
За словами Зеленської, кожен такий будинок матиме окреме бомбосховище.
Під час будівництва використовуються українські технології й матеріали, підкреслила дружина Президента.






В Україні зводять будинки для 14 великих прийомних родин, які залишились без житла / Фото: пресслужба Олени Зеленської

























Зеленська акцентувала, що з кожною родиною, для якої будується дім, відбулося "поетапне знайомство", та запевнила, що і після завершення будівництва ці сім’ї не полишать, адже потреб у них багато.
Перша леді наголосила: важливо, “аби в дітей було дитинство і в цього дитинства була адреса".
Водночас вона нагадала, що Фундація Олени Зеленської працює тільки з іноземними донорами. Серед напрямків роботи - гуманітарна допомога дитячим будинкам сімейного типу, яким надають усе необхідне: від одягу до ноутбуків. Уже вдалося допомогти кожній четвертій прийомній родині в Україні, зазначила перша леді.
Своєю чергою директор Фундації Ніна Горбачова розповіла, що всі матеріали, які використовуються під час будівництва, екологічні. Площа будинку з терасою становитиме 285 кв.м, у ньому буде шість спалень, п’ять санвузлів, один із яких інклюзивний, у кімнатах — тепла підлога.
Водночас укриття — це споруда модульного типу на 12 осіб, яка монтуватиметься під землею, там буде забезпечено проїзд на інвалідному візку.
"Ми одразу вирішили у Фундації, що першими родинами, які отримають ці будинки, будуть родини з прифронтових зон — з Луганщини, Донеччини, Харківщини, Херсонщини, Запоріжжя, Дніпропетровщини. Ми знаємо про них усе. Ці родини вимушені були виїжджати під обстрілами, іноді вони брали із собою тільки документи”, - сказала Горбачова.
Вона зазначила, що у восьми областях - Харківській, Київській, Львівській, Івано-Франківській, Черкаській, Житомирській, Закарпатській та Волинській - знайшли відповідні ділянки і вже розпочалося будівництво. Будинки належатимуть громаді, сім’я проживатиме там, доки існує велика прийомна родина.
У презентації проєкту взяли участь керівники профільних міністерств, громадських організацій, партнери, а також начальники військових обладміністрацій, де розпочалося будівництво, зокрема Харківської, Київської, Житомирської, Черкаської, Волинської.
У команді першої леді поінформували, що в Україні налічується 1310 великих прийомних родин, у яких виховують від 5 до 10 сиріт і дітей, позбавлених батьківського піклування. За час повномасштабної війни без домівки залишилися щонайменше 80 таких родин - вони виїхали у більш безпечні регіони, але так і не мають постійного місця проживання.
Однією із перших новий дім отримає родина Алли та Олександра Ярославцевих із Запорізької області. Їхня оселя у Михайлівці вщент зруйнована. Батьки з одинадцятьма дітьми нині орендують житло в Борисполі Київської області. Ділянка під будівництво нового дому розташована у с. Ревне неподалік Борисполя.
Проєкт «Адреса дитинства» реалізується виключно коштом міжнародних донорів. На будівництво перших 14 будинків вдалося залучити 5,5 млн дол. Проєкт підтримали уряди Об’єднаних Арабських Еміратів та Естонії (Центр міжнародної співпраці розвитку Естонії, ESTDEV), а також австралійський фонд Minderoо Foundation.
Партнерами будівництва пілотного проєкту «Адреса дитинства» в Україні стали Українська холдингова лісопильна компанія (CLT-Rezult), компанія ROCKWOOL Україна та благодійна організація Global Empowerment Mission (Gem).
Як повідомлялося, у 2023 році Фундація Олени Зеленської розпочала проєкт «Адреса дитинства» – проєкт будівництва житла для великих прийомних родин, так званих ДБСТ. Побудоване в межах проєкту соціальне житло передається на баланс громади. Жити у ньому сім’ї зможуть протягом усього часу існування великої прийомної родини.