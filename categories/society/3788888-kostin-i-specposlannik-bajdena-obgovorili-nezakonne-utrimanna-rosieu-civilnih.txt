Генеральний прокурор Андрій Костін і спецпосланник президента США з питань заручників Роджер Карстенс обговорили складну проблему незаконного утримання росіянами цивільних осіб.

Як передає Укрінформ, про це Офіс генерального прокурора повідомив у Телеграмі.
Зазначається, що їхня зустріч відбулася на полях міжнародного безпекового форуму в Галіфаксі.
«Обговорили складну проблему незаконного утримання цивільних осіб агресором – кричуще порушення прав людини, яке регулярно вчиняють російські військові та окупаційна «влада», - йдеться в повідомленні.
Костін наголосив, що тисячі невинних людей перебувають у полоні, багато з них проходять через жорстоке поводження й тортури. «Наш обов'язок – змусити країну-агресора припинити ці злочини та забезпечити повернення утримуваних осіб в Україну, – зазначив генпрокурор.
Як повідомляв Укрінформ, факт полону внаслідок збройної агресії проти України був підтверджений щодо 4337 осіб: 3574 військових та 763 цивільних, із них 1953 – вже визволені.
Фото: ОГП