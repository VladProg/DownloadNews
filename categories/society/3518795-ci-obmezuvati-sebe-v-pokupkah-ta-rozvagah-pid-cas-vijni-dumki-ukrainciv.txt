Нині 59% українців вважають за необхідне суттєво обмежувати себе у розвагах і покупках, натомість 36% вважають, що потрібно намагатися жити повноцінним життям.

Про це свідчать результати опитування, проведені соціологічною групою "Рейтинг", передає Укрінформ.
Зокрема, молодь до 35 років менш схильна до самообмежень - лише 46% це підтримують. Також менше обмежують себе люди, які повноцінно (55%) або частково (58%) працюють, вірогідно вважаючи, що їхній фронт – економічний, зокрема сплата податків, допомога армії.
Найбільш прийнятним є ходити в спортзал (84%); відвідувати салони краси (67%), святкувати власний день народження (62%). Менш прийнятними є дозвілля на природі (смажити шашлики) – 42%, ходити в ресторани та кафе (37%) та купувати дорогі продукти, одяг (36%).
За даними опитування, найбільше до заборон схильна старша вікова група (51+), особливо щодо купівлі дорогих продуктів, одягу та відвідувань ресторанів і кафе. Найменше вікові відмінності стосуються спорту та салонів краси.
Жінки, на відміну від чоловіків, також менш прихильно ставляться до «поведінки мирного життя» за винятком відвідувань салонів краси. Вірогідно, прихильність салонам краси жінками вважається не надлишком, а необхідністю, а чоловіки прихильно ставляться до салонів краси, бо це більше жіноче і тому дозволене жінкам, до яких у воєнний час інші вимоги, ніж до чоловіків, зазначають соціологи.
Також дещо менше схильні себе обмежувати ті, хто мають родичів, які воюють. «Можливо, це пов’язано з тим, що вони менше відчувають провину, оскільки хтось з близьких вже «сплачує» за їх мирне життя», - зазначається в повідомленні.
Опитування проводилося упродовж 18-19 червня серед 1200 респондентів від 18 років методом CATI (телефонні інтерв'ю з використанням комп'ютера) в усіх областях, крім тимчасово окупованих територій Криму та Донбасу, а також територій, де на момент опитування відсутній український мобільний зв'язок. Похибка репрезентативності дослідження з довірчою ймовірністю 0,95 - не більше ніж 2,8%.