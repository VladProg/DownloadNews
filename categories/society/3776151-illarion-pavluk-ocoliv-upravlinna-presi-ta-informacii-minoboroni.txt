Письменник, журналіст Ілларіон Павлюк очолив Управління преси та інформації Міністерства оборони України.

Про це він повідомив у Фейсбуці, передає Укрінформ.

“Сьогодні офіційно завершив службу в Головному управлінні розвідки Міністерства оборони України. Неймовірно гордий правом носити сову на шевроні, яке мав ці півтора року. Можу щиро сказати, що служити в ГУР МОУ мені пощастило. Не випало, не трапилось, а саме пощастило. Командири були справжніми лідерами та бойовими побратимами. Ціную це. Все будувалося навколо доцільності, результату та здорового глузду. Вдячний за це. Мої товариші по розвідгрупі були надійними відчайдухами з головою на плечах. Живий завдяки цьому”, - написав Павлюк.
Він подякував тим, “хто забезпечував, оформлював, доставляв, висвітлював, всім тим, хто щодня працює на результат, вперто роблячи свою роботу”.
“Вдячний за довіру, за підтримку, за людське ставлення. На війні ніколи не солодко. Але в ГУР МОУ було добре.
Воєнна розвідка України — чіткий, швидкий та гнучкий механізм. Ефективний. Честь! Приймаю нову посаду начальника Управління преси та інформації Міністерства оборони. Нові задачі, новий амбітний напрямок, величезна відповідальність. Дякую Міністру оборони за те, що повірив в мене й мою команду! Разом — до перемоги! Слава Україні!”, - додав Павлюк.
Як повідомлялося, Верховна Рада 5 вересня звільнила Олексія Резнікова з посади міністра оборони, а Рустема Умєрова – з посади голови Фонду державного майна. 6 вересня парламент призначив Умєрова на посаду міністра оборони.
18 вересня уряд звільнив із посад заступників міністра оборони Володимира Гаврилова, Ростислава Замлинського, Ганну Маляр, Дениса Шарапова, Андрія Шевченка та Віталія Дейнегу.
27 вересня Кабінет міністрів призначив заступниками міністра оборони Юрія Джигира, Наталію Калмикову і Катерину Черногоренко.