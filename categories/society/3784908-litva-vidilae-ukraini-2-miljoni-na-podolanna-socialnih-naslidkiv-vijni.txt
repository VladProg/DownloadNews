Уряд Литви схвалив рішення про виділення Україні 2 млн євро на подолання соціальних наслідків війни.

Як передає Укрінформ, про це повідомляє пресслужба Міністерства фінансів країни.
«Литва невтомно підтримує Україну та її народ і робить свій внесок у широкий спектр ініціатив через інструменти Європейського Союзу та міжнародні фінансові інституції. Сила України - в її народі та його рішучості боротися з агресором, тому важливо надавати підтримку не лише бюджету України для підтримки економічної стабільності, але й для подолання соціальних наслідків війни», - зауважила міністр фінансів Ґінтаре Скайсте.
Так, на засіданні уряду в середу було схвалено подальшу підтримку Литвою України через інструменти міжнародних фінансових організацій: 1 мільйон євро для фонду Європейського банку реконструкції та розвитку (EBRD) та 1 мільйон євро для Фонду солідарності з Україною Банку розвитку Ради Європи (CEB). Обидва фонди підтримують інклюзивні та соціальні проєкти.
Програма EBRD в Україні спрямована на створення бізнес-середовища та розвиток людського капіталу, тим самим сприяючи працевлаштуванню ветеранів війни, людей з інвалідністю та інших жертв російської війни в Україні. Програма також надає психологічну підтримку цим особам.
Метою Фонду солідарності з Україною CEB є підтримка внутрішньо переміщених осіб в Україні та сприяння відновленню країни. Кошти Фонду будуть спрямовані на вирішення широкого спектру соціальних потреб, що виникли внаслідок війни, таких як забезпечення добробуту та інтеграція внутрішньо переміщених осіб, відновлення соціальної інфраструктури в ключових регіонах країни, наприклад, капітальний ремонт пошкоджених багатоквартирних будинків, надання більш стійких житлових рішень, а також розбудову потенціалу Міністерства з питань відновлення України.
Очікується, що Литва перерахує кошти в обидва ці фонди до кінця цього року.
Як повідомляв Укрінформ, на початку тижня президент Литви Гітанас Науседа заявив, що в умовах, коли увага міжнародної спільноти прикута до нових конфліктів у світі, дипломатичні зусилля Литви мають бути спрямовані на мобілізацію міжнародної підтримки України.
Фото: Shutterstock