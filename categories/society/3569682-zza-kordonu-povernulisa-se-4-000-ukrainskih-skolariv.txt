За перші 11 днів навчального року ще чотири тисячі школярів повернулися в Україну, за кордоном залишаються 488 000 дітей шкільного віку.

Про це заявив міністр освіти і науки України Сергій Шкарлет у телемарафоні «Єдині новини», передає кореспондент Укрінформу.
«У березні за кордоном було 670 тисяч дітей шкільного віку, які вимушено покинули територію України. На 1 вересня їх було 492 тисячі. А на сьогодні 488 тисяч дітей шкільного віку залишилися за кордоном. Тобто, навіть за ці 11 днів ще чотири тисячі наших школярів повернулися з-за кордону», - сказав Шкарлет.
Відтак він наголосив, що має стриманий оптимізм щодо повернення школярів до українських шкіл.
Водночас міністерство відслідковує процес адаптації українських школярів за кордоном.
«З 24 лютого, коли почалась повномасштабна агресія, я мав щоденні зустрічі іноді з усіма міністрами освіти Європейського Союзу, інших країн світу, іноді по декілька зустрічей кожного дня для того, щоб діти і студенти, які потрапили вимушено на території інших країн, були долучені до освітнього процесу. Ми на сьогодні маємо повну інтеграцію наших дітей в освітній процес інших країн. Але також маємо від трьох до п'яти годин щотижнево для вивчення української мови, української культури, історії України, всіх тих необхідних меседжів в українській освіті для того, щоб діти не забували про українські стандарти освіти», - зауважив міністр.
За його словами, на сьогодні МОН працює в контакті з усіма країнами ЄС і провідними країнами світу щодо навчання українських дітей, які долучені до паралельного навчання за українськими стандартами по Міжнародній українській школі. Це державна установа, яка дає можливість надавати дистанційну освіту у всьому світі, і незалежно від того, де дитина перебуває, є можливість працювати в рамках освітніх стандартів України.
Як повідомляв Укрінформ, з початку навчального року ще 424 школи перейшли з очного на дистанційне навчання через прямі обстріли артилерії.