Агентство з питань співробітництва та міжнародного розвитку МЗС Держави Ізраїль (MASHAV) провело для представників МВС України навчання з реабілітації жертв військових операцій.

Про це повідомило у Фейсбуці посольство України в Державі Ізраїль, передає Укрінформ.
«7 вересня відбулася церемонія вручення дипломів українським учасникам курсу "Системи для реабілітації жертв військових операцій", який був проведений для 21 представника МВС України Агентством з питань співробітництва та міжнародного розвитку МЗС Держави Ізраїль (MASHAV)», - поінформували у диппредставництві.
Представники України та Ізраїлю висловили упевненість у необхідності продовження співпраці з питань надання гуманітарної допомоги Україні та навчання фахівців медичної сфери.

Як повідомлялося, посол Ізраїлю в Україні Михайло Бродський заявив, що Ізраїль продовжить надавати Україні гуманітарну допомогу і має намір брати участь у повоєнній відбудові, водночас оборонна підтримка не виходитиме за межі ізраїльських «червоних ліній».