АТ "Укрпошта" за перший день продажів реалізувало близько 800 тисяч марок «Русскій воєнний корабль… ВСЬО!».

Про це генеральний директор АТ "Укрпошта" Ігор Смілянський повідомив у Фейсбуці, передає Укрінформ.
"За день - було куплено біля 800 тисяч марок, не рахуючи конверти, футболки, листівки і тп. Не без помилок, але день пройшов успішно", - повідомив Смілянський.
Він зазначив, що у столиці на Головпоштамті марку можна буде придбати і 24 травня починаючи з 9 ранку. Купити її зможуть ті, хто є списку, який було складено 23 травня.
"Київ: Головпоштамт. Всі хто записався, отримають завтра марки, а також зможуть їх погасити. Початок о 9:00. Починаємо з номера 1167 для купівлі. Погашення - починаємо зі списку який склав пан Андрій, і потім з номера 436. Будь ласка - жодних нових списків. Якщо Ви прийдете о 5 ранку і почнете їх складати - ні, марки Ви купити не зможете. Але зможете купити онлайн чи 27 травня у відділеннях", - зауважив Смілянський.
Окрім цього, об 11:00 стартують онлайн продажі на 4 найбільших українських майданчиках.
"Наступні продажі марок у відділеннях будуть 27 травня. Завчасно оголосимо і дамо лист відділень (1500), де будуть продаватись марки", - додав Смілянський.
Як повідомляв Укрінформ, марка «Русскій воєнний корабль… ВСЬО!» випущена у продаж 23 травня.
Укрпошта 12 квітня ввела в обіг першу українську поштову марку в умовах воєнного стану «Русскій воєнний корабль, іді…!».