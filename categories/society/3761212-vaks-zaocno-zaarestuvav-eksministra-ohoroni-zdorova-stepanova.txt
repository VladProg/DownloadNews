Вищий антикорупційний суд обрав запобіжний захід колишньому директору державного підприємства "Поліграфкомбінат" у вигляді заочного арешту.

Про це Спеціалізована антикорупційна прокуратура повідомляє у Фейсбуці, передає Укрінформ.
13 вересня за клопотанням детективів Національного антикорупційного бюро України, погодженим прокурором САП, слідчий суддя ВАКС обрав запобіжний захід директору ДП "Поліграфкомбінат", підозрюваному у привласненні та легалізації пів мільярда гривень.
Суд погодився з доводами прокурора та обрав підозрюваному запобіжний захід у вигляді тримання під вартою.
Після затримання особи і доставляння до місця проведення досудового розслідування слідчий суддя вирішить питання про застосування цього запобіжного заходу.
За інформацією НАБУ, заочно заарештували ексміністра охорони здоров'я Максима Степанова.
Як повідомлялося, за даними ЗМІ, ексміністр охорони здоров'я Максим Степанов, який у 2011-2016 роках був директором ДП “Поліграфкомбінат”, фігурує у кримінальному провадженні щодо махінацій із паспортами на 450 млн грн.
21 липня у НАБУ поінформували, що про підозру у цій справі повідомили колишньому директору та ексначальнику відділу ДП “Поліграфкомбінат”, фізичній особі-пособнику злочину.
За даними НАБУ, також до Естонії були скеровані документи для повідомлення про підозру двом громадянам цієї країни (директору та менеджеру підконтрольної компанії).
У 2013 році тодішній очільник "Поліграфкомбінату" придбав на підставних осіб естонську компанію, висловивши іноземним партнерам обов’язкову вимогу співпраці – постачання продукції через "потрібну" компанію. Надалі він організував закупівлю матеріалів для виготовлення бланків документів (паспорти громадян України, ID-карти, посвідчення водія тощо) через цю компанію. Компанія-прокладка закупляла матеріали напряму у виробників, після чого перепродавала їх держпідприємству за завищеною у 4-6 разів вартістю. Упродовж 2013-2016 років через цю схему група зловмисників заволоділа коштами на суму близько пів мільярда гривень.
Ексдиректор "Поліграфкомбінату" замаскував як продаж 45% своїх акцій у підприємстві, що фактично не працювало (фактична ринкова вартість близько 100 тис. доларів США) іншій підконтрольній компанії за 1,35 млн доларів США. Далі їх задекларував, чим фактично отримав можливість їх використовувати. Частину коштів у сумі 150 тисяч доларів США переведено безпосередньо на рахунки близьких осіб ексдиректора.
Також ексдиректор запатентував на підконтрольну компанію (яка використовувалась для закупівель) право інтелектуальної власності на імплантовані захисні елементи, що використовуються в українських паспортах.
Детективи вжили заходів до ліквідації цієї схеми. На початку 2022 року уряд підтримав ініціативу НАБУ, змінив технічні вимоги та зображення захисних елементів українських документів.
Ефективності розслідування НАБУ і САП сприяла співпраця з естонськими колегами, зокрема комплексні слідчі (розшукові) дії на території обох країн, зауважили в бюро.
Докази, отримані з Естонії, дозволили встановити усі деталі схеми вчинення злочину та легалізації грошових коштів. Зі свого боку, в межах спільного розслідування естонськими правоохоронцями притягнуто до відповідальності чотирьох осіб за легалізацію коштів, викрадених з "Поліграфкомбінату". Серед них двоє – це керівник та менеджер підконтрольної ексдиректору компанії, а також ще двоє пособників злочину, підкреслили в НАБУ.
Правоохоронці Франції проводять роботу, спрямовану на перевірку своїх громадян до цього злочину.
Активну участь у відслідковуванні та аналізі банківських транзакцій відіграла Державна служба фінансового моніторингу України, зауважили в бюро.
Як повідомляв Укрінформ, 15 серпня 2023 року стало відомо, що НАБУ викликає Степанова на допит 18 серпня.
Фото: НАБУ