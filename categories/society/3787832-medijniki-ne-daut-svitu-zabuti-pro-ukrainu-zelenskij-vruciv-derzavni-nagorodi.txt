Президент України Володимир Зеленський у День працівників радіо, телебачення та зв'язку вручив державні нагороди представниками медіа.

Як передає Укрінформ, про це повідомляється на сайті глави держави.
«З великою шаною ставлюся до вашої роботи. До всіх воєнкорів, журналістів, ведучих, операторів, редакторів – усіх тих, хто дає нам інформацію з фронту, усіх, хто працював у медіа, а сьогодні служить у війську. Тих, хто допомагає щоденно не забувати про Україну», – сказав Зеленський.

Відео: Офіс Президента
Він наголосив, що існування українського інформаційного простору важливе як для людей на деокупованих територіях, які мають знати, що Українська держава про них пам’ятає, так і для жителів усіх інших куточків України, які не повинні забувати про щоденну боротьбу нашого народу з російськими загарбниками.
«Я хочу подякувати вам з те, що ви даєте нам цю інформацію. Вона, як хліб, повинна бути щоденно в кожної й кожного, щоб жити в реальності та чітко розуміти, що відбувається: як нам складно, де ми непереможні, а де є питання і як нам все-таки досягти відновлення. Повного відновлення нашої держави, території, миру. Відновлення того світу, у який ми віримо і який разом будуємо, за який сьогодні стоять наші воїни», – зазначив Президент.
Зеленський зауважив, що в умовах повномасштабної війни робота медійників в Україні часто небезпечна. Багато кореспондентів, операторів, фіксерів загинули під час виконання професійних обов’язків у місцях, де відбувалися інтенсивні бої.
Присутні вшанували хвилиною мовчання пам’ять усіх загиблих унаслідок російської агресії в Україні.






Президент України Володимир Зеленський зустрівся з представниками медіа та вручив державні нагороди / Фото: Офіс Президента














































«Наше завдання – пам’ятати про ваших колег, яких не стало через війну. Україна їх ніколи не забуде. Не просто не забувати, а згадувати, цінувати, бачити в цьому також і частину своїх обов’язків», – наголосив він.
За вагомий особистий внесок у розвиток телебачення, радіомовлення та зв’язку в Україні, мужність і самовідданість, виявлені в захисті державного суверенітету й територіальної цілісності держави, вірність українському народові Президент відзначив працівників медіа державними нагородами. Зокрема, десятеро медійників отримали з рук глави держави ордени «За заслуги» ІІІ ступеня, ще двоє, які служать у війську, нагороджені медалями «За військову службу Україні».
Сьогодні в Україні відзначається День працівників радіо, телебачення та зв’язку.