У межах реалізації Стратегії реформування системи шкільного харчування на період до 2027 року уряд має чотири стратегічні цілі.

На цьому наголосив Прем’єр-міністр Денис Шмигаль під час засідання щодо реформування системи шкільного харчування за участю першої леді Олени Зеленської, передає Укрінформ із посиланням на Фейсбук глави уряду.
"Сьогодні з першою леді України Оленою Зеленською провели засідання щодо реформування системи шкільного харчування, під час якого була представлена ухвалена урядом Стратегія на період до 2027 року. У межах її реалізації зараз маємо чотири стратегічні цілі", - зазначив Прем'єр-міністр.





За його словами, перше - це забезпечити фінансовий ресурс. Йдеться про активну участь громад у фінансуванні та допомогу держави у вигляді субвенцій. Зокрема, зауважив Шмигаль, у державному бюджеті на 2024 рік передбачено 1,5 млрд грн на модернізацію шкільних їдалень.
Друга мета Стратегії - це відновлення харчоблоків у школах з використанням новітніх технологій та принципів системи управління безпечністю харчування.
Ще однією метою, за словами Шмигаля, є забезпечення громад та шкіл кадрами для організації харчування. "Ключовими тут будуть конкурентна зарплата, державне замовлення, підвищення кваліфікації, цифровізація", - зауважив він.
Зрештою, четвертою пріоритетною метою Стратегії є впровадження якісного меню та стимулювання свідомого вибору дітьми продуктів, корисних для здоров’я.
"Наша мета — забезпечити різноманітне, збалансоване і якісне харчування в школах і дошкільних закладах. Закликаю всіх відповідальних включатися в роботу, зокрема громади, адже від них залежатиме виконання практичних кроків", - наголосив очільник уряду.
Своєю чергою дружина Президента Олена Зеленська нагадала, що реформу шкільного харчування в Україні розпочали у 2020 році, і вже тоді постало багато викликів.
"Виявилося, що доведеться змінювати санітарний регламент для закладів освіти, постанову уряду щодо нутриціології та порядку організації харчування у школі. Не лише змінювати та оновлювати меню, переучувати кухарів, оновлювати обладнання, а й, головне, змінювати психологію. Переконання вчителів, батьків, родин, усього суспільства. Я вдячна всім учасникам реформи за те, що ми спільними зусиллями таки продовжили її в час повномасштабного вторгнення. Не відступилися. Відчули, що школі саме зараз украй потрібен розвиток», – цитує першу леді Офіс Президента.

Зеленська наголосила, що реформа необхідна українським родинам, щоб вони бачили розвиток і розуміли, що про їхніх дітей дбають, що в держави є ресурс та бажання не лише виживати під час війни, а й розвиватися, давати своїм громадянам найкраще.
«Стратегія реформи – це путівник, карта, підкажчик, навігатор у впровадженні реформи. До роботи над нею долучилися як профільні міністерства й державні структури, так і представники наших партнерів, активісти. Так реформа по-своєму об’єднала цілу країну та її громадський і урядовий сектори. Будь-яка реформа – це колективна справа й колективна відповідальність», – зазначила перша леді.
На нараді були присутні представники уряду, ОП, профільних державних структур і органів, а також міжнародних неурядових організацій і посольств, зокрема Швейцарії, Німеччини, Франції та Італії.
Як повідомляв Укрінформ, наприкінці жовтня Кабінет міністрів затвердив Стратегію реформування системи шкільного харчування на 2023-2027 роки.
Вона має стати дорожньою картою реалізації реформи для всіх її учасників – від центральних органів виконавчої влади до представників органів місцевого самоврядування. Громади на її основі можуть розробити власні стратегії для змін на місцях.
Реформа шкільного харчування стартувала в Україні у 2020 році. Започаткована вона з ініціативи дружини Президента Олени Зеленської.
На оновлене шкільне меню заклади загальної середньої освіти перейшли з 1 січня 2022 року.