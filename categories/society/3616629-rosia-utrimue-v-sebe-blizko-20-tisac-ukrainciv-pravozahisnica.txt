З початку повномасштабного вторгнення росія викрала чи вивезла понад 20 тисяч українців – як комбатантів, так і цивільних, повернення яких додому є головною метою не лише держави, а й правозахисних організацій.

Про складність обміну Укрінформу розповіла виконавчий директор «Центру громадянських свобод» Олександра Романцова, яка взяла участь у IV міжнародному форумі Європейської України в Берліні.

«Ми маємо звільнити затриманих і повернути їх додому в нормальному стані. Це можна зробити, якщо громадянські суспільства будуть разом… За нашими оцінками, можна говорити про десь 10 тисяч військовополонених і приблизно стільки ж цивільних, яких вони (загарбники - ред.) хапали і зараз часто «міксують», - сказала Романцова, зауваживши, що цифра є приблизною, адже точних даних немає.

Окрім того, ще понад 150 людей – це ті, кого росія зробила своїми в’язнями з 2014 по початок 2022 року.

За словами Романцової, у випадку з військовополоненими може відбуватися негайний обмін, одразу після битви, протягом 1-2 днів, коли ще не задіяний «центральний апарат».

Відео: Укрінформ
Що ж до цивільних, тут все більш складно, адже йдеться про дуже різні категорії людей, абсолютно невибірковий перелік осіб, яким намагаються «приліпити» цілком вигадані історії «про нацистів». Правозахисники припускають, що їх нерідко затримують для медійної картинки за «поребріком». Звільняти таких людей украй важко, адже в міжнародному гуманітарному праві просто немає такої категорії, це феномен цієї війни, який подекуди важко пояснити партнерам за кордоном. «Насправді вони повинні бути просто звільнені, а не підлягати обов'язковому обміну, як військовополонені», - підкреслює Романцова.
Вона не може назвати цифри російських полонених військових, але зауважує, що до них, принаймні, має доступ Червоний Хрест і вони мають можливість комунікувати з родичами, чого позбавлені українські полонені. Наші полонені загалом перебувають у жахливих умовах, адже росія грубо порушує положення Женевської конвенції. Отже, треба домагатися як звільнення людей, так і хоча б можливості підтримувати їх до звільнення в місцях утримання.
«Це є мандат Червоного Хреста, який, на жаль, не здійснює успішно цей мандат. Тож якщо це не працює, ми маємо створювати щось нове, що цю функцію виконувати буде», - констатувала правозахисниця.
Як повідомляв Укрінформ, українська правозахисна організація «Центр громадянських свобод» стала лауреатом Нобелівської премії миру 2022 року.
Фото: Ольга Танасійчук, Укрінформ