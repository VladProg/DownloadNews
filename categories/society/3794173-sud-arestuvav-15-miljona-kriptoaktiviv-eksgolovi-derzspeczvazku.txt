Арештовано 1,5 млн доларів криптоактивів, які знайшли у колишнього голови Державної служби спеціального зв'язку та захисту інформації України.

Як передає Укрінформ, про це Спеціалізована антикорупційна прокуратура повідомляє у Телеграмі.
«Слідчий суддя ВАКС задовольнив відповідне клопотання та наклав арешт на криптовалюту Tether USDT у кількості 1,2 млн одиниць (на момент викриття - 1,2 млн доларів США), TRX у кількості 331 одиниць (35 доларів США) та 6,9 біткоїнів (275 тис. доларів США), яка була вилучена в ході обшуку у колишнього очільника Держспецзвʼязку», - ідеться в повідомленні.
Як повідомляв Укрінформ, детективи НАБУ повідомили про підозру в заволодінні 62 млн грн голові Державної служби спеціального зв'язку та захисту інформації Юрію Щиголю, його заступнику та іншим службовим особам.
20 листопада представник уряду у Верховній Раді Тарас Мельничук повідомив, що Кабінет Міністрів звільнив Щиголя і його заступника.
Під час обшуку у Щиголя правоохоронці знайшли в телефоні криптогаманець, на якому зберігається криптовалюта на 1,2 млн доларів.
23 листопада ВАКС обрав запобіжний захід Щиголю у вигляді тримання під вартою з альтернативою внесення застави у розмірі 25 млн грн.
24 листопада за Щиголя внесли заставу, і він вийшов із СІЗО.