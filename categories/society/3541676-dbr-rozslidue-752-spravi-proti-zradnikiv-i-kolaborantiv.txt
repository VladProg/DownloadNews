Державне бюро розслідувань від початку повномасштабної російської агресії здійснює слідство у 752 кримінальних провадженнях, порушених проти зрадників і колаборантів.

Як передає Укрінформ, про це ДБР повідомляє у Телеграмі.
Зокрема, розслідується 619 проваджень про державну зраду (ст. 111 Кримінального кодексу), 104 - про колабораційну діяльність (ст. 111-1 КК), сім - щодо пособників державі-агресору (ст. 111-2 ККУ).
Повідомлено про підозру 218 фігурантам, 140 осіб оголошені у розшук.

Перевіряються на причетність до державної зради та колабораційної діяльності 1190 осіб.
До суду за цими статтями передано 16 проваджень.
Найбільшу кількість проваджень відкрито у Луганській, Донецькій, Запорізькій та Херсонській областях.
Як повідомляв Укрінформ, 1 серпня в СБУ заявили, що ідентифікували і встановили місцеперебування усіх зрадників та їхніх "координаторів" з росії, причетних до організації псевдореферендуму у Херсонській області.
Основну роль в організації та проведенні псевдореферендуму загарбники планують віддати прокремлівській організації "волонтери zа росію". Під кураторством спецслужб рф її учасники мають розосередитись у регіоні для імітації підтримки загарбників місцевими жителями, а також створення постановочних сюжетів для російського телебачення.
Проте, згідно з перехопленнями, колаборанти "доповідають" своїм російським керівникам про те, що херсонці не сприймають ідеї "приєднання", чинять активний спротив та очікують на визволення регіону.