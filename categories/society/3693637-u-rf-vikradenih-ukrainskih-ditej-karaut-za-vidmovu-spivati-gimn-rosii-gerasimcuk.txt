Діти, депортовані російською федерацією, після повернення в Україну повідомили про факти побиття та іншого покарання за відмову виконувати російський гімн і згадки про те, що вони українці.

Про це розповіла радниця – уповноважена Президента з прав дитини та дитячої реабілітації Дар’я Герасимчук в ефірі телемарафону "Єдині новини", повідомляє кореспондент Укрінформу.
"Діти, які повертаються, нічого хорошого не говорять про те, що відбувалося з ними там. Взагалі, це залежить від місць їх розташування, бо когось навіть били... за те, що вони згадували постійно, що вони українці, за те, що вони відмовлялися співати російський гімн, що вони відмовлялися вставати під час російського гімну, що вони відмовлялися співати щоранку "россия, вперёд" тощо. Їх за це били, карали: не випускали на прогулянки, змушували писати і переписувати якісь російські тексти і т.д.", - сказала Герасимчук.
Вона підкреслила, що в росії відбувається тотальна русифікація українських дітей. Юних українців налаштовують проти їхніх батьків, переконуючи, що батьки від них відмовилися і їм не варто повертатися в Україну, де їх нібито ніхто не чекає. "І далі в такому дусі - все, що дозволяє хвороблива уява і фантазія росіян говорити дітям", - наголосила радниця-уповноважена Президента.
За її словами, викрадені росіянами українські діти зазнають великої психологічної травми, часто - навіть фізичної. Вона навела приклад, що одній дитині у росії робили операцію без достатньої анестезії, дитина плакала і кричала, що їй дуже боляче, але їй казали терпіти.
Водночас радниця-уповноважена наголосила, що зараз не існує єдиного механізму повернення дітей, щодо кожної депортованої дитини чи мінігрупи здійснюється окремо розроблена операція порятунку.
Герасимчук відзначила, що російська влада ніяк не долучається до повернення дітей чи процесу перемовин, а навпаки - постійно переміщує юних українців, не дозволяє їм повідомляти про себе рідним, не допускає до них представників міжнародних організацій і третіх країн.
Радниця-уповноважена Президента нагадала, що цей час Україні вдалося повернути 360 викрадених росією дітей, однак у загарбників перебувають іще "сотні тисяч".
Як повідомлялося, в Україну напередодні повернули 31 дитину, яку незаконно депортували загарбники.