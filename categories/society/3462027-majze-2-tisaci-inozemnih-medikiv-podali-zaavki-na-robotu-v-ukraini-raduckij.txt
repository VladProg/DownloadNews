Майже 2 тисячі медиків з інших країн звернулись до Міністерства охорони здоров’я з бажанням працевлаштуватись в Україні.

Про це розповів Голова Комітету з питань здоров’я нації Михайло Радуцький, передає Укрінформ з посиланням на сайті українського парламенту.
«В перші дні після початку війни частина українських медичних працівників виїхали до західних регіонів або за кордон, але переважна більшість хірургічних та травматологічних бригад продовжили працювати. Вони майже два місяці продовжують лікувати українців «на адреналіні».
Але довго працювати в такому режимі неможливо - зростає вірогідність лікарської помилки. Щоб у наших медиків-героїв був час на відпочинок, МОЗ формує бригади на заміну. Зокрема, й за допомогою іноземних спеціалістів», - розповів він.
За його словами, загалом подали заявки, щоб приїхати працювати в Україні, майже 2 тисячі медиків з інших країн. Наразі в країні вже працюють 230 медиків-іноземців. Серед них, зокрема, 60 спеціалістів з Ізраїлю, що працюють у польовому шпиталю на Львівщині.
«Вдячний країнам-партнерам за підтримку України. Досвідчені іноземні медичні фахівці допоможуть нашим медикам лікувати поранених, а також дадуть можливість нашим лікарям-героям перепочити», - додав Голова Комітету з питань здоров'я нації.
Як повідомлялось, Міністерство охорони здоров’я ініціювало співробітництво з Європейською Комісією (DG SANTE – Генеральний директорат з питань здоров’я та безпеки харчових продуктів) щодо лікування за кордоном тих українців, які постраждали від військової агресії рф.