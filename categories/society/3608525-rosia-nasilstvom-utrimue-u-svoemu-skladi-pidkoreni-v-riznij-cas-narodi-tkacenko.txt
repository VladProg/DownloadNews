російська федерація насильством утримує у своєму складі поневолені в різний час народи, вперто заперечує різницю в історії, державотворенні, культурі, традиціях та цінностях між українським та російським народами.

Як передає Укрінформ, таку думку міністр культури та інформаційної політики Олександр Ткаченко висловив у Телеграмі.
“Один народ, одна история, одна страна” - історія це вже чула, вона циклічна та не терпить умовних зворотів. у черговому посланні до світу (а саме так можна оцінювати кожен публічний прояв диктатора, попри те, що тепер всі вони відбуваються всередині росії та ніби адресовані до внутрішньої аудиторії) на зустрічі з істориками та представниками традиційних релігій росії путін знов повертається до тези, що ми один народ. Під цим приводом вони бомблять цей свій “одинарод” - “мы всегда с уважением и теплотой относились и относимся к украинскому народу. Так было и есть, несмотря на сегодняшнее трагическое противостояние». Звучать нотки нібито співчуття до нас та жалю, що колись, “30 років тому”, ми нібито звернули “не туди”, - зазначив Ткаченко.
Як він зауважив, “один народ” по-путінськи - це відсилання до радянського союзу, про поневолені народи, про несамостійні державні утворення та країни, це про минуле. путін ніяк не може змиритися з тим, що Україна - це про майбутнє.
“Вся росія вперто заперечує різницю в історії, державотворенні, культурі, традиціях та, головне, цінностях між українським та російським народами”, - заявив міністр.
“Звучить це все саме в День народної єдності росії, який по суті своїй не має жодного стосунку України. Тут треба згадати, що у подіях російської Смути 17 століття, до яких приурочений “день єдності”, українці виступали противниками московії, воювали з нею на чолі з гетьманом Петром Сагайдачним. “О, якби в дурні мені не пошитись, Щоб без свободи не міг я лишитись” - через століття писав Григорій Сковорода, музей якого росіяни розбомбили напередодні його 300-річного ювілею. Тобто наша історія взаємовідносин з росією стабільно однакова зі століття в століття. Ми створюємо, боремось, воліємо до свободи та розвитку - вони намагаються знищити”, - зауважив Ткаченко.
Міністр наголосив, що росія - це “тюрма народів”, яка насильством утримує у своєму складі підкорені в різний час країни, намагаючись в першу чергу себе переконати в тому, що вони “одинарод”.
Як зазначив Ткаченко, краще б росії було шкода власних солдат, яких ЗСУ та український народ знищить на нашій землі.
Як повідомлялось, російська пропагандистка маргарита симоньян 4 листопада написала у соцмережах, що "настане день, і ми знову приїдемо у гостинний, веселий, світлий Київ", російські чоловіки заглядатимуться на "чорнобрових Оксан", "разом ми... згадаємо мучеників, які загинули у війні", "встановимо їм пам'ятники, складемо про них нові пісні - російською та українською". За словами кремлівської пропагандистки, "саме в цьому, здається, і полягає сенс такого кострубатого, нехудожнього, негоголівського слова "денацифікація".
Секретар Ради національної безпеки та оборони Олексій Данілов відповів російській пропагандистці маргариті симоньян, зауваживши, що справжня картина майбутнього росії - без надії на просвітлення.
"симоньян, читайте і слухайте уважно, я вам намалюю справжню картину вашого майбутнього, правда без надії на просвітлення в вашій хворій безумством макітрі", - зазначив секретар РНБО.
За його словами, "наші Оксани будуть плювати на собачі могили ваших чоловіків, які лежатимуть зі звернутими шиями або без них, зі скляними від застиглого навіки страху очима, намилувавшись красою української землі. А башкирські, рязанські, якутські та інші вдови будуть заливатися горючими сльозами над похоронками своїх чоловіків і синів, "которым в 20 лет могилы роют".
"І ми обов‘язково вип‘ємо за нашу Перемогу і за вічний упокой потворного російського утворення, щоб ніколи ця смердюча російська земля не сміла і подивитися в бік України, замираючи від панічних й істеричних болів, згадуючи жах українських степів, лісів і ланів", - пообіцяв Данілов.