Прокуратура передала на користь Головного управління розвідки Міністерства оборони та Національної гвардії арештовані кошти в розмірі понад 450 млн грн.

Як передає Укрінформ, про це Київська міська прокуратура повідомляє у Фейсбуці.
"За ініціативи Подільської окружної прокуратури міста Києва в межах досудового розслідування за фактом протиправної діяльності групи компаній з російським бенефіціаром передано на користь ГУР МО України та Національної гвардії України понад 450 млн грн арештованих коштів", - ідеться в повідомленні.
Слідство встановило, що в Києві та низці регіонів України здійснюють діяльність підприємства, кінцевими бенефіціарними власниками яких є резиденти РФ.
"У ході слідства досліджується діяльність групи компаній, які забезпечували функціонування підконтрольних суб’єктів господарювання, у тому числі з виробництва напівфабрикатів, на предмет здійснення протиправної діяльності, спрямованої на привласнення коштів, а також на фінансування дій, вчинених з метою насильницької зміни чи повалення конституційного ладу або захоплення державної влади", - зазначають у прокуратурі.
У відомстві поінформували, що "кінцевим бенефіціарним власником вказаної компанії є резидент РФ, а тому є значний ризик у прийнятті рішень керівництвом вказаного підприємства на шкоду державній безпеці України".
Під час слідства, за клопотанням прокуратури банківські рахунки вказаних товариств арештовано, а розміщені на них кошти в розмірі 450 млн грн передано на користь ГУР та Нацгвардії для забезпечення обороноздатності України.
Загалом з початку повномасштабної війни органами Київської міської прокуратури для забезпечення обороноздатності України на користь ГУР та Національної гвардії передано понад 1,5 млрд грн арештованих коштів.
Як повідомляв Укрінформ, у серпні Подільська окружна прокуратура Києва передала Національній гвардії України автомобільні оливи та мастила, що належали російській компанії та були арештовані в межах кримінального провадження.