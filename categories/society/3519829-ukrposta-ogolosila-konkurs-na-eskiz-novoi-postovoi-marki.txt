Укрпошта оголошує конкурс PostEurop на ескіз поштової марки «Мир – найвища цінність людства!».

Про це повідомляє Укрпошта у Телеграмі, передає Укрінформ.
Переможець братиме участь у відборі найкращих поштових марок Європи-2023.
Вперше в історії конкурсу PostEurop роботу, що представлятиме Україну, вибиратиме громадськість методом голосування у соцмережах.
В Укрпошті запрошують ілюстраторів, художників та дизайнерів до створення історичної роботи, яку побачить пів світу. Надіслати свій ескіз можна сюди.
Серед основних вимог: ескіз повинен мати прямокутну форму та не має містити прямих національних (наприклад, прапорів), політичних, військових символів, а також будь-яких загрозливих чи образливих образів. Робота подається у вигляді малюнка або графічного макета з візуалізацією в електронному форматі JPEG, 300 dpi, використання в ескізах фотоматеріалів, тематичних зображень не має порушувати авторські права сторонніх осіб, а кількість робіт від 1 учасника — не більше 5.
Укрпошта очікує на роботи до 8 липня.
Як повідомляв Укрінформ, АТ «Укрпошта» розпочала продаж марки «Українська Мрія» на онлайн-платформах.