Кабінет Міністрів підтримав ініціативу Міністерства з питань реінтеграції тимчасово окупованих територій щодо утворення Координаційного штабу з питань забезпечення реалізації прав і свобод внутрішньо переміщених осіб.

Як передає Укрінформ, про це повідомляє Мінреінтеграції.
Зазначається, що цей консультативно-дорадчий орган Кабінету Міністрів очолила віцепрем’єр-міністр Ірина Верещук.
Робота Коордштабу є одним із пунктів операційного плану з реалізації Стратегії державної політики щодо переселенців на період до 2025 року.
Коордштаб покликаний посилити взаємодію органів виконавчої влади у питаннях інтеграції внутрішньо переміщених осіб за новим місцем проживання.
Зокрема йдеться про розвиток потенціалу приймаючих громад для забезпечення ВПО передбаченими законодавством адміністративними, соціальними та культурними послугами.
«Ухвалене сьогодні рішення – це черговий крок послідовної державної політики з підтримки внутрішньо переміщених осіб. Якщо минулого року ми реагували на масову евакуацію населення, то наразі актуальними є питання соціалізації й інтеграції ВПО у приймаючих громадах, тобто повернення цих громадян до нормального життя. А ці питання вимагають від держави виваженої, послідовної політики», – наголосила Верещук.
Крім того, Мінреінтеграції ініціювало створення при обласних військових адміністраціях консультативно-координаційних центрів з підтримки населення, а також рад ВПО як органів самоорганізації внутрішніх переселенців.
Як повідомляв Укрінформ, в Україні створили безкоштовний онлайн-курс для внутрішньо переміщених осіб, який допоможе швидше інтегруватися у нові громади.