Новий закон про медіа поставить заслін російській пропаганді на території України.

Як передає Укрінформ, про це міністр культури та інформаційної політики Олександр Ткаченко повідомив у Фейсбуці.
«Новий закон про медіа - як ніколи на часі. І наша євроінтеграція дає цьому шляху новий поштовх. Нині в Україні діють закони для регулювання ЗМІ ще 90-х років. Натомість медійний ландшафт з того часу суттєво змінився: з’явився потужний інтернет, багато соціальних мереж, стрімінгових сервісів», - заявив Ткаченко.


Як він зауважив, все це потребує впорядкування, що допоможе подвоїти зусилля у боротьбі з російськими фейками та дезінформацією.
Міністр заявив, що дуже важливо, що нарешті з’являється норма співрегулювання, коли медійники спільно з Нацрадою з питань телебачення і радіомовлення і Міністерством культури та інформаційної політики України можуть брати участь у врегулюванні тих чи інших важливих питань.
«Цей закон також поставить заслін російській пропаганді на території України. Всі телеканали та інші медіаресурси з походженням з держави-агресора будуть заборонені», - заявив Ткаченко.
Він зазначив, що в середу відбулося чергове обговорення з Національною радою України з питань телебачення і радіомовлення, офісом віцепрем'єр-міністра з питань європейської та євроатлантичної інтеграції України Ольги Стефанішиної та керівництвом Комітету ВР з питань гуманітарної та інформаційної політики щодо опрацювання проєкту Закону, в тому числі щодо відповідності Європейським директивам. «Тому тримаємо інформаційний фронт і продовжуємо роботу», - додав Ткаченко.
Як повідомляв Укрінформ, голова Нацради з питань телебачення і радіомовлення Ольга Герасим'юк вважає, що нині вистачить політичної волі для проведення в Україні реформи медійного законодавства в частині його адаптації до європейських норм.