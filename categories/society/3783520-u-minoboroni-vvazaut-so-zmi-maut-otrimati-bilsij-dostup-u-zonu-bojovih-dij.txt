Журналістам потрібно дати більший доступ у зону бойових дій, але при цьому необхідно не зашкодити безпеці операцій.

Про це в ефірі загальнонаціонального телемарафону "Єдині новини" заявив начальник Управління преси та інформації МОУ Ілларіон Павлюк, передає Укрінформ.
"Я думаю, що надзвичайно важливо дати більший доступ медіа в зону бойових дій. Але при цьому одразу зазначаю, що не зашкодити безпеці операції. Відповідно, ми працюємо зараз над тим, щоб зрозуміти, як зробити так, щоб цей доступ був простішим, як зробити так, щоб правила доступу були прозорими, однаково всім відомими, і як, спростивши цей доступ, не зашкодити", - сказав Павлюк.
Він додав, що незалежні медіа мають отримати можливість більше висвітлювати події у прифронтових зонах, у звільнених населених пунктах і безпосередньо у зоні бойових дій. Єдине, за його словами, це неможливо зробити швидко.
Павлюк нагадав, що вже провів зустріч з українськими та міжнародними журналістами, зараз тривають консультації з Генеральним штабом.
"Нам треба вибудувати цей механізм відповідально. І я думаю, що це буде зроблено", - сказав Павлюк.
Як повідомляв Укрінформ, із початку російсько-української війни, у період із 2014 до 2023 року, загинули 75 медійників.
Фото з сайту imi.org.ua