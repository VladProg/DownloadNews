Американська неурядова організація “Американські ради з міжнародної освіти: ACTR/ACCELS” розпочала відбір українських учнів для навчання у Сполучених Штатах Америки за програмою обміну.

Як передає Укрінформ, про це повідомляє Міністерство освіти та науки України.
“Американська неурядова організація “Американські ради з міжнародної освіти: ACTR/ACCELS” (American Councils) розпочала відбір учасників на Програму обміну майбутніх лідерів/Future Leaders Exchange Program (FLEX) – це програма для учнів закладів загальної середньої освіти, яку фінансує уряд Сполучених Штатів Америки. Програма надає школярам стипендії, що дозволяють дітям подорожувати до США, навчатися в американській школі протягом одного академічного року і проживати в американській родині”, - ідеться в повідомленні.
Конкурс на участь у програмі FLEX є безкоштовним та відкритим для всіх охочих. Програма FLEX восени проводитиме тестування у форматі онлайн на 2023-24 навчальний рік.
Учасниками конкурсу можуть бути учні, які народилися в період з 1 січня 2006 року по 15 липня 2008 року. Також у конкурсі можуть взяти участь учні з особливими потребами, які народилися з 15 лютого 2005 року по 15 липня 2008 року.
На момент подання заявки учні мають бути зарахованими та відвідувати заклад загальної середньої освіти в Україні або тимчасово проживати та здобувати освіту у школі за кордоном чи дистанційно.
У конкурсі можуть взяти школярі, які навчаються у 8, 9 або 10 класі школи (8, 9, 10 або 11 класі для осіб з особливими освітніми потребами). Також діти повинні мати відмінні або хороші оцінки, володіти і продемонструвати хороше знання англійської мови на момент участі у відборі.
Для участі в конкурсі учень повинен бути громадянином України та мати можливість отримати український паспорт для виїзду за кордон у тій країні, де проживає на момент участі в програмі.
Учні, які тимчасово проживають за межами України через війну, цього року можуть подавати заявки для участі у програмі.
Для участі у конкурсі потрібно відповідати вимогам візи J-1. Ще однією вимогою є те, що майбутній конкурсант не перебував у США більш ніж три місяці впродовж останніх п'яти років.
Конкурсний відбір проходить у три етапи з вересня до грудня в онлайн-форматі.
Як повідомляв Укрінформ, на початку вересня міністр освіти і науки Сергій Шкарлет заявив, що в Україні понад 1,7 млн учнів навчаються лише у форматі онлайн.