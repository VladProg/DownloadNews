Екснамісник Києво-Печерської лаври Павло вийшов із-під варти.


Про це у Телеграмі поінформував його адвокат Микита Чекман, передає Укрінформ.
«Сьогодні, 07.08.2023 року, намісника Києво-Печерської Лаври нарешті звільнено з-під варти», - заявив він.
Адвокат нагадав, що раніше Солом’янський райсуд Києва змінив запобіжний захід Павлу з цілодобового домашнього арешту на тримання під вартою із обранням застави у розмірі 33 300 000 грн.
Чекман поінформував, що на сайті Української православної церкви було оприлюднено реквізити, за якими кожен міг долучитися та сплатити заставу за митрополита Павла.
«Сьогоднішня подія – це спільна заслуга парафіян Української Православної Церкви, які довели, що немає нічого неможливого. Заставу внесли близько 1000 чоловік», - зазначив він.
Як повідомлялося, Служба безпеки України повідомила колишньому настоятелю Києво-Печерської лаври митрополиту УПЦ МП Павлу Лебедю про підозру у виправдовуванні і запереченні збройної агресії російської федерації проти України (ст.161 ККУ), а також порушенні рівноправності громадян залежно від їх расової, національної і регіональної належності (ст. 436-2 ККУ).
1 квітня Шевченківський районний суд Києва обрав екснаміснику Києво-Печерської лаври запобіжний захід у вигляді цілодобового домашнього арешту. У травні домашній арешт продовжили ще на 30 діб.
14 липня суд обрав колишньому настоятелю Києво-Печерської лаври митрополиту УПЦ МП Павлу Лебедю запобіжний захід у вигляді тримання під вартою з можливістю внесення застави в розмірі понад 33 млн гривень.