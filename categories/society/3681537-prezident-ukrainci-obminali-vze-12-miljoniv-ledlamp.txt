Громадяни України загалом уже отримали 12 мільйонів LED-ламп в обмін на старі лампи розжарювання, що дає змогу заощадити до 600 мегаватів енергії.

Про це зазначив Президент Володимир Зеленський у вечірньому відеозверненні, повідомляє Укрінформ.
"Активно виконується й наша програма обміну старих ламп на нові LED-лампи. Загалом українці отримали вже 12 мільйонів LED-ламп. І якщо говорити про енергозбереження, то цей обсяг дає змогу зберегти до 600 мегаватів енергії. Орієнтовно це як, наприклад, понад половину генерації найпотужнішого блоку АЕС", - сказав Зеленський.
Глава держави закликав українців користуватися цією програмою обміну ламп.
Як повідомлялося, програма з обміну ламп стартувала 30 січня в обласних центрах та у Краматорську, Покровську й Кривому Розі. Згодом географія проєкту розширилися - до нього долучилися інші міста та смт по всій країні, крім тимчасово окупованих ворогом територій. З 25 лютого до програми доєдналися великі та маленькі села, жителі яких можуть обміняти по 5 старих ламп розжарювання на стільки ж світлодіодів у стаціонарних відділеннях Укрпошти, а також за допомогою пересувних відділень поштового зв’язку.
Програма з обміну ламп реалізується Міністерством економіки, Міністерством цифрової трансформації та Укрпоштою за підтримки Європейського Союзу. Вона впроваджується як один з інструментів енергоефективності, які дозволяли б вистояти під час енергокризи та забезпечити баланс енергоспоживання в пікові години.