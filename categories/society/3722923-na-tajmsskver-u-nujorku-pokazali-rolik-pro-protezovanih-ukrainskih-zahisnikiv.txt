На найвідомішому у світі вуличному екрані у Нью-Йорку показали відео про українських військових, які отримали протези в центрі Superhumans Center, що на Львівщині.

Про це в Телеграмі повідомив начальник Львівської ОВА Максим Козицький, передає Укрінформ.
«Напередодні ввечері найвідоміший вуличний екран у світі, на Таймс-сквер у Нью-Йорку, показав наших захисників та захисниць, які пройшли протезування у Superhumans Center – першому Всеукраїнському центрі лікування, протезування, реабілітації та психологічної підтримки всіх, хто постраждав через напад Рoсiї на Україну, який працює на Львівщині», - написав Козицький.
Він зазначив, що це стало можливим завдяки Help Ukraine Center USA, заснованому на початку повномасштабної війни.

Як повідомляв Укрінформ, Superhumans Center — центр протезування та реабілітації, який утворюють у Львівській області шляхом модернізації та переобладнання державної лікарні. Ініціативу створення Superhumans підтримала перша леді Олена Зеленська.
Фото ілюстративне