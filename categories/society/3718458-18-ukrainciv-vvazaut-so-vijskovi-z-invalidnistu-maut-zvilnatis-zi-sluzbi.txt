В Україні 18% людей вважають, що військові з інвалідністю повинні звільнятись зі служби.

Про це свідчать результати дослідження групи "Рейтинг", презентовані під час пресконференції в Медіацентрі Україна-Укрінформ.
Опитування показало, що лише 2% українців вважають, що захисники й захисниці, які отримали інвалідність – можуть продовжувати служити в бойових частинах. На думку 60% опитаних такі військові повинні служити в тилових частинах. 18% осіб вважають, що військові з інвалідністю мають звільнятись зі служби.

Зокрема, українці найбільше відчувають (можна було обрати три варіанти відповіді одночасно) гордість - 66% та вдячність - 63%, коли думають про службу в ЗСУ військових з інвалідністю. Сум та печаль відчувають 28%. Радість 9%, а провину - 5%.
Опитування проведене у березні 2023 року на замовлення Незалежної антикорупційної комісії (НАКО) за підтримки Українського ветеранського фонду Міністерства у справах ветеранів України.
В опитуванні методом CATI (Computer Assisted Telephone Interviewing – телефонні інтерв'ю з використанням комп'ютера) взяли участь 2000 респондентів віком від 18 років з усіх областей України, крім тимчасово окупованих територій Криму та Донбасу, а також територій, де на момент опитування відсутній український мобільний зв'язок.
Помилка репрезентативності дослідження з довірчою імовірністю 0,95: не більше 2,2%.