Реформи, які впроваджуватиме Україна на шляху до вступу в Європейський Союз, передбачають зміни до медійного законодавства для приведення його у відповідність до стандартів ЄС.

Про це повідомив заступник міністра культури та інформаційної політики України Тарас Шевченко під час брифінгу у Медіацентрі Україна — Укрінформ.
"Впевнений, що реформи, які будуть здійснювати у зв'язку з євроінтеграцією, докорінно змінять Україну, допоможуть, в тому числі, змінити медійне законодавство України, наблизивши його до стандартів Європейського Союзу", - зауважив він.
Шевченко додав, що йдеться про імплементацію положень директиви Європейського парламенту та Ради Європи про аудіовізуальні медіапослуги. "Тобто це те, що у нас називається законом про телебачення і радіомовлення... Давно маємо в планах імплементувати, а точніше - наблизити українське законодавство до правил Європейського Союзу. Тепер я впевнений, це буде зроблено", - сказав заступник міністра.
Як повідомлялося, глави держав та урядів Європейського Союзу 23 червня ухвалили рішення про надання Україні статусу країни-кандидата на входження до ЄС.