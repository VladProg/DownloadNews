Гуманістичний рух UAnimals 16-17 вересня проведе Всеукраїнський марш прибирання у п’яти національних парках і заповідниках, аби запобігти загибелі тварин через засмічення та екоцид, спричинені повномасштабним вторгненням Росії.

Про це йдеться у переданому Укрінформу пресрелізі UAnimals.
«Всеукраїнський марш прибирання ― це наш спосіб подбати про тварин, які опинились під загрозою. Після підриву Каховської ГЕС оголились пляжі, повні сміття, в якому плутаються тварини та страждають. Досі гектари територій забруднені пластиком, який тварини їдять і помирають. Також багато парків, віддалених від зони бойових дій, засмічені та потребують уваги. Ми маємо взятись і очистити ці парки. А також звернутись до світової спільноти з закликом покарати Росію за екоцид і допомогти Україні впоратись», - зазначив засновник UAnimals Олександр Тодорчук.

Захід відбудеться у чотирьох національних природних парках, а саме: у «Голосіївському» в Києві, у «Бузькому гарді» у Миколаївській області, у «Гуцульщині» на Івано-Франківщині, в «Ужанському» в Закарпатській області. Також масове прибирання заплановано у національному заповіднику «Хортиця» у Запоріжжі.
Долучитися до акції можуть активісти кожного міста, ознайомившись з детальною інформацією.

Марш організовано в межах міжнародної кампанії #StopEcocideUkraine, ініційованою UAnimals у 2022 році. Кампанія має на меті сприяти притягненню Росію до відповідальності за злочини екоциду в Україні.

Як повідомлялося, за інформацією Міністерства захисту довкілля та природних ресурсів України, через війну вражено 20% природоохоронних територій. Понад 23 000 тонн парникових газів потрапили в атмосферу через пожежі внаслідок ворожих обстрілів. Від бойових дій постраждали 600 видів тварин та 750 видів рослин, а в українській частині Чорного моря загинули 120 дельфінів.
Викиди забруднювальних речовин виявилися катастрофічними, загальні збитки вже сягнули 4,2 млрд доларів. Ця сума наразі не враховує прямі збитки, завдані внаслідок підриву російськими окупантами Каховської ГЕС.