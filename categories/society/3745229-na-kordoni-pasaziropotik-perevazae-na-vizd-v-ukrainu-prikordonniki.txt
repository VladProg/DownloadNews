У липні та на початку серпня пасажиропотік на кордоні з ЄС переважає на в’їзд в Україну.

Як передає Укрінформ, про це в ефірі загальнонаціонального телемарафону «Єдині новини» повідомив речник Держприкордонслужби Андрій Демченко.
«Пасажиропотік залишається досить високим. Зараз він коливається десь на рівні 120 тисяч, а у вихідні може сягати і 140 тисяч осіб за добу. У червні ми фіксували, що більше громадян все ж таки перетинають кордон на виїзд з України, слідуючи за кордон для відпочинку, туризму або з іншою метою. У липні і на початку серпня ми фіксуємо, що перевага йде на в’їзд в Україну», - зазначив Демченко.
Як повідомляв Укрінформ, з України минулої доби вибули 53 тисячі осіб. 32 тисячі з них перетнули кордон з Польщею, решта прослідували до інших країн ЄС та Молдови. До України за минулу добу прослідували 64 тисячі осіб, 58 тисяч з них – громадяни України.