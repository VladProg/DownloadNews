Національна спілка журналістів України звернулась до Генерального штабу Збройних сил України щодо жорстких обмежень роботи працівників медіа в зоні бойових дій.

Про це у Фейсбуці повідомив голова Національної спілки журналістів України Сергій Томіленко, передає Укрінформ.
"До Національної спілки журналістів України останніми днями надходили численні звернення акредитованих журналістів щодо жорстких обмежень в роботі ЗМІ на фронті. Зокрема, медійники стверджують, що Генеральний штаб ЗСУ відтепер повністю заборонив зйомки в зоні ведення бойових дій, будь-яке висвітлення спеціальної та іноземної техніки та допуск ЗМІ на позиції, командні пункти", - ідеться у повідомленні.
Томіленко зазначив, що НСЖУ, як професійна організація, що захищає інтереси та права журналістів, офіційно звернулась до Генерального штабу ЗСУ з проханням роз’яснити ситуацію.
"Зокрема, для нас важливо почути відповіді на такі питання: що сприяло такій кількості обмежень для акредитованих журналістів щодо висвітлення подій на фронті? Всі ці заборони стосуються тільки наших українських колег чи іноземних також? ( Під час опитування українських воєнкорів НСЖУ багато нарікань отримала стосовно того, що пріоритет для роботи в зоні бойових дій надають представникам іноземних ЗМІ", - написав Томіленко.
Він також зазначив, що алгоритм роботи ЗСУ з акредитованими представниками ЗМІ був чітко прописаний в наказі №73 Головнокомандувача ЗСУ від 3.03.2023. "У зв’язку з новими жорсткими обмеженнями чи буде розроблений новий механізм для оперативного та об’єктивного висвітлення подій війни?", - запитує Томіленко.
"Фактично всі ці заборони роблять неможливим для представників ЗМІ показувати російську агресію, розповідати та писати про неї, а також висвітлювати героїчний спротив українських сил оборони окупантам", - підкреслив Томіленко.
Також журналісти вважають, що їхня робота суттєво втратить оперативність, якщо за дозволом на будь-яку зйомку треба буде звертатися до Генштабу.
Томіленко підкреслив, що діяльність НСЖУ ґрунтується на принципі "Журналісти важливі". "Після повномасштабного вторгнення Росії всі ми неодноразово переконувалися, що саме завдяки українським ЗМІ міжнародна спільнота дізнавалася про російські воєнні злочини", - зауважив Томіленко.
"Національна спілка України проводила дослідження, під час якого були опитані відомі воєнкори, а також редактори ЗМІ з деокупованих та прифронтових територій. Ми підготували свої рекомендації щодо покращення роботи журналістів на фронті задля оперативного та правдивого висвітлення подій війни. НСЖУ готова до діалогу з цього приводу зі всіма зацікавленими структурами", - наголосив Томіленко.
Як повідомляв Укрінформ, у березні поточного року у Збройних силах України для журналістів запровадили прескарту нового зразка зі строком дії до 6 місяців.
Фото: Стас Юрченко, Ґрати