Працівники Національного антикорупційного бюро затримали одеську суддю під час одержання 4 тис. дол. хабаря.

Про це повідомила пресслужба Бюро у Телеграмі, передає Укрінформ.
“НАБУ і САП спільно з СБУ викрили на одержанні 4 тис. дол. неправомірної вигоди суддю одного з районних судів Одеси”, - йдеться у повідомленні.
За даними слідства, суддя отримала кошти від громадянина за ухвалення позитивного рішення у цивільній справі на його користь. Її викрили одразу після одержання неправомірної вигоди.
Наразі тривають слідчі дії, вирішується питання про повідомлення судді про підозру, зазначили в НАБУ.

Як повідомляв Укрінформ, ВАКС призначив покарання у вигляді 8,5 років позбавлення волі для судді Баришівського райсуду на Київщині, якого було визнано винним в отриманні 2,5 тис. дол. хабаря.