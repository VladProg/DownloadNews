Президент Володимир Зеленський вручив журналістам та представникам ЗМІ державні нагороди за мужність і самовідданість, виявлені у захисті суверенітету й територіальної цілісності України.

Церемонія нагородження відбулася в Маріїнському палаці в Києві, передає Укрінформ з посиланням на пресслужбу глави держави.
Зеленський подякував медійникам за їхню роботу у важливий час боротьби за незалежність і суверенітет України та зазначив, що з першого дня повномасштабного вторгнення росії українські та іноземні журналісти розповідали світові правду про те, що відбувається в Україні, об’єднуючи як українців, так і громадян інших держав довкола підтримки нашої країни.
Зеленський наголосив, що журналісти “допомогли об’єднати Європу і весь світ, переконати невпевнених лідерів деяких держав у нашій здатності перемогти і донести, заради чого ми воюємо”.

Він зауважив, що в умовах повномасштабної агресії росії проти України не лише на фронті, а й в інформаційній сфері, що переповнена ворожою пропагандою, донести правду – досить складне завдання.
«І я хочу всім вам подякувати: ми виграли цю інформаційну війну. Вона ще не закінчилася, але наразі ми перемогли багатомільйонні вливання рф в інформаційні атаки проти нас по всьому світу», – переконаний глава держави.
Президент зауважив, що багато журналістів загинули на цій війні під час виконання своїх обов’язків. Присутні вшанували пам’ять полеглих хвилиною мовчання.
Водночас Зеленський наголосив, що внесок журналістів у боротьбу України за свободу й незалежність дуже вагомий, незалежно від того, де кожен з них працював – на фронті чи в тилу.






Зеленський вручив нагороди журналістам / Фото: ОП































«Сьогодні однаково є героями всі ті, хто живий і хто назавжди залишиться в пам’яті. Ті, хто був і є на фронті, і ті, хто з 24 лютого не покинув свою державу й доносив правду в цивільному секторі», – зазначив Президент.
Зеленський вручив журналістам та іншим представникам засобів масової інформації державні нагороди, якими вони були відзначені з нагоди Дня Незалежності за значні заслуги у зміцненні української державності, мужність і самовідданість, виявлені в захисті суверенітету й територіальної цілісності України, вагомий особистий внесок у розвиток різних сфер суспільного життя, відстоювання національних інтересів нашої держави, сумлінне виконання професійного обов’язку.

Повідомляється, що також були відзначені іноземні журналісти за значні особисті заслуги у зміцненні міждержавного співробітництва, підтримку суверенітету й територіальної цілісності України, вагомий внесок у популяризацію Української держави у світі.
Як повідомлялося, напередодні 31-ї річниці Незалежності України 23 серпня 2022 року Президент указом № 593/2022 відзначив державними нагородами низку представників ЗМІ, серед яких - фотокореспондента Укрінформу в Запорізькій області Дмитра Смольєнка.
Фото: ОП