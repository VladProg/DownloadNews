Міністерство закордонних справ України підтвердило загибель ще одного українця в Ізраїлі, тож кількість загиблих громадян України сягнула трьох.

Про це повідомив речник МЗС України Олег Ніколенко у Фейсбуці, передає Укрінформ.
“На жаль, підтвердилася інформація про загибель іще одного українця. Таким чином, наразі загальна відома кількість жертв серед громадян України – троє людей. Іще дев’ять наших громадян отримали поранення. Їхній стан, а також місця госпіталізації уточнюються”, – зазначив речник.
Ніколенко додав, що шестеро українців вважаються зниклими безвісти. Їхнім пошуком займаються дипломати в співпраці із ізраїльськими правоохоронцями.
Речник поінформував, що оперативний штаб МЗС України вже опрацював понад 1000 звернень українців в Ізраїлі та секторі Гази.
За словами Ніколенка, український хлопчик, урятований у Сдероті, відновлюється після успішної операції. Дитина перебуває під опікою посольства, їй надається необхідна медична та психологічна підтримка.
Згідно з даними зовнішньополітичного відомства, близько 700 українців не можуть виїхати із Ізраїлю, оскільки авіарейси скасовані. МЗС, Офіс Президента, посольство України в Ізраїлі працюють у режимі 24/7 над організацією повернення співвітчизників.
Речник поінформував, що 170 українців заявили про бажання евакуюватися із сектору Гази. Нині опрацьовуються можливі шляхи виїзду, однак ситуація ускладнюється бойовими діями, що тривають.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару.
На цей час відомо про 1200 загиблих ізраїльтян, близько 3000 зазнали поранень. Доля 150 осіб, викрадених і вивезених в сектор Гази, невідома.
Ізраїль офіційно оголосив стан війни та мобілізував 300 тис. резервістів для відповіді на терористичну атаку.
США, ЄС, Україна та низка інших держав засудили атаки по Ізраїлю.
Фото: АА