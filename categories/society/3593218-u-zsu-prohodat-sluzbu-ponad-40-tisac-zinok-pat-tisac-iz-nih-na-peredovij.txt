У Збройних Силах України проходять службу понад 40 тисяч жінок, які перебувають на військових посадах.

Про це сказав командувач Об’єднаних сил ЗСУ Сергій Наєв в ефірі телемарафону "Єдині новини", передає Укрінформ.
"У Збройних Силах України зараз проходять службу понад 40 тисяч жінок, які перебувають на військових посадах. 8 тисяч з них – на офіцерських посадах", - сказав він.
За словами Наєва, наразі понад 5 тисяч жінок перебувають у районах, де ведуться активні бойові дії. Серед них є командири батарей, взводів, машин і командири відділень безпілотної авіації, а також снайпери. Тобто, підсумував Наєв, коло військових професій, які опанували наші жінки, не поступається чоловікам. "Тому можна ствердно сказати, що жінки і чоловіки разом несуть важку ношу військової служби і виконують завдання щодо відсічі збройної агресії. Моя велика шана всім жінкам, які прийшли служити у війську", - наголосив командувач.
Як повідомляв Укрінформ, згідно з результатами дослідження на тему ”Оцінка шкоди, завданої воєнними злочинами росії в Україні", 47% респондентів відповіли, що мають близьких родичів, які служать на війні.