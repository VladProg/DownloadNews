Щонайменше 20 тисяч цивільних громадян України росія тримає у заручниках.

Як передає Укрінформ, про це уповноважений Верховної Ради з прав людини Дмитро Лубінець повідомив в інтерв’ю "Українській правді".
“Загальна кількість, яку зараз тримає російська федерація, вона просто шалена. Я можу назвати кількість тільки тих, хто офіційно звернувся до мене, з-поміж родичів цивільних заручників, кого тримає російська федерація. Ця цифра — понад 20 тисяч. Тобто, це просто неймовірна кількість громадян України, яких безпідставно росія затримувала і затримує на тимчасово окупованих територіях України”, — сказав Лубінець.
За його словами, лише за час окупації Київської області у березні минулого року загарбники вивезли близько 800 цивільних. “Тільки з-поміж мешканців Київщини, а Київщина була відносно недовго під окупацією. Тільки за той час цивільних росіяни забрали приблизно 800 осіб”, — сказав Лубінець.
Він наголосив на тому, що нині невідомо, скільки точно цивільних утримує країна-агресор, адже родичі утримуваних росією цивільних українців бояться звертатись за допомогою. Тим більше, поки під окупацією перебувають частина Херсонської, Запорізької, Донецька і Луганська області та увесь Крим, тому родичі, які там, не звертаються, бо вони бояться, зазначив омбудсмен.
Як повідомлялося, російські загарбники готуються викрасти дітей з тимчасово захопленого Енергодара.