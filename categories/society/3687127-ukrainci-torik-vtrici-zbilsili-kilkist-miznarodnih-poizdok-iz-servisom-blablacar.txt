Сервіс з організації автоперевезень BlaBlaCar фіксує збільшення кількості міжнародних поїздок на 300%. Найпопулярнішими серед українців міжнародними автобусними сполученнями залишаються маршрути до Польщі та Молдови.

Про це кореспондентові Укрінформу повідомили в компанії BlaBlaCar.
«З 2022 до 2023 року кількість міжнародних поїздок зросла на 300%», - йдеться у повідомленні.
Наразі в обсягах перевезень з використанням сервісу компанії внутрішні поїздки становлять 54%, міжнародні – 46%. Проте в компанії фіксують збільшення запитів на міжнародні поїздки протягом останнього року.
Лідерами за кількістю проданих квитків є Молдова та Польща, де українці зазвичай прямують до столиць – Кишинева та Варшави. Найбільший вибір автобусних сполучень за цими напрямками пропонують Київ та Львів.
Водночас, за відсутності прямого авіасполучення, збільшилася кількість поїздок на довгі відстані, в тому числі до країн Західної Європи.
Серед найпопулярніших за кількістю придбаних автобусних квитків у цьому напрямку є Франція (Париж та Ренн), Нідерланди (Амстердам) та Бельгія (Антверпен). Найбільше квитків за напрямками продано із Сум, Дніпра, Запоріжжя та Києва.
Як повідомлялося, з початку повномасштабного вторгнення рф в Україні запрацювали 178 нових міжнародних автоперевізників.