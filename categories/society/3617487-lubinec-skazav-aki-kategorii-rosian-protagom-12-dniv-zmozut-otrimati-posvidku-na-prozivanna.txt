Уповноважений Верховної Ради з прав людини Дмитро Лубінець нагадав, що залишається 12 днів, упродовж яких деякі категорії громадян росії можуть звернутися до Державної міграційної служби України за обміном посвідки на тимчасове проживання.

Як передає Укрінформ, про це Лубінець повідомляє у Телеграмі.
"Нагадую! Залишається 12 днів, упродовж яких деякі категорії громадян росії можуть звернутися до Державної міграційної служби України за обміном посвідки на тимчасове проживання", - зазначив Лубінець.
За його словами, на сьогодні в Україні є чимало громадян рф, які тут проживають, перебувають у шлюбі із українськими громадянами, мають сім’ї, провадять господарську діяльність та сплачують податки.
"У багатьох з них останнім часом виникла проблема через закінчення терміну дії посвідок на тимчасове проживання, а отже питання їхнього законного перебування на території України, вимагало втручання та контролю з мого боку", - Лубінець.
Після проведення ряду зустрічей і консультацій, 1 листопада Кабінетом Міністрів було ухвалено постанову №1232 "Деякі питання надання Державною міграційною службою адміністративних послуг в умовах воєнного стану".
"Цим документом врегульовано питання надання територіальними органами та підрозділами Державної міграційної служби адміністративних послуг громадянам російської федерації. А саме, попри встановлення обмежень для громадян країни-агресора – визначено коло осіб, які протягом 30 днів з дня набрання чинності цією постановою повинні звернутися за обміном посвідки на тимчасове проживання, якщо строк звернення за її обміном настав у період з 24 лютого до 1 листопада 2022 року", - зауважив Лубінець.
Так, підстави для оформлення посвідки на тимчасове проживання мають громадяни рф, які є: чоловіком чи дружиною громадянина України, дітьми або батьками громадян України, повнорідними братом чи сестрою, дідом чи бабою, онуком чи онукою громадян України, особами, які прослужили у Збройних Силах України три і більше років, особами, які є опікунами чи піклувальниками громадян України, або перебувають під опікою чи піклуванням громадян України. Також посвідки надаються особами, імміграція яких становить державний інтерес для України.
Як повідомляв Укрінформ, Уповноважений Верховної Ради України з прав людини Дмитро Лубінець заявив, що наразі опрацьовує питання, щоб представник омбудсмена був у кожній країні.