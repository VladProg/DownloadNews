Зборам суддів Касаційного господарського суду у складі Верховного суду забракло одного голосу для висловлення недовіри його очільнику Богдану Львову.

Про це повідомили Укрінформу у пресслужбі КГС.
У КГС поінформували, що у зборах взяли участь 40 суддів із 43. Бюлетені для голосування отримали 39 суддів.
За результатом таємного голосування звільнення судді Львова із адміністративної посади підтримав 21 суддя, проти - проголосували 18.
Для звільнення потрібно 22 голоси. Відповідно до закону, таке рішення може бути поставлене на додаткове голосування.
Таким чином, Львов залишається головою КГС.
Після оприлюднення голосування Львов повідомив, що візьме відпустку на час завершення розслідування.
Як повідомляв Укрінформ, 30 вересня суддя КГС Іван Міщенко написав у Фейсбуці, що 30% суддів КГС зібрали підписи для проведення зборів стосовно висловлення недовіри Львову.
19 вересня уже було оголошено збір підписів за проведення 26 вересня зборів для розв'язання питання щодо дострокового припинення повноважень голови КГС Богдана Львова. Однак 26 вересня збори суддів не відбулися. Тоді звернення суддів Івана Міщенка і Олени Кібенко підтримали лише 13 суддів.
15 вересня журналісти «Схем» оприлюднили розслідування про те, що очільник Касаційного господарського суду у складі Верховного суду Богдан Львов, який має доступ до державної таємниці, виявився громадянином російської федерації. Журналісти опублікували документи, відповідно до яких Львов став громадянином рф ще у 1999 році, вже працюючи суддею в Україні, а у 2012 році оновив паспорт після досягнення 45-річчя. Журналісти встановили, що в день подання заяви він перебував у москві. В обох випадках письмова заява оформлена від його імені.
У розслідуванні йдеться, що факт наявності російського громадянства суддя приховав від конкурсної комісії, яка у 2017 р. обрала його до реформованого Верховного Суду. Згідно з Конституцією, набуття суддею громадянства іншої країни є підставою для припинення його повноважень.
26 вересня у Верховному Суді поінформували, що СБУ скасувала Львову доступ до державної таємниці.
3 жовтня у ВС оприлюднили інформацію, що СБУ за результатом перевірки з’ясувала: очільник Касаційного господарського суду у складі Верховного суду Богдан Львов у 2012 році отримав російський паспорт замість паспорта громадянина рф, який втратив чинність у 1999 році.
Також зазначається, що Львов за даними податкового реєстру російської федерації отримав податковий номер 774319527956, який міститься в реєстрі угод щодо нерухомого майна рф, стосовно квартири за адресою: 125565, росія, Москва, вул. Ленінградське шосе 88.
Сам Львов заперечує наявність у нього російського громадянства. Він також повідомив, що звернувся до правоохоронних органів з тим, щоб вони перевірили викладену журналістами інформацію. Львов стверджує, що документи, які свідчать про отримання ним російського громадянства, сфальшовані.
Суддя також заявив, що пройшов поліграф. Він оприлюднив висновки та заявив, що непричетний до отримання російського громадянства та паспорта рф.
Фото: Богдан Львов, ФБ