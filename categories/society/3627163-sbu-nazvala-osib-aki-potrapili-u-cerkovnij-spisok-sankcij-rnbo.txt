Служба безпеки України опублікувала повний список осіб, які за її поданням потрапили під санкції РНБО і були затверджені Президентом Володимиром Зеленським.

Про це повідомляє Укрінформ з посиланням на сайт СБУ.
Загалом ідеться про 10 фігурантів, які є представниками УПЦ (МЦ) або тісно пов’язані з цією організацією. Зокрема, це:

Новинський Вадим Владиславович (клірик УПЦ);
Лебідь Петро Дмитрович (митрополит Вишгородський і Чорнобильський Павло, намісник Свято-Успенської Києво-Печерської лаври);
Швець Ростислав Пилипович (Лазар, митрополит Симферопольський і Кримський);
Удовенко Володимир Петрович (Платон, митрополит Феодосійський і Керченський);
Опанасенко В’ячеслав Олександрович (єпископ Коктебельский Агафон);
Овсянніков Олександр Олександрович (єпископ Джанкойський і Роздольненський Олексій);
Чернишов Костянтин Валерійович (єпископ Бахчисарайський Калленік);
Таранов Олександр Борисович (архієпископ Ровеньківський і Свердловський Аркадій);
Іванов Олег Олександрович (колишній митрополит Ізюмський і Куп’янський Єлисей);
Масленіков Олексій Олександрович (колишній митрополит Роменський і Буринський Iосиф).


Як зазначається, більшість із них наразі перебувають на тимчасово окупованих територіях України або за кордоном.
За даними СБУ, фігуранти санкційних списків виступали з різними ініціативами, зокрема:

запропонували приєднати очолювані ними єпархії до рпц;
погодились на співпрацю з окупаційною владою;
просувають проросійські наративи;
виправдовують військову агресію росії в Україні.


У СБУ уточнили, що обмежувальні заходи щодо цих осіб запроваджуються строком на п’ять років і стосуватимуться блокування активів, обмеження торговельних операцій, блокування на виведення капіталів за межі України тощо. Крім того, усі вони позбавляються державних нагород України, а також інших форм відзначення.
"Відтепер ці особи не зможуть набувати у власність земельні ділянки, приватизувати державне майно та права інтелектуальної власності. СБУ продовжує комплексну роботу щодо захисту української державності і надалі викриватиме осіб, які загрожують суверенітету і територіальній цілісності України", – наголосили у спецслужбі.





Як повідомляв Укрінформ, президент Володимир Зеленський ввів у дію рішення Ради національної безпеки і оборони "Про окремі аспекти діяльності релігійних організацій в Україні і застосування персональних спеціальних економічних та інших обмежувальних заходів (санкцій)". Відповідний указ від 1 грудня 2022 року оприлюднений на сайті глави держави.
Раніше СБУ проводила безпекові заходи в єпархіях УПЦ (МП) у різних регіонах країни. У багатьох виявлені особи з громадянством рф, проросійська література й мільйони готівкою.