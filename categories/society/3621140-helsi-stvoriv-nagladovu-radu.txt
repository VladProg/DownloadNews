Група акціонерів Helsi, одного з найбільших провайдерів медицини в Україні, створила наглядову раду.

Про це Укрінформу повідомили в пресслужбі компанії "Київстар", голова правління якої Олександр Комаров очолив наглядову раду Helsi.
Зазначається, до складу ради також увійшли засновники проєкту Helsi Самвел Акобян та Ярослав Іваненко, директор з бізнес-розвитку Київстару Зоя Дроншкевич, а також Дмитро Шимків, партнер у стартапі Аеродрон та в минулому голова ради директорів Darnitsa Group.
“Створення наглядової ради - для нас це однозначно підсилення, оскільки цілі компанії дуже амбітні. В тому числі, будь-які інвестиції в Helsi є прямими інвестиціями в розвиток цифрової трансформації охорони здоров’я України”, – підкреслив Євген Донець, CEO Helsі.
Найближчим часом наглядова рада зосередиться на стратегічних пріоритетах компанії, а саме: зростанні частки ринку та доходів у B2B, збільшенні клієнтської бази та частоти використання сервісу B2С і створенні продуктів Big data, інвестиціях у кібербезпеку та захист даних.
“Helsi – абсолютний інноваційний лідер цифрових медичних сервісів в Україні, які створюють можливості реалізувати мрію людства щодо управління власним здоров‘ям за допомогою цифрових технологій”, – прокоментував Шимків.
Helsi.me — це сервіс запису на медичні послуги та безпечного зберігання медичних даних. Користувачами мобільного додатка Helsi є вже понад 4 млн людей, кількість бронювань консультацій на місяць – 10 млн, кількість онлайн-консультацій – 3 млн на місяць. Системою користуються понад 1300 установ охорони здоров’я і 49 тис. лікарів по всій Україні.
Як повідомлялось, Київстар – найбільший український оператор електронних комунікацій, що станом на вересень 2022 року обслуговував 24,4 млн абонентів мобільного зв’язку та понад 1,1 млн абонентів «Домашнього інтернету». Компанія надає послуги на основі широкого спектра мобільних і фіксованих технологій, у тому числі 4G.