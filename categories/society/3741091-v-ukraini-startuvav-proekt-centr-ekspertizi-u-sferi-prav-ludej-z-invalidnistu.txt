Від сьогодні в Україні стартував проєкт "Центр експертизи у сфері прав людей з інвалідністю".

Про його мету та завдання розповіла виконавча директорка громадської спілки «Ліга Сильних» Дар’я Сидоренко на пресконференції в Укрінформі.
“Під час нашої роботи ми зрозуміли те, що наразі відбуваються як планування процесів відбудови, так і фактично вже починаються ці процеси, але дуже часто органи влади, місцеві органи влади не зацікавлені у процесах включення потреб людей з інвалідністю до процесу відбудови... Окрім того, вони не розуміють, що таке фактична відбудова і як запит на цю велику проблему ми вирішили створити, заснувати Центр експертиз у сфері прав людей з інвалідністю, який буде єдиною платформою, яка об’єднує як організації громадянського суспільства, експертів з інклюзії, безбар’єрності і органи влади, які до неї звернуться”, - розповіла Сидоренко.




Вона уточнила, що Центр — це платформа, яка буде надавати експертизу та послуги, а також співпрацювати зі стейкхолдерами у сфері прав людей з інвалідністю.
“Коли ми говоримо про процеси відбудови, ми маємо говорити не лише про архітектурну відбудову, а й інклюзію в шести сферах. Зокрема, цифровій, інформаційній, освітній, працевлаштуванні та інших”, - підкреслила Сидоренко.
За її словами, проєкт передбачає експертні консультації для органів влади, які будуть задіяні в процесах відбудови, адвокацію питань включення стандартів Конвенції прав осіб з інвалідністю до Плану відновлення України, багатокомпонентне навчання.
Сидоренко детальніше зупинилася на кожному напрямку роботи в межах проєкту.
“Ми передбачаємо, що органи самоврядування, обласні державні адміністрації, органи центральної влади можуть звернутися до центру, надіслати проєкти документів по відновленню. Експерти з інклюзії та безбар’єрності передивляться ці документи, зрозуміють де і в яких положеннях це не відповідає безбар’єрності і нададуть консультації, після яких самі проєкти вже будуть на порядок вище і відповідатимуть стандартам”, - пояснила Сидоренко.
Також, за її словами, планується навчання представників суспільства та органів влади для кращого розуміння проблематики, пов’язаної з інклюзією та безбар’єрністю.
Як зазначила Сидоренко, проєктом також передбачається проведення аналізу законодавчих проєктів актів, проєктів нормативно-правових документів як місцевих, так і центрального рівня, та надання пропозицій щодо включення до них потреб людей з інвалідністю.
Окрім того, у межах проєкту плануються курси тестування вебдоступності для людей з інвалідністю
“Також ми передбачаємо, що важливо підготувати тренерів, які в майбутньому будуть допомагати людям, які втратили зір, адаптуватися до нових умов життя. Насправді це дуже гостра проблема, і зараз є низка військових і цивільних, які втратили зір і їм потрібно адаптовуватися і жити в наших реаліях зовсім по-новому”, - пояснила експерт.
Сидоренко додала, що в межах проєкту передбачається проведення першого всеукраїнського соціологічного дослідження щодо ставлення до людей з інвалідністю, яке проведе соціологічна група «Рейтинг».
“Далі на підставі цього дослідження ми будемо розробляти інформаційні кампанії для того, щоб ставлення до людей з інвалідністю нормалізувати в нашому житті.
Сидоренко повідомила, що звертатися до Центру можна вже відсьогодні, знайшовши потрібну інформацію на Фейсбук-сторінці спільноти.
За її словами, наразі проєкт реалізовуватиметься до кінця лютого 2024 року, але в “Лізі Сильних” планують його продовжити.
Проєкт реалізується в рамках «Rebuild Ukraine. Inclusion», який присвячений питанням включення потреб людей з інвалідністю в процесі відбудови країни.
Створений громадською спілкою «Ліга Сильних» завдяки отриманому гранту від Програми «Підтримка організацій громадянського суспільства (ОГС)» в Україні у межах фінансової підтримки Міністерства закордонних справ і справ Співдружності націй та розвитку Великої Британії. Програма реалізується Crown Agents у партнерстві з International Alert і у співпраці з Crown Agents in Ukraine.