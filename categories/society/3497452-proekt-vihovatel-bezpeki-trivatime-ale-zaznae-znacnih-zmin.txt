Проєкт "Вихователь безпеки", яким передбачається підготовка спеціалістів з безпеки в освітньому середовищі, буде продовжуватися, але зазнає значних змін.

Про це під час брифінгу у Медіацентрі Україна – Укрінформ сказала заступниця міністра внутрішніх справ Катерина Павліченко.
"Ми будемо продовжувати цей проєкт, але, імовірніше за все, він зазнає значних змін, - як по територіях, де він буде впроваджуватися, в освітніх навчальних закладах і тергромадах, так і щодо програми підготовки таких фахівців", - поінформувала Павліченко.
Вона нагадала, що цей проєкт було започатковано до повномасштабної війни рф в Україні. Раніше навіть уже були відібрані ті особи, які мали б проходити відповідне навчання на вихователя безпеки.
"Це навчання планувалося проводити у Києві, була розроблена програма проведення цього навчання. Але наразі ми актуалізуємо ці дані. Не всі громади наразі, які раніше зголосилися (на участь - ред.), готові продовжувати цей проєкт, тому він потребує актуалізації", - зазначила представниця МВС.
Окрім того, уточнила Павліченко, школи, в яких планувався запуск проєкту, частково зруйновані.
"І ми розуміємо, що ситуація, яку ми наразі маємо, потребує відповідних змін у підготовці таких фахівців", - підсумувала Павліченко.
Як повідомлялося, пілотний проєкт “Вихователь безпеки” стартував в Україні з 11 листопада 2021 року. У Міністерстві внутрішніх справ планували його впроваджувати спочатку у 15 навчальних закладах України.
Із 24 лютого Україна дає відсіч повномасштабній агресії, яку розпочала росія проти сусідньої суверенної держави.