Центральний державний історичний архів України презентував новий електронний ресурс з історичними документами.

Презентація відбулася в Укрінформі.
"Створення електронного ресурсу було визначено пріоритетом діяльності історичного архіву ще на початку 2020 року. І ми з того часу, по суті, почали над цим працювати. Розуміючи, що створення електронного ресурсу потребує трьох ключових речей. Річ перша - повнотекстові описи. Друга річ - оцифровані копії. Третя річ - кошти на придбання програмного забезпечення, забезпечення послуг провайдера", - сказав директор Центрального державного історичного архіву України Ярослав Файзулін.

За його словами, впродовж минулого року було оцифровано та удосконалено практично половину описів фондів, іншу половину заплановано оцифрувати цьогоріч.
Він зазначив, що, станом на сьогодні, до е-ресурсу було завантажено 318 повнотекстових описів понад 50 фондів. Крім того, до ресурсу вже було завантажено понад 1 млн цифрових копій документів - 7178 архівних справ з восьми архівних фондів, які висвітлюють історію України 16-20 століть, а також містять інформацію генеалогічного характеру.
Файзулін також додав, що до ресурсу були завантажені: актові книги, документи Генеральної військової канцелярії, документи Києво-Печерської лаври, документи Київської духовної консисторії.
Голова Державної архівної служби України Анатолій Хромов наголосив, що саме сканування документів, історичних рукописів є лише першим кроком для того, щоб представити архіви у смартфоні. За його словами, не менш важливим є створення умов для репрезентації цих знімків з належним довідковим апаратом, пошуковими засобами для того, щоб користувачі змогли з дому або іншого зручного місця опрацьовувати відкриті архіви в Україні.

Новий цифровий ресурс буде доступним на єдиній платформі «Міжархівний пошуковий портал». Наразі до Міжархівного пошукового порталу Укрдержархіву завантажено близько 3 мільйонів цифрових копій документів, а з документами ЦДІАК ресурс розшириться до понад чотирьох мільйонів копій архівних документів.
Як повідомлялося, Національний банк запроваджує інформаційну систему "Електронний архів НБУ", яка покликана забезпечити автоматизацію основних функцій архіву, оцифрування архівних документів, легкість та зручність доступу до них працівників.