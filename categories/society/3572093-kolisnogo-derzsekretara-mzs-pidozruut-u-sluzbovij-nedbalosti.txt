Колишньому державному секретарю Міністерства закордонних справ України, який через службову недбалість допустив збитки державному бюджету у сумі 3,2 мільйона гривень, повідомили про підозру.

Як передає Укрінформ, про це йдеться на сайті ДБР.
«Посадовець у 2017 році уклав з підприємцем договір про організацію харчування працівників МЗС. При цьому без укладання договорів оренди безкоштовно віддав у користування підприємцю державні приміщення загальною площею 527 кв. м. для здійснення господарської діяльності», - зазначається в повідомленні.
Така «послуга» коштувала держбюджету 3,2 мільйона гривень.
При цьому уточнюється, що колишньому державному секретарю МЗС повідомили про підозру у службовій недбалості, що спричинила тяжкі наслідки (ч. 2 ст. 367 Кримінального кодексу України).
Санкція статті передбачає покарання у вигляді позбавлення волі на строк до 5 років.
Як повідомляв Укрінформ, у вересні ДБР повідомило про підозру ексзаступниці голови Головного управління Державної фіскальної служби у Дніпропетровській області через недоотримання 50 мільйонів гривень екологічного податку.