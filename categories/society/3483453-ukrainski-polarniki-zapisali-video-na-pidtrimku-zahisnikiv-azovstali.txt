Українські полярники зі станції "Академік Вернадський" записали відео на підтримку захисників "Азовсталі".

Про це повідомляє у Фейсбуці Національний антарктичний науковий центр, передає Укрінформ.
"Українські полярники зі станції "Академік Вернадський" долучилися до всесвітньої акції з підтримки захисників Маріуполя #World4Mariupol. Як і тисячі українців з інших країн, вони записали відеозвернення до героїв на "Азовсталі". Тож відтепер до ініціативи приєдналися наші земляки з усіх куточків світу: Європи, Азії, Північної та Південної Америки, Африки, Австралії та Антарктиди", - йдеться у повідомленні.
У відео українські зимівники з "Вернадського" зазначили, що команда 27-ї Української антарктичної експедиції підтримує кожного воїна, який боронить наші рубежі на території "Азовсталі".
"Ми цінуємо і пишаємося вашою військовою доблестю, відданістю народу України, незламністю, що за межею людських можливостей. Щомиті ви в думках та серцях кожного з нас. Станція "Академік Вернадський" з вами! Антарктида з вами! Весь світ з вами! Маріуполь – це Україна!", - наголосили науковці.

Як повідомляв Укрінформ, у суботу, 14 травня, представники Кабінету Міністрів провели зустріч із родичами захисників меткомбінату «Азовсталь», на якій повідомили, що робиться для порятунку військових.
Україна долучає низку країн світу, серед яких Ізраїль, Швейцарія, Туреччина, Фінляндія, до процесу переговорів з росією щодо визволення військових з комбінату «Азовсталь» у Маріуполі.
В укриттях заблокованого заводу перебувають близько 600 тяжкопоранених бійців, яким через відсутність медикаментів і брак медиків не можуть надати належну допомогу. Територію меткомбінату ворог постійно обстрілює з усіх видів озброєння та намагається штурмувати.
Віцепрем'єр-міністр - міністр з питань реінтеграції тимчасово окупованих територій Ірина Верещук заявляла, що спецоперація з евакуації з Азовсталі розпочнеться з порятунку тяжкопоранених військовослужбовців та відбуватиметься в кілька етапів.
Раніше Україна запропонувала росії обміняти тяжкопоранених бійців з "Азовсталі" на полонених росіян.