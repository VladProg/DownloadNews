Основними викликами нинішньої вступної кампанії є створення безпечних умов для тестування, надання можливості якомога більшій кількості вступників за кордоном взяти у ньому участь, а також безпосередній вступ і подальше навчання.

Про це міністр освіти і науки Оксен Лісовий сказав у коментарі Укрінформу.
«Як і минулого року, найважливіше – створити безпечні умови для тестування. Друга задача – надати можливість якомога більшій кількості вступників за кордоном також взяти у ньому участь. Український центр оцінювання якості веде активну роботу для того, щоб розширити географію тимчасових екзаменаційних центрів. Йдеться про 53 міста в 32 країнах», – зазначив Лісовий.
Третім викликом, за його словами, є безпосередній вступ і подальше навчання, адже важливими аспектами, які потрібно враховувати зараз, є насамперед питання міграції, реінтеграції окупованих територій та відновлення.
«Тобто головне для нас – це людина і збереження людського потенціалу. Ми маємо зробити все, аби не втратити зв’язок з нашими громадянами, які перебувають за кордоном і на тимчасово окупованих територіях, та допомогти їм залишитися в українській системі цінностей», – наголосив міністр.
Як повідомлялося, у Міністерстві юстиції зареєстрували Порядки прийому на навчання для здобуття фахової передвищої та вищої освіти.
Міністерство освіти і науки оприлюднило алгоритм подачі документів для вступу до закладів вищої освіти. Ключовим інструментом вступної кампанії залишаються електронні кабінети, реєстрація яких розпочнеться з 1 липня.
Детальніше про нинішню вступну кампанію читайте у публікації на сайті Укрінформу.