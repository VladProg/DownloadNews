В Україні потреба забезпечення вчителів та учнів технічними засобами критична: не вистачає 80 тисяч девайсів для вчителів та 200 тисяч для учнів із соціально вразливих категорій.

Як передає Укрінформ, про це йшлося під час зустрічі міністра освіти і науки Оксена Лісового із представниками шотландської організації Reusing IT, повідомляє Міносвіти.
На зустрічі з Reusing IT, а також представниками Закарпатського фонду підтримки підприємництва «Тес фонд» та благодійного фонду «Стей сейф Юкрейн» були обговорені актуальні потреби та співпраця в майбутньому.

Як зазначили у Міносвіти, унаслідок збройної агресії РФ сотні українських шкіл постраждали, а більш ніж 1,6 млн школярів були змушені перейти на дистанційне навчання. З них третина не має доступу до онлайн-навчання через відсутність технічних засобів або зв’язку.
Завдяки співпраці з партнерами на потреби української освіти доставлено понад 100 тисяч девайсів.

Reusing IT – це організація, яка надає високоякісні, професійно відремонтовані комп’ютери для повторного використання сім’ям із низьким рівнем доходу, а також закордонним організаціям, які працюють у сфері освіти.
Організація вже передала в Україну 2000 персональних комп'ютерів на потреби освітян та школярів.
Як повідомляв Укрінформ, фундація першої леді Олени Зеленської вже передала вчителям понад 38 тисяч ноутбуків.
Фото: Міносвіти