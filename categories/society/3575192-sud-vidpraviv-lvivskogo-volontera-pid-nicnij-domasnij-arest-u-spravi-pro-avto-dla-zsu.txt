Голосіївський райсуд Києва у понеділок, 19 вересня, обрав запобіжний захід у вигляді нічного домашнього арешту львівському волонтеру Назарію Островському, якого поліція підозрює у махінаціях із ввезенням автомобілів для армії.

Про це Островський повідомив у Фейсбуці, передає Укрінформ.
«В Голосіївському районному суді міста Києва відбулося засідання з обрання мені запобіжного заходу у кримінальному провадженні по «продажу» гуманітарної допомоги. Слідчі та прокурори, як особливо небезпечному злочинцю, просили суд невідкладно взяти мене під варту з альтернативою внесення застави у розмірі 208 000 грн. Суддя, вислухавши усі сторони, розібравшись у справі, вирішила залишити без задоволення це клопотання й обрала запобіжний захід на час досудового розслідування у вигляді нічного домашнього арешту з 23.00 до 6.00», - написав волонтер.
Він додав, що у вівторок, 20 вересня, на засіданні Львівської обласної ради порушуватиметься питання про переслідування волонтерів правоохоронними органами.
Назарій Островський – підприємець та депутат Бродівської міської ради, голова Львівської міської організації Української Галицької партії.
Як повідомляв Укрінформ, 8 вересня поліція провела обшуки в львівських волонтерів, які займаються ввезенням авто для ЗСУ. Зокрема, у Святослава Літинського та Назарія Островського, які на час обшуків перебували за кордоном, оскільки вирушили за черговим автомобілем.
Так, Літинський і Островський є фігурантами у кримінальному провадженні щодо незаконного продажу гуманітарної допомоги – автомобілів. Ухвалу про проведення обшуків видав 16 серпня Голосіївський районний суд міста Києва у рамках кримінального провадження ще від 24 червня 2022 року. Наразі ухвали у цьому досудовому розслідуванні взагалі не публікували в Єдиному державному реєстрі судових рішень.
Президент Володимир Зеленський 10 вересня провів зустріч з міністром внутрішніх справ Денисом Монастирським і головою Нацполіції Ігорем Клименком щодо справи продажу волонтерами автомобілів для ЗСУ, яка набула розголосу.
Глава держави сказав, що заробляти на захисниках неприпустимо, додавши, що "шахраї та злодії не можуть бути волонтерами".
У поліції заявили, що від початку повномасштабного російського вторгнення працівники поліції оголосили 79 підозр за фактами продажу гуманітарної допомоги псевдоволонтерами.