У зв’язку з переходом України на новоюліанський календар відтепер День усиновлення щорічно відзначатиметься 17 вересня.

Про це повідомила у зверненні керівниця Координаційного центру з розвитку сімейного виховання та догляду дітей Ірина Тулякова з нагоди Дня усиновлення, опублікованому у Телеграмі Офісу Президента.
«Сьогодні в Україні – День усиновлення. Сьогодні все суспільство висловлює свою подяку й повагу батькам, які здійснили дитячу мрію про родинне тепло. В Україні понад 15 тисяч дітей позбавлені батьківського піклування. Хтось проживає у великих прийомних родинах, але більш як 5 тисяч – в інтернатах. Усі ці діти мріють не про дах над головою та їжу, а про родинне тепло”, - зазначила Тулякова.
Вона зауважила, що саме для реалізації цієї мрії з ініціативи Президента Володимира Зеленського й першої леді Олени Зеленської та за підтримки Президентки Єврокомісії Урсули фон дер Ляєн створено Координаційний центр з розвитку сімейних форм виховання та догляду дітей.
“В цьому році дату дня усиновлення було змінено через перехід на новоюліанський календар. Відтепер День усиновлення в Україні щорічно відзначатиметься 17 вересня. Досить символічно, адже питання усиновлення, розвитку сімейних форм виховання, догляду дітей так само знаходиться у стані змін та на етапі трансформації. Шлях до усиновлення сформований та потребує популяризації. Особливо щодо усиновлення підлітків, сімейних груп та діток з інвалідністю, про яких часто суспільство забуває”, - зазначила Тулякова.
Вона повідомила про створення національних та регіональних планів із розвитку сімейних форм виховання.
“Наша команда враховує український та міжнародний досвід , ми об’єднуємо державу, громадський сектор та партнерів, щоб, не дивлячись на виклики війни, покращити систему догляду, адже жодна дитина не має зростати в інтернаті”, - підкреслила Тулякова.
Також вона зазначила, що в кожній громаді для дитини та родини мають бути створені послуги, що забезпечать життєстійкість сім’ї.
Як повідомлялося, раніше в Україні День усиновлення відзначали 30 вересня.
Православна церква України 1 вересня 2023 року, з початком церковного новоліття, перейшла на новоюліанський календар.