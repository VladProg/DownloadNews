Втрата віз для росіян - це зовсім не втрата шопінгу в Мілані, насправді це значно глибший ментальний удар для громадян рф; вони втрачають велич, їх перестають боятися.

Про це у Фейсбуці пише радник міністра внутрішніх справ України Вадим Денисенко, передає Укрінформ.
«Хамство як одна з ключових скреп не працює. Свого часу Набоков, читаючи лекції про російську культуру, так і не зміг пояснити американським студентам феномен російського хамства. Візи (втрата їх для росіян - ред.) - це одна із тих антискреп, за яку ми маємо боротися», - вважає він.
Розповідаючи про ситуацію з візами для громадян рф, Денисенко зазначив, що вперше за 22 роки виявилося, що хамством не можна продавити все. На його думку, всі розповіді про залізний занавіс - це дурниці для лібералів, які справді втратять шопінг у Мілані.
«Пересічний росіянин разом з візами втрачає не шопінг - він втрачає вершину своєї величі. Адже раніше вони (путін, лавров і т.д.) могли хамити, і їх боялися. А тут їх перестають боятися. Усвідомлення цього стане однією з ключових трансформацій, яка чекає на росіян найближчим часом», - заявив радник міністра.
На переконання представника МВС, для росіян це буде суперболюча трансформація, бо замість вставання з колін почнеться зворотній процес.
«І їхня вічна відповідь: «можем повторить» опиняється перед великою цивілізаційною дулею, яку крутять ЗСУ (вони в це все ще не вірять), Байден, з якого вони все ще сміються, слабка гейропа і т.д.», - зазначив він.
Як повідомлялося, прем’єр-міністр Естонії Кайя Каллас закликала припинити видавати туристичні візи росіянам на поїздки до Євросоюзу.
Президент Володимир Зеленський виступив із закликом повністю заборонити в’їзд громадянам російської федерації до країн Заходу.
У свою чергу, міністр закордонних справ України Дмитро Кулеба закликав країни Європейського Союзу і G7 припинити видавати росіянам візи.