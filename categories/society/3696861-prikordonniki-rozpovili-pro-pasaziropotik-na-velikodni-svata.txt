На Великодні свята пасажиропотік на кордоні значно збільшився, переважна більшість - це українці, які прямували в Україну.

Про це повідомив у ефірі телемарафону "Єдині новини" речник ДПСУ Андрій Демченко, передає Укрінформ.
«Пасажиропотік останні три тижні досить активний. Починаючи з 29 березня ми почали фіксувати поступове збільшення, в окремі дні він досягав понад 110 тисяч осіб за добу. В середньому це було десь 90-100 тисяч осіб за добу», - сказав Демченко.
Він уточнив, що до збільшення пасажиропотоку показники були на рівні до 80 тисяч осіб за добу.
Демченко звернув увагу на те, що всі ці дні переважав в'їзд в Україну. Основна категорія - це українці. «Тобто, фактично це ті громадяни, які планували провести свята в Україні», - уточнив він.
За його словами, протягом учорашнього дня пасажиропотік різко знизився і був на рівні 60 тисяч осіб за добу.
Тепер прикордонники очікують на збільшення пасажиропотоку через повернення українців за кордон, але, спрогнозував речник, масового виїзду не відбудеться.
Як повідомлялось, в Україну за минулу добу, 16 квітня, через західні кордони прибули 23 тисячі осіб, 21 тисяча з них – українські громадяни.