Національне агентство з питань запобігання корупції за результатами наради, яка відбулась в Офісі Президента, подало на розгляд уряду проєкт розпорядження Кабінету міністрів «Про затвердження плану заходів щодо усунення корупційних ризиків під час виїзду громадян України за межі України в умовах правового режиму воєнного стану».

Про це повідомляє Укрінформ із посиланням на сайт агентства.
«План заходів спрямований на: врегулювання обмеження права чоловіків віком від 18 до 60 років на виїзд за межі України в умовах правового режиму воєнного стану; формування вичерпного переліку підстав, за яких в умовах воєнного стану чоловікам від 18 до 60 років надається право на виїзд за межі України та документів, що підтверджують наявність таких підстав; унормування процедури виїзду за межі України водіїв, які перевозять медичні вантажі та гуманітарну допомогу для потреб ЗСУ з використанням технічних засобів системи «Шлях», - йдеться у повідомленні.
Зазначається, що також пропонується надати уповноваженим службовим особам Держприкордонслужби права доступу до Єдиного державного реєстру призовників, військовозобов’язаних та резервістів; встановити контроль за дотриманням органами державної влади, підприємствами та організаціями вимог законодавства під час підтвердження підстав виїзду чоловіків віком від 18 до 60 років за межі України, а також дотримання ними мети, строків та умов виїзду. Також потрібен контроль за прийняттям рішень про виїзд за межі України водіїв, які перевозять медикаменти та гуманітарну допомогу для потреб Сил оборони та населення.
Через значний суспільний резонанс, що супроводжувався численними скандалами, НАЗК ще у 2022 році здійснило ретельний аналіз процесів перетину кордону, виявило низку схем і корупційних ризиків, недоліки й прогалини в законодавчому регулюванні та запропонувало рішення для їх усунення. Дослідженню передувала координаційна міжвідомча нарада 10 серпня 2022 року під головуванням Генерального прокурора України.
Також НАЗК зробило низку антикорупційних експертиз законопроєктів та НПА щодо правил перетину кордону чоловіками призовного віку.
Як повідомлялося, НАЗК вже подавало аналогічний проєкт розпорядження на розгляд уряду за результатами засідання Ради національної безпеки і оборони (РНБО), яке відбулося 11 серпня. КМУ повернув без пояснень проєкт з додатками.