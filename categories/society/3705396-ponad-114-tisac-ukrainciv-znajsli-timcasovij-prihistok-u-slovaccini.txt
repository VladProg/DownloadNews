Понад 114 тисяч громадян України знайшли тимчасовий прихисток у Словаччині.

Як передає Укрінформ, про це повідомляє Міністерство внутрішніх справ України.
У п’ятницю, 5 травня, відбулася зустріч міністра внутрішніх справ України Ігоря Клименка з делегацією Міністерства внутрішніх справ Словаччини на чолі з главою відомства Романом Мікулецьом.
На початку зустрічі Клименко подякував партнерам зі Словаччини за допомогу Україні на фоні вторгнення росії, зокрема в розміщенні українських біженців.

"Перший бій прийняли прикордонники зі сторони республіки білорусь, окупанти прямували у напрямку Києва через Чорнобиль. Потім був етап евакуації людей з території Київської та інших областей України. Три мільйони людей цілодобово виїжджали за межі нашої держави. І кожна країна Європейського Союзу, зокрема і Словаччина, відкрила свої кордони для українців. Понад 114 тисяч наших громадян знайшли тимчасовий прихисток у Словаччині. Ми високо цінуємо цю підтримку", - заявив він.
Клименко зазначив, що у Братиславі для українських громадян працює представництво ДП "Документ". Щоб прискорити та посилити безпеку транспортування виготовлених документів до закордонних фронт-офісів, очільники міністерств досягли домовленостей у питанні пришвидшеного пропуску спецвантажу через українсько-словацький кордон.
Також Клименко розповів делегації МВС Словаччини, що попри бойові дії Україна продовжує документувати воєнні злочини скоєні армією рф.
За його словами, лише Національною поліцією зафіксовано понад 75 тисяч таких злочинів, однак є проблема, з якою Україна не може впоратися без міжнародних партнерів - це мінна небезпека.
"На сьогодні є велика проблема у розмінуванні України. Якщо враховувати окуповані території, то наразі в Україні заміновано 174 тисячі квадратних кілометрів. А це роботи приблизно на 10 років. Прискорити цей процес могли б машини механізованого розмінування. Зараз ми використовуємо таку спецтехніку хорватського виробництва. Але розраховуємо отримати і ефективні машини розмінування, які вироблять у Словаччині", - заявив Клименко.
Міністр внутрішніх справ зауважив, що "на цю мить близько 20% території України перебуває під російською окупацією. До того ж Україна має 2295 кілометрів протяжності кордону з рф, що створює додаткові ризики".
Своєю чергою, глава МВС Словаччини наголосив, що ставиться з величезною повагою до народу України, який продовжує боротися з агресором.

"Я навіть ніколи не уявляв, що таке може трапитися у XXI столітті, що буде в Україні війна. Я щиро вдячний нашим громадянам за те, що допомагають вашій країні на фоні вторгнення рф. Я з великою повагою ставлюсь до вашого народу. Ми від початку повномасштабної війни допомагали Україні не лише військовою технікою, але підтримкою українських біженців, які були вимушені виїхати з країни через атаки рф", - заявив Мікулець.
Як повідомляв Укрінформ, Словаччина передасть Україні енергообладнання на мільйон євро.
Фото: МВС