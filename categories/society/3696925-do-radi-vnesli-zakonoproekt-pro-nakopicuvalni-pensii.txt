У Верховній Раді 17 квітня зареєстровано проєкт закону про накопичувальне пенсійне забезпечення.

Як передає Укрінформ, відповідну інформацію оприлюднено на сайті ВР.
Ініціаторами законопроєкту, зареєстрованого за №9212, виступила група депутатів на чолі із керівником парламентської фракції "Слуга народу" Давидом Арахамією та головою Комітету Верховної Ради з питань соціальної політики та захисту прав ветеранів Галиною Третьяковою.
Згідно із пояснювальною запискою до документа, законопроєктом передбачається встановити обов’язкову участь у системі накопичувального пенсійного забезпечення всіх категорій працюючих осіб до досягнення ними 55 років та обов’язкову сплату роботодавцями пенсійних внесків на користь таких найманих працівників.
Зокрема, роботодавці сплачуватимуть накопичувальний внесок у розмірі 1% заробітної плати працівників у 2023 році, 1,5% - у 2024 році, 2% - у 2025 році, а держава буде співфінансувати такі внески на паритетних засадах у межах 3% розміру середньої заробітної плати за рахунок коштів державного бюджету України.
При цьому, розмір єдиного соціального внеску, який сплачується роботодавцем, залишається незмінним, а накопичувальний внесок включається до складу єдиного соціального внеску.
Передбачається, що акумулюватися загальнообв’язкові внески до кінця 2025 року будуть в уповноваженому пенсійному фонді, створеному державою. По завершенні цього періоду учасник системи зможе обрати для себе будь-який авторизований недержавний пенсійний фонд, куди будуть сплачувати внески на його користь і де будуть формуватися пенсійні накопичення.
Кошти накопичувальної системи є власністю учасників системи у розмірі, накопиченому на їхніх індивідуальних пенсійних рахунках, а у випадку смерті особи право власності на пенсійні заощадження переходить до її спадкоємців.
Як повідомлялося, на початку 2023 року Прем’єр-міністр України Денис Шмигаль назвав запровадження системи обов'язкового пенсійного накопичення одним із пріоритетів уряду на цей рік.