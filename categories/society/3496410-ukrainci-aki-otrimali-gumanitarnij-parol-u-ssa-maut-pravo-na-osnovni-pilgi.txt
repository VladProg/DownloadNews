Українці, які отримали або отримають гуманітарний пароль в США, включаючи учасників програми Uniting for Ukraine (U4U) у зв’язку зі збройною агресією росії проти України, мають право подавати документи на основні федеральні пільги, доступні для біженців.

Про це повідомило посольство України в США з посиланням на Офіс з переселення біженців (ORR) Департаменту охорони здоров'я та соціальних служб США, передає Укрінформ.
Зазначається, що під поняттям «українці» американська сторона має на увазі громадян України та осіб, які не є громадянами України, але останнім часом постійно проживали в Україні.
"Відповідно українці, які отримали або отримають гуманітарний пароль в США (включаючи учасників програми Uniting for Ukraine – U4U) в період з 24 лютого 2022 року по 30 вересня 2023 року у зв’язку зі збройною агресією росії проти України, мають право подавати документи на основні пільги, доступні для біженців (за винятком Програми прийому та розміщення Державного департаменту США) до закінчення терміну їх гуманітарного пароля. Подружжя цих осіб або неодружені діти віком до 21 року, які отримали гуманітарний пароль в США після 30 вересня 2023 року, також мають право подати заявку на отримання цих пільг", - йдеться у повідомленні.
До таких пільг належать: грошова допомога через Тимчасову допомогу нужденним сім’ям (TANF) або Додатковий дохід на безпеку (SSI); медичне страхування через «Medicaid»; продовольча допомога через Програму додаткової допомоги в харчуванні (SNAP). Українці також зможуть мати право на грошову допомогу, медичну допомогу, підготовку до працевлаштування та допомоги в пошуку місця роботи, навчання англійської мови та інших послуг, які надаються Офісом з переселення біженців (ORR).
Для отримання пільг необхідно звернутись до органу з надання державної допомоги або найближчого офісу з питань переселення біженців у штаті проживання, поінформували у посольстві.
Як повідомляв Укрінформ, за даними ООН, кількість українців, що виїхали за кордон з моменту російського вторгнення в Україну, вже перетнула позначку в шість мільйонів осіб.