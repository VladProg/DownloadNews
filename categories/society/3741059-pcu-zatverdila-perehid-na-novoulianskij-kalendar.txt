Православна церква України затвердила перехід на новоюліанський календар.

Як передає кореспондент Укрінформу, відповідне рішення священники ухвалили під час Помісного Собору Православної Церкви України, що відбувся у Софії Київській.
Про це повідомив митрополит Київський і всієї України Епіфаній на брифінгу за результатами Помісного собору, передає кореспондент Укрінформу.
"З 1 вересня цього року Православна церква України офіційно переходить на новоюліанський календар. Календарна комісія нашої церкви вже підготувала відповідний календар, щоб з практичного боку не було жодних перешкод", - сказав Предстоятель ПЦУ.
Він зауважив, що до переходу на новий стиль ПЦУ рухалася впродовж останніх п'яти років. "Зараз ми побачили, відчули та зрозуміли, що віряни готові до зміни календаря", - сказав митрополит.
Він нагадав, що рішення про перехід на новоюліанський календар було ухвалено на Архієрейському соборі у травні цього року.
Як повідомляв Укрінформ, 24 травня відбулося засідання Архієрейського собору Православної церкви України, під час якого розглядалося питання переходу на новий календар.