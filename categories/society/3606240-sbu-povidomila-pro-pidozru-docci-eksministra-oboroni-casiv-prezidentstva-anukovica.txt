Служба безпеки України повідомила про підозру дочці ексміністра оборони України часів президенства Віктора Януковича, яку викрили на антиукраїнській діяльності.

Як передає Укрінформ, про це СБУ повідомляє у Фейсбуці.

Співробітники Служби безпеки викрили на антиукраїнській діяльності дочку колишнього міністра оборони України (2012-2014 рр). За матеріалами слідства, вона керувала підприємствами, які постачали товари та обладнання для оборонно-промислового комплексу рф.
Київська міська прокуратура заочно повідомила жінці про підозру за ч. 3 ст. 27, ст. 110-2 Кримінального кодексу України (фінансування дій, вчинених з метою насильницької зміни чи повалення конституційного ладу або захоплення державної влади, зміни меж території або державного кордону України).
Санкція статей передбачає покарання у вигляді позбавлення волі строком на 10 років без права обіймати певні посади та конфіскацію майна.
В СБУ нагадали, що у червні цього року за матеріалами СБУ суд арештував та передав в управління АРМА 645 залізничних вагонів, 30 земельних ділянок і 30 об‘єктів нерухомості, які належали сім’ї цього міністра часів Януковича.
Як у Фейсбуці повідомляє поліція Києва, досудовим розслідуванням встановлено, що 39-річна киянка як бенефіціарний власник декількох українських підприємств, здійснювала поставки насосів, залізничних вагонів та комплектуючих до них виробів до російської федерації. Крім того, встановлена несплата підприємствами громадянки коштів до держбюджету України на понад 6 мільйонів гривень.
Всього правоохоронці провели 16 обшуків на підприємствах, у ході яких виявили та вилучили: фінансово-господарську документацію та оригінали договорів поставки виготовленої продукції до компаній рф.
Як повідомлялося, з 24 грудня 2012 року по 27 лютого 2014 року міністром оборони України був Павло Лебедєв. Він має російське походження, був членом Партії регіонів. У нього є донька Олена. Під час подій Євромайдану Лебедєв втік з України і переховується від слідства.