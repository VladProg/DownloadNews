В Україну прибула місія Програми ООН з довкілля (UNEP), експерти якої працюватимуть над оцінкою наслідків для навколишнього середовища від підриву греблі Каховської ГЕС.

Як передає Укрінформ, про це повідомив міністр захисту довкілля та природних ресурсів України Руслан Стрілець у Фейсбуці.
«Місія UNEP - в Україні. Протягом місяця експерти працюватимуть над оцінкою наслідків для довкілля від підриву греблі на Каховській ГЕС. Підготують рекомендації з відновлення постраждалих від підтоплення природоохоронних територій», - йдеться в повідомленні.

За словами міністра, наразі головне у спільній роботі з міжнародними колегами - напрацювати практичні кроки, які стануть частиною плану відновлення пошкоджених територій внаслідок теракту на греблі Каховської ГЕС.
У склад Експертної групи увійшли фахівці UNEP з питань катастроф і конфліктів з біорізноманіття, науковці міжнародних урядових організацій та конвенцій, які працюватимуть віддалено, зокрема, Геологічної служби США, Міністерства інфраструктури та водного господарства Нідерландів, Агентства з охорони навколишнього середовища США, Швейцарського агентства розвитку та співробітництва, експерти Бернської, Рамсарської, Конвенції про охорону біологічного різноманіття (CBD), Угоди AEWA, та Водної Конвенції тощо.

Як повідомлялося, вночі 6 червня росіяни підірвали Каховську ГЕС. Дамба зруйнована повністю та відновленню не підлягає. Руйнування Каховської ГЕС і шкода, завдана цим довкіллю, є найбільшим екоцидом з початку повномасштабного вторгнення Росії в Україну.