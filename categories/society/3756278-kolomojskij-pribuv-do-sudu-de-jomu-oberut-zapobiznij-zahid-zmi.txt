Бізнесмен Ігор Коломойський, якому сьогодні повідомили про підозру у шахрайстві, прибув до суду, де йому оберуть запобіжний захід.

Про це в Телеграмі повідомляє "Суспільне", передає Укрінформ.
"Коломойський прибув до Шевченківського районного суду міста Києва, передає кореспондентка Суспільного. Йому оберуть запобіжний захід", - йдеться в дописі.
Своєю чергою Дніпро ТВ повідомляє, що почалося судове засідання щодо обрання запобіжного заходу Ігорю Коломойському у закритому режимі.
"На початку засідання Коломойський заявив, що він проти того, щоб його знімали журналісти», - йдеться в повідомленні.

Адвокати Коломойського подали клопотання про проведення засідання у закритому режимі. Суд його задовольнив.
Раніше повідомлялось, що Ігорю Коломойському оголосили про підозру у вчиненні легалізації майна, отриманого шахрайським шляхом.
Встановлено, що впродовж 2013-2020 років Коломойський легалізував понад пів мільярда гривень шляхом їх виводу за кордон, використовуючи при цьому інфраструктуру підконтрольних банківських установ.
Фото: Суспільне