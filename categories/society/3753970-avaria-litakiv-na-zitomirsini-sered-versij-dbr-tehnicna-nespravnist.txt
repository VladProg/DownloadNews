Держбюро розслідувань розглядає кілька версій щодо авіакатастрофи літаків у Житомирській області, унаслідок якої загинуло троє пілотів.

Про це в ефірі телемарафону “Єдині новини” заявила радниця з комунікацій ДБР Тетяна Сапьян, передає кореспондент Укрінформу.
“Раніше зазначалося, що попередня кваліфікація — це порушення правил польотів або підготовки до них, і за це у кримінальному кодексі дійсно є покарання. Але загалом слідство буде розглядати такі версії, як технічна несправність літаків, помилка пілотів і порушення при організації здійснення польотів”, - заявила вона.
За словами представниці ДБР, для того, щоб довести одну з цих версій, потрібно провести чимало експертиз, які не робляться за один день.
“Це будуть судово-медичні експертизи, експертизи з дешифрації “чорних скриньок”, а також комплексна судова авіаційно-технічна експертиза. Розраховуємо на те, що саме ці експертизи дадуть розуміння слідству, як це відбулося”, - зазначила Сапьян.
За її даними, до розслідування будуть залучатися фахівці з Генштабу ЗСУ і з командування Повітряних сил.
“Наразі є відомості про те, що катастрофа відбулася внаслідок зіткнення двох літаків при здійснення маневру розвороту. Це те, що ми отримали сьогодні вранці від слідчих, свіжу інформацію”, - поінформувала Сапьян.
У ДБР запевнили, що вони встановлять винних і вони понесуть відповідальність, та висловили сподівання, що більше таких прикрих авіакатастроф не буде.
Окремо у відомстві закликали громадян, якщо вони бачили чи чули щось стосовно того, що у Житомирській області тоді відбувалося у небі, поінформувати про це на гарячу лінію ДБР.
За словами Сапьян, також люди можуть за допомогою їхнього сайту у анонімному форматі написати звернення щодо цього і відправити його, і це звернення обов'язково буде розглянуте.
Як повідомлялося, 25 серпня на Житомирщині у небі зіткнулись екіпажі двох навчально-бойових літаків L-39. Усі троє пілотів загинули.
За процесуального керівництва Житомирської спеціалізованої прокуратури у сфері оборони Центрального регіону розпочато кримінальне провадження з попередньою правовою кваліфікацією “порушення правил польотів або підготовки до них” (ст. 416 Кримінального кодексу України).
Проводяться першочергові слідчі дії, здійснюється огляд місця події, допитуються свідки, призначено комплекс експертиз, які будуть проведені у кримінальному провадженні.
Досудове розслідування у кримінальному провадженні здійснює Держбюро розслідувань.
Фото: ОГП