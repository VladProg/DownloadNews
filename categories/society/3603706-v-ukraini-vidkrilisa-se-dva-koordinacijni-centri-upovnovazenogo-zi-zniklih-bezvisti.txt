Координаційні центри Офісу уповноваженого зі зниклих безвісти відкрились у Кропивницькому та Кривому Розі.

Про це повідомляє Міністерство з питань реінтеграції тимчасово окупованих територій, передає Укрінформ.
"Сьогодні уповноважений зі зниклих безвісти Олег Котенко відвідує щойно відкритий Координаційний центр у Кропивницькому. Такий же запрацював і в Кривому Розі", - йдеться у повідомленні.
У Мінреінтеграції зауважили, що відкриття центру у Кропивницькому стало можливим у результаті партнерства Офісу уповноваженого та Донецького державного університету внутрішніх справ, евакуйованого до цього міста. З вишем підписано меморандум про співпрацю.
За словами ректора університету Сергія Вітвіцького, навчальний заклад готовий допомагати Офісу у його пошуковій діяльності та підтримувати родини полонених і зниклих безвісти, зокрема у правозахисному, гуманітарному та інформаційному аспектах.
Своєю чергою уповноважений Олег Котенко подякував за можливість співпраці.
«Фахівці знають, наскільки ця робота непроста. Вона вимагає уваги до деталей, а також мужності та чуйності до людей, що шукають чи чекають своїх близьких. Чим більше нас залучено до пошуку, тим швидше буде результат», – переконаний він.
Таким чином, на сьогодні в Україні діють 14 координаційних центрів: на Київщині, Дніпропетровщині, Львівщині, Рівненщині, Тернопільщині, Івано-Франківщині, Миколаївщині, Вінниччині, Хмельниччині, Сумщині, Одещині, у Кропивницькому, Кривому Розі та в Запорізькій області.
Крім того, працює гаряча лінія уповноваженого зі зниклих безвісти за номером 0 800 339 247.
Як повідомлялося, 29 жовтня між Україною і росією відбувся черговий обмін полоненими - додому повернулись 50 українських військових та двоє цивільних.