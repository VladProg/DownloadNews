До Всесвітнього дня прибирання долучилося майже 283 тис. учасників по всій Україні, які зібрали 2,4 тис. т сміття.

Про результати Всесвітнього дня прибирання в Україні, який відбувся 16 вересня, на пресконференції в Укрінформі розповіла лідерка Всеукраїнського молодіжного руху Let's do it Ukraine Юлія Мархель.
"Всесвітній день прибирання пройшов безпечно, у нас не було жодного інциденту на жодній локації. Дякуємо ДСНС, кожну локацію перевіряли на безпеку.... На сьогоднішній день у нас 282 874 учасники. В повномасштабну війну це – рекорд України по соціальній активності. Ми очистили 18 442 локації у 24 областях України", – розповіла Мархель.

Юлія Мархель

За її словами, формат Всесвітнього дня прибирання був традиційним: цифрове прибирання, яке передбачає видалення зайвої інформації з гаджетів, хмарних сховищ, електронних та інтернет-ресурсів; колективні прибирання на території установ, організацій; традиційні прибирання на рекомендованих органами місцевого самоврядування локаціях тощо.
Так, учасники зібрали 2 421 т сміття, з яких 140 т відходів здали на переробку.
Як зазначила Мархель, з питань безпеки час та локації не оголошувалися, втім люди доєднувалися до акції з прибирання в усіх регіонах України, передаючи інформацію від людини до людини.
Також, за її словами, на тимчасово окупованих територіях громадяни України також долучилися до прибирання – цифрового, тобто видалення невикористаних, застарілих та непотрібних програм, файлів або вебсторінок. Зокрема, до цього формату долучилися громадяни в Луганській, Донецькій, Херсонській областях та у Сумській області. Всього під час цифрового прибирання було видалено 796 389 гігабайтів інформації.
За результатами Всесвітнього дня прибирання найбільше людей долучилися до акції у Дніпропетровській області – 20 484 людини, які прибрали 1 777 локацій; в Одеській області – 23 020 учасників, які очистили 929 локацій; та Рівненській області – 71 382 учасники, які навели лад на 2 844 локаціях.
За словами Мерхель, під час прибирання знаходили дуже різні речі, у тому числі уламки ракет, залишки снарядів, залишки воєнної техніки. Ці знахідки відпрацьовували співробітники ДСНС. Традиційно за її словами, учасники прибирання знаходили старі меблі, побутову техніку. Як зауважила Мархель, такого виду сміття, як пластикові пакети, поменшало, втім, за її словами, великою проблемою стали недопалки.
"Хочу звернутися до курців: доносьте свої недопалки до сміттєвих баків. Діти і молодь у нас не для того, щоб прибирати за вами. Ви – дорослі люди і можете з цим упоратися. Якщо військові справляються і боронять нашу країну, то кожен дорослий громадянин може донести своє сміття до сміттєвого баку", – сказала Мархель.

Окремо вона звернулася до тютюнових компаній та закликала їх взяти участь у прибиранні залишків їхньої продукції, без залучення до цього дітей та молоді. "У нашій країні, як виявилося, ви – найбільші забруднювачі. Ми запрошуємо вас вже сьогодні, ми готові до діалогу, як нам разом зробити Україну чистішою, не залучаючи українських дітей та студентів", – сказала Мархель.
Також серед найпоширенішого сміття вона назвала одноразовий посуд, скляні та жерстяні бляшанки, пластикові пляшки, засоби особистої гігієни, шуршики, зламані іграшки.
Як зазначив на пресконференції заступник міністра молоді та спорту Владислав Яцук, порівняно з минулими роками все більше молоді готові долучатися до соціальної активності.

Владислав Яцук

"З початку повномасштабного вторгнення з 20% до 42% збільшилася кількість молоді, яка готова долучатися до волонтерства. З 6% до 37% порівняно з 2021 роком зросла кількість молодих людей, які готові долучатися до відновлення країни. Це не лише відбудова зруйнованого, а й ековідновлення, тому що війна завдає збитків довкіллю. Переважна більшість молоді сьогодні потребують залученості до цих процесів", – сказав Яцук.

Сергій Власенко

Як нагадав на пресконференції заступник міністра захисту довкілля Сергій Власенко, в Україні запущена реформа управління відходами. Наразі, за його словами, розробляються підзаконні акти, електронна система управління відходами. "Але ми розуміємо, що після прийняття закону ми не будемо на наступний день жити в чистому середовищі, на це підуть роки. У європейських країнах ця реформа тривала 20-30 років, і досі щось трансформується, модернізується. Тому це процес", – сказав Власенко.
Всесвітній день прибирання проводиться щорічно в третю суботу вересня. Це – масштабна акція з усунення забруднення довкілля та прибирання пластикових відходів. Щороку до акції долучаються мільйони людей з 191 країни світу. У цьому році Всесвітній день прибирання пройшов 16 вересня.