Надзвичайні заходи ООН з реагування на катастрофу, зумовлену підривом Каховської греблі, передбачають три етапи: вивезення людей у безпечне місце, доставку життєво необхідних матеріалів та оцінку довгострокових наслідків.

Як передає власний кореспондент Укрінформу з посиланням на пресслужбу ООН, про це повідомив заступник Генсека з гуманітарних питань Мартін Гріффітс.
«Ми повинні зосередитися на реагуванні на надзвичайну ситуацію прямо зараз, - сказав він. - Ми маємо врятувати людей і доставити їх у місця, де вони перебуватимуть у безпеці, де вони зможуть поїсти й отримати безпечну питну воду».
За даними Управління ООН з координації гуманітарних питань, очолюваного Гріффітсом, через чотири дні після руйнування дамби вода почала відступати.
У районах Херсонської області, що перебувають під контролем України, свої домівки були змушені покинути більш як 2 500 осіб (320 - за останню добу). Серйозно постраждали 40 населених пунктів, пошкоджені щонайменше 3620 будинків.
Наголошуючи на триетапному плані реагування, заступник Генсека ООН зазначив, що готується заклик до міжнародних донорів про надзвичайну допомогу Україні.
Коментуючи зауваження Президента України Володимира Зеленського про повільну реакцію гуманітарних організацій, Гріффітс зазначив, що негайне реагування завжди було пріоритетом ООН.
«Я розумію розчарування президента, - сказав він. - І ми зосередилися на тому, щоб реагувати якомога швидше».
Він розповів, що дві колони, які вирушили в четвер, доставили в Херсон гуманітарну допомогу для 30 тис. осіб, ще одна партія відбула у п'ятницю.
За його словами, пріоритетами першого етапу найближчими днями буде продовження порятунку людей та доставка медикаментів і продовольчої допомоги, зокрема за допомогою човнів.
Другий етап буде спрямований на надання допомоги, у тому числі 700 тис. осіб, яким нині бракує питної води, а також на забезпечення засобів до існування.
"Оцінка екологічних та економічних наслідків буде третім етапом реагування", - сказав він.
За його словами, це може стати «найжахливішим шоком», оскільки йдеться про невтішні прогнози щодо продовольчої безпеки багатьох країн.
Гріффітс додав, що його офіс намагається отримати дозвіл окупаційної влади на безпечний доступ через лінію розмежування для надання гуманітарної допомоги постраждалим.
«Наше послання до регіону - це послання солідарності та співчуття… - сказав він. - Ми стоїмо поруч з вами».
Як повідомляв Укрінформ, російські війська вночі 6 червня підірвали греблю Каховської гідроелектростанції. ГЕС відновленню не підлягає. Триває евакуація людей із затоплених територій.
8 червня внаслідок російського обстрілу в Херсонській області постраждали 9 людей, серед яких двоє працівників ДСНС, поліцейський, лікар та волонтер з Німеччини.