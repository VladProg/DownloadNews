Ухвалення закону щодо діяльності в Україні релігійних організацій (проєкт №8371) прискорить перебрання прав з боку держави на управління Нижньою Лаврою.

Таку думку висловив міністр культури та інформаційної політики Олександр Ткаченко в ефірі телемарафону "Єдині новини", передає кореспондент Укрінформу.
"Ми сподіваємося, що у Верховній Раді розпочнуть розгляд законопроєкту, який було подано Державною службою з етнополітики та свободи совісті, щодо релігійних рганізацій, центр яких розташований на території країни-агресора. Це суттєво допомогло б нам у справі перебрання на державу управління Нижньою Лаврою", - сказав Ткаченко.
За його словами, комісія МКІП дослідила 79 об'єктів Лаври, які свого часу були передані монастирю, зафіксувала їхній стан і висунула вимогу в триденний термін передати ці об'єкти в управління державі згідно з рішенням уряду. Натомість представники МКІП, за словами Ткаченка, "не почули чіткої відповіді", тому справу розглядатиме суд.
Міністр нагадав, що 13 червня Господарський суд Києва відмовив УПЦ (МП) у доступі до майна Лаври. За словами міністра, це означає, що представники УПЦ (МП) зможуть проводити богослужіння тільки за попереднього звернення до заповідника.
Як повідомляв Укрінформ, у Верховній Раді у січні 2023 року зареєстровано законопроєкт № 8371 щодо діяльності в Україні релігійних організацій. Він спрямований на забезпечення духовної незалежності, недопущення розколу в суспільстві за релігійною ознакою, сприяння консолідації українського суспільства та захист національних інтересів.
Комісія МКІП з прийому-передачі державного майна 5 червня завершила роботу та підписала із Національним заповідником “Києво-Печерська лавра” акт, яким підтвердила передачу державного майна у користування заповідника. У МКІП заявили, що УПЦ (МП) досі не передала ключі від замків та дверей до всіх 79 об’єктів державного майна заповідника.
Господарський суд Києва 13 червня ухвалив рішення про відмову в задоволенні позову Української православної церкви (Московського патріархату до Національного заповідника "Києво-Печерська лавра" щодо доступу до майна Лаври та проведення там богослужінь.