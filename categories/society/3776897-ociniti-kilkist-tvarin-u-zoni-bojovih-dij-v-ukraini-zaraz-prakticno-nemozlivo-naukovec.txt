Провести оцінку чисельності тварин, які перебувають у зоні бойових дій в Україні, станом на зараз практично неможливо.

Про це під час конференції "United for Justice. United for nature" заявив директор інституту зоології імені І. І. Шмальгаузена НАН України Віталій Харченко, передає кореспондент Укрінформу.
"Щодо отримання сучасних даних (у цій сфері - ред.), то оцінку чисельності тварин у зоні бойових дій провести зараз практично неможливо", - зазначив він.
За його словами, базові дані наразі вкрай необхідні для оцінки впливу воєнних дій на певні види тварин.
"Виходячи зі знання біології і екології видів, які є у межах України, потрібно провести узагальнену оцінку щодо станів охоронюваних видів тварин Червоної книги України, Європейського червоного списку, списків Бернської конвенції тощо, визначити види у найбільш загрозливому стані та визначити певні напрямки природоохоронної діяльності, щоб хоча б частково компенсувати завдану шкоду (природі через бойові дії - ред.), - заявив директор інституту зоології імені І. І. Шмальгаузена НАНУ.
Науковець закцентував увагу на необхідності проведення інвентаризації залишків природно-степових ділянок.
"На жаль, детальної інвентаризації цих залишків, на яких концентрується майже все степове біорізноманіття, включаючи велику кількість червонокнижних видів, так і не було проведено", - розповів Харченко.
Він нагадав, що степова зона, яка становить 40 відсотків території української держави, найбільше постраждала від воєнних дій.
"Степів залишилося не більше 3-4 відсотків. Все інше розоране. І значна частина цих ділянок наразі постраждала від обстрілів тощо", - зазначив директор інституту зоології імені І. І. Шмальгаузена НАНУ.
Як повідомлялося, у форумі “United for Justice. United for Nature” взяли участь міністри довкілля Німеччини, Чехії, Болгарії, Румунії, Молдови, Литви.