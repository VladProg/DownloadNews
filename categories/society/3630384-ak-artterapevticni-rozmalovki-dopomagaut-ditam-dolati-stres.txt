Для полегшення психологічного стану та наслідків, спричинених сьогоденними подіями, немає єдиного ефективного рішення. Психологи щодня пропонують свої консультації з різними методиками аби бути максимально корисними для всіх, хто страждає внаслідок воєнних дій. Одним із дієвих методів є арттерапія.

Вона підходить у стресових ситуаціях, коли потрібно зняти тілесну напругу, коли є відчуття тягаря всередині. І особливо вона ефективна для дітей.


З початку повномасштабної війни міжнародний благодійний фонд Parimatch Foundation докладає максимум зусиль для допомоги дітям України. Одним із важливих напрямів роботи стала психологічна підтримка дітей, які постраждали внаслідок російської агресії.

На початку листопада Parimatch Foundation презентував новий продукт для дітей в межах своєї програми Mental Health — терапевтичну арт розмальовку для подолання стресових ситуацій. Проєкт з'явився за участі Інституту когнітивного моделювання, під авторством та методикою експерта Вікторії Назаревич. Розмальовки містять вправи, які допоможуть дітям 4-15 років подолати тривогу, зняти емоційну напругу та впоратися зі стресом.

В основі — не просто картинки. А виважені прийоми арттерапії та казкотерапії, що вже довели свою ефективність у роботі з дітьми, які пережили психотравмувальні ситуації. Цей унікальний посібник-розмальовка складається з 10 завдань, кожне з яких допомагає дитині впоратися з різними емоціями. Усі вправи базуються на принципах ігрової терапії. Коли дитина перебуває у стресовому стані, охоплена гнівом, страхом чи замикається в собі, цей артінструмент дозволяє батькам самостійно допомогти дитині без додаткової участі психологів.



Як працювати з артрозмальовками:

Ознайомтесь з інструкцією.
Перегляньте відео арт-уроку з авторкою Вікторією Назаревич.
Роздрукуйте розмальовку.
Підготуйте затишне місце для дитини та різноколірні олівці/фломастери.
Наберіться трохи терпіння, щоб супроводжувати дитину на кожному з етапів виконання завдань.

Будьте поруч, цікавтеся враженнями дитини: що її дратує, що засмучує або, навпаки, подобається найбільше під час малювання.



Батьки та діти, опікуни, педагоги, волонтери дитячих центрів, соціальні працівники, куратори дитячих програм, інклюзивні помічники дитини, дефектологи — всі можуть використовувати розмальовки, якщо перебувають у прямій взаємодії з дитиною та піклуються про її психічний стан.



Запропонуйте дитині стати дизайнером свого внутрішнього стану та зробити так, щоб ця розмальовка їй допомогла. Малюйте всією родиною. Коли важко витримати якийсь стан, хай кожен обирає свій блок. З усіх запропонованих елементів можна зібрати цілу історію, що надихає. Наприклад, зібрати історію про хамелеона, який попав в шторм і сховався за пірамідою, там вистояв та знайшов чарівні яблука. Всі елементи можна поєднати в певну систему і сформувати єдину, стійку підтримку через візуальний матеріал.
«Один із секретів роботи з дитиною під час практики арттерапії — це запропонувати їй замість всієї одразу зробити невеликі частинки розмальовки і потім їх вирізати. Адже великий повний лист може налякати дитину. Покладіть їх в чарівну коробку і скажіть, що вона може будь-коли обрати саме ту частину, яка їй до вподоби» — радить авторка методики Вікторія Назаревич. «Так дитина саме себе програмує і стає собі терапевтом, обираючи те, що потрібно. Крім того, вона визначає, що їй допоможе і нібито приймає відповідальність за свій стан. Це свідчить про те, що дитина знайшла внутрішні механізми саморегуляції, до яких зараз прагнемо всі ми».

Про ефективність методу арттерапії під час Всеукраїнського артуроку від Вікторії Назаревич, практичної психологині з 25-річним досвідом



Страх. Агресія. Гнів. Як з цим працювати?



Сучасні історичні події ставлять виклик нашій стійкості та витримці. Навколо нас є люди, яким можна довіряти та віддати свою напругу, і вони її витримують. Для дітей, звісно, ці люди — батьки. Якщо мама істерить, дитина лякається і робить висновок, що мамі не можна довіряти у своїх емоціях.



Дітям страшно. Дорослим страшно. І навіть психологам. Страх — це нормальна форма виживання для людства, а іноді це потреба змін. В шаблонах є дуже багато порожніх просторів для того, щоб кожен міг додати туди щось своє. Наприклад, створити власну зброю проти страху. Цеглинки піраміди в розмальовці — це символ стійкості, які можуть дати їй можливість витримати. Гнучкі дерева допомагають проявляти змінюватись під обставини. Коли дитина перезбуджена, запропонуйте їй розмалювати власний напій спокою і потім його вирізати. Розмальовуючи кожного вечора сонний напій, ви нібито програмуєте дитину на розслаблення.



Агресія. Нам дійсно є на що злитися. Ми не обирали ті умови, в яких зараз перебуваємо. Але агресія — це ще певна сила, в якій ховається мотивація, бажання успіху та досягнень, бажання змінити світ. Тому коли ми кажемо про конструктивну агресію, вона дуже потрібна, щоби вижити та подолати втому чи тривогу. Але коли ця агресія руйнує вас або дитину зсередини, це болісно. В такому випадку можна вибрати розмальовку про агресію — дати їй образ тварини. Наприклад, дикої акули, яка пожирає страх і втому. Намалювати їй ціле море, щоб проявити цю агресію. Якщо дуже багато гніву та роздратування, від яких хочеться позбутися, зробіть вулкан, що вибухнув гнівом. Нехай він змінюється і формує нову землю та ландшафт.



Гнів. Задайте собі або дитині питання: «Що мені допоможе подолати гнів?». Можливо це цукерка, чи друг, чи малюнок, або заняття з пластиліну, яке поступово надасть спокою. Коли людина долає свій гнів і здобуває спокій, вона відчуває себе переможцем. Не треба цей гнів залишати батькам, педагогам або своїм домашнім тваринам, краще його залишити на папері і тоді він не зіпсує відносини. Папірець витримає всі емоції. Передавайте свою напругу в папір і при цьому глибоко дихайте.



Чому арттерапія працює?



Вікторія Назаревич: «Коли ми починаємо розуміти себе, нам стає легше. Наш мозок — універсальна система. Ми дуже недооцінюємо наші можливості та багато сумніваємося. Але нейролінгвістичне програмування вказує на те, що ми можемо перепрограмувати себе. І це легко робити через метафори. Спробуйте підійти до справи з розмальовками максимально креативно. Не робіть звичайне, бо ми з вами знаходимось в незвичайних обставинах. І тому шукаємо різні і навіть фантастичні методи, як це подолати.



Чому воно допомагає? Ви починаєте концентруватися не на поганому відчутті, а на тому, що робите, і вся увага зберігається там.



В будь-якій ситуації ми маємо брати відповідальність за свій власний стан. Ніхто нас не зробить радісним та щасливим, крім нас самих. Тому ми маємо вишукувати свої методи. І методи творчості в цьому допомагають: дають можливість максимально легко знайти, що намалювати, зліпити або перетворити в казку, яка змінює хоча б настрій, якщо ми не можемо змінити обставини життя. І таким чином рухатися далі, до перемоги, до змін яких ми так з вами очікуємо».



Знайти та безкоштовно завантажити арт розмальовку можна на сайті Parimatch Foundation — найкраще в форматах А3 чи А4. Відеогайди на сайті допоможуть орієнтуватися за яких умов та при яких емоціях дитині може знадобитись той чи інший розділ розмальовки.