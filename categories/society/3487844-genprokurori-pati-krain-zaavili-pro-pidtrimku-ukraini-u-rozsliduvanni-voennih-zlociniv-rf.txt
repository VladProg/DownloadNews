Генеральні прокурори п’яти країн: Великої Британії, США, Канади, Австралії та Нової Зеландії підтримали генерального прокурора України Ірину Венедіктову у розслідуванні воєнних злочинів російської федерації.

Як передає Укрінформ, про це Офіс генерального прокурора повідомляє у Телеграмі.
Зазначається, що генеральні прокурори Англії та Уельсу Суелла Браверман, Сполучених Штатів Америки Меррік Браян Гарленд, Австралії Міхаелія Кеш, Канади Девід Ламетті та Нової Зеландії Девід Паркер приєдналися до підтримки генерального прокурора Ірини Венедіктової, ОПГ та українського народу у «забезпеченні відповідальності за воєнні злочини, скоєні під час російського вторгнення». Таку заяву генпрокурори оприлюднили напередодні.
«Ми підтримуємо досягнення правосуддя Україною та через інші міжнародні розслідування, у тому числі в Міжнародному кримінальному суді, Організації Об’єднаних Націй та Організації з безпеки та співробітництва в Європі, а також у наших власних юрисдикціях, щоб забезпечити швидке, справедливе та ефективне розслідування та судове переслідування таких правопорушень згідно з українським, національним або міжнародним законодавством. Ми готові до співпраці з генеральним прокурором та її офісом, щоб забезпечити правосуддя для кожного винного», - йдеться в заяві.
Венедіктова подякувала колегам за надзвичайну підтримку та плідну співпрацю.
«Міжнародний фронт справедливості міцніє щодня. Я надзвичайно вдячна Квінтету генпрокурорів за їхні слова і дії. А також за експертну допомогу, яку нам надають партнери. Вони – справжні друзі України і з такою потужною юридичною силою ми обов’язково переможемо», - резюмувала генпрокурор.
Генпрокурори також засудили російське керівництво за його дії та закликали припинити всі порушення міжнародного права та зупинити своє незаконне вторгнення в Україну.
Як повідомляв Укрінформ, правоохоронці зареєстрували 18 477 злочинів щодо вторгнення рф в Україну.