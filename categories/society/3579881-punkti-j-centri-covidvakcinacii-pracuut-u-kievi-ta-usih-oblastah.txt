Пункти та центри вакцинації проти COVID-19 працюють у 24 областях України та Києві.

Про це повідомили Укрінформу в Центрі громадського здоров'я МОЗ.
Там зазначили, що знайти пункти та центри вакцинації проти COVID-19 можна за посиланням.
Наразі в Україні для проведення щеплення наявні вакцини CoronaVac, Janssen і Comirnaty від Pfizer. За даними МОЗ, зараз доступно близько 5 млн доз вакцини проти коронавірусу.
У ЦГЗ поінформували, що для отримання щеплення проти COVID-19 необхідно обрати пункт чи центр вакцинації з переліку і з'ясувати інформацію щодо запису на вакцинацію та наявності вакцин.
У Києві, згідно з переліком, є 107 пунктів вакцинації та 62 центри вакцинації, з яких три не працюють.
У деяких пунктах вакцинації запис на щеплення проводять або за направленням сімейного лікаря, або через реєстрацію на вакцинацію на сайті Helsi.me, або через реєстратуру медзакладу.
У Київській області працює 181 пункт і 33 центри вакцинації, у Донецькій - 62 пункти вакцинації, в Луганській - 1 пункт вакцинації.
Як повідомляв Укрінформ, Міністерство охорони здоров'я дозволило другу бустерну дозу вакцини від COVID-19 для всіх охочих. Друга бустерна доза вводиться з інтервалом щонайменше 4 місяці після першої бустерної дози.
Також зменшено термін між першою бустерною дозою та базовим курсом вакцинації з 6 до 5 місяців.
Інактивовану вакцину CoronaVac можна використовувати для бустерного щеплення після будь-якої іншої вакцини.