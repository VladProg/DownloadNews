Понад 83 тисячі постраждалих учасників Революції гідності, антитерористичної операції та відсічі збройної агресії Росії проти України у 2019-2022 роках не отримали безоплатних послуг з реабілітації та реадаптації.

Як передає Укрінформ, про це йдеться у звіті про результати аудиту ефективності використання коштів державного бюджету, спрямованих на реалізацію відповідних заходів із реабілітації та реадаптації, повідомляє пресслужба Рахункової палати.
"У 2019–2022 роках понад 83 тисячі постраждалих учасників Революції гідності, антитерористичної операції та відсічі збройної агресії проти України не отримали якісних, доступних і безоплатних послуг з реабілітації та реадаптації", - підкреслюється в повідомленні.
Аудит встановив, що за чотири роки не сформовані ні повний пакет послуг із реабілітації й реадаптації цієї категорії громадян, ні система їх надання. Загальна чисельність ветеранів війни належним чином не облікована. Уповноважені органи та установи не розробили стратегії переходу громадян від військової служби до цивільного життя.
«Державний апарат, на жаль, не готовий і не спроможний наразі надати якісні послуги для підтримки ветеранів, постраждалих учасників і членів їх сімей. На фронт і в армію в нас беруть громадян через медичне обстеження, а повертають у цивільне життя без нього. Послуги з реабілітації й реадаптації постраждалих учасників Революції гідності та війни здебільшого або неякісні, або лише «паперові» у звітах чиновників», - сказав заступник голови Рахункової палати Андрій Майснер.
Зазначається, що для медичної, фізичної реабілітації та психосоціальної, професійної реадаптації постраждалих учасників Революції гідності, учасників АТО та осіб, які брали участь у заходах національної безпеки й оборони, відсічі та стримуванні збройної агресії Росії в Донецькій та Луганській областях на період до 2023 року, уряд запровадив Державну цільову програму. На її виконання з 2019 по 2022 роки з держбюджету використали майже 622 млн гривень. Головними розпорядниками цих коштів визначили Мінветеранів і Мінсоцполітики.
Аудит виявив, що Державну цільову програму за результативними показниками виконали на 67,4%. Послуги із соціальної та професійної адаптації отримали понад 12,7 тис. постраждалих при запланованих 14 тис. осіб, санаторно-курортне лікування – 22,4 тис. із майже 53 тис. постраждалих. Психологічну реабілітацію, яка б відновила або компенсувала втрачені психічні функції, мали пройти понад 70 тис. осіб, але в стаціонарі таких послуг не надавали, а замінили їх психологічною допомогою, якою скористалися лише 19,7 тис. постраждалих.
Як повідомлялось, у січні 2020 року Кабінет Міністрів затвердив порядки використання коштів за програмою щодо заходів із психологічної реабілітації, соціальної та професійної адаптації постраждалих під час Революції гідності і захисників суверенітету України в АТО/ООС.
Фото: АрміяInform