В Україні близько 85% закладів професійної освіти готові розпочати 2022/2023 навчальний рік, з них майже половина - у змішаному форматі.

Про це повідомляє пресслужба Міністерства освіти і науки України, передає Укрінформ.
У міністерстві нагадали, що зміни до законодавства про профосвіту передбачають, зокрема, звільнення учнів та педагогів від мобілізації.
Під час щорічної серпневої педагогічної науково-практичної конференції, яка відбулася 18 серпня 2022 року, зазначалося, що близько 85% профтехосвіти розпочнуть навчання учнів у 2022/2023 навчальному році, майже половина працюватимуть у змішаному форматі. Освітній процес буде організовано у 24 областях.
При цьому до навчання готові приступити 245 тисяч учнів, з них 86 тисяч є цьогорічними вступниками.
«Ми пишаємося тим, наскільки цілеспрямовано і рішуче відбуваються зміни у професійно-технічній освіті. Навіть у найскладніші часи вдалося не просто утримати позиції, а й впевнено просунутися вперед, до реалізації найсміливіших планів», – зазначив заступник міністра освіти і науки Олександр Костюченко.
Окремою частиною обговорення на серпневій педагогічній конференції стала адаптація закладів до реалій війни. Зокрема, доповідачі презентували сучасні практики організації навчання на Вінниччині та Львівщині, роботу освітнього хабу на Хмельниччині, а також можливості та особливості розвитку педагогів у період воєнного стану.
Серед учасників заходу були представники МОН, Національної академії педагогічних наук, закладів професійної освіти, а також представники влади, депутати Верховної Ради України.
Як повідомляв Укрінформ, Міністерство освіти і науки залучить 58 млн євро для розбудови Центрів професійної досконалості від Європейського інвестиційного банку, а також 8,5 млн євро для розвитку професійної освіти - від Інвестиційної платформи сусідства Європейського Союзу. Проєкт буде реалізовано у профтехах 9 регіонів.
На початку серпня МОН підписало проєктну та грантову угоди з Українським фондом соціальних інвестицій та KfW про надання Україні 20 млн євро на розвиток профосвіти.