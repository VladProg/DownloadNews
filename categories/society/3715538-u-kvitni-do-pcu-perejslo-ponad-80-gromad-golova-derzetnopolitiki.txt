У квітні понад 80 церковних громад перейшли з УПЦ (Московського патріархату) до Православної церкви України.

Про це повідомив голова Державної служби з етнополітики та свободи совісті Віктор Єленський на брифінгу в Медіацентрі Україна - Укрінформ.
"За квітень до Православної церкви України з Московського патріархату перейшло понад 80 громад. Принаймні, стільки було повідомлень про збори, на яких вірні вирішили змінити свою підлеглість", - сказав Єленський.
Він зазначив, що у травні надійшло понад 50 повідомлень про такі збори громад.

Голова Держетнополітики зауважив, що процес переходу відбувається досить динамічно.
Єленський також повідомив, що аудит у Києво-Печерській лаврі завершується, і після його проведення вирішуватиметься, у який спосіб буде здійснюватись управління Лаврою.
Як повідомляв Укрінформ, Національний заповідник "Києво-Печерська лавра" оголосив про розірвання договору про оренду з Українською православною церквою (Московського патріархату) з 29 березня 2023 року. Тривалий час невідомі особи зачиняли приміщення Лаври зсередини та перешкоджали початку діяльності комісії з інвентаризації майна. Однак комісія МКІП розпочала роботу.