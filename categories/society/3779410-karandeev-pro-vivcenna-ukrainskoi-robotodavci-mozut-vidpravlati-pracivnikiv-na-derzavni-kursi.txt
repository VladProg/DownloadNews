Для запобігання мовних скандалів у сфері надання послуг роботодавці можуть організувати для своїх працівників курси з вивчення української мови, які передбачає державна програма.

Про це зазначив виконувач обов'язків міністра культури та інформаційної політики Ростислав Карандєєв у коментарі Укрінформу.
«На сьогоднішній день законодавець ухвалив рішення, які сприяють поширенню української мови, формуванню україномовного середовища, забезпеченню прав громадян України на те, щоб отримувати інформацію і споживати інформацію українською мовою», - нагадав він.
Водночас Карандєєв зазначив, що так само законодавством передбачено, що послуги мають надаватись українською мовою.
За його словами, у МКІП усіляко підтримують ініціативи, які спрямовані на забезпечення виконання цього законодавства.
«Мовне питання надзвичайно складне, оскільки передбачає не просто бажання людини спілкуватися українською мовою, але і її спроможність», - зазначив очільника МКІП.
На його думку, держава має забезпечити громадянам, які працюють у сфері послуг, можливість опанувати українську мову.
«Наразі розроблена і працює державна цільова програма розвитку української мови, яка передбачає не просто можливість опанувати українську мову на державних курсах, але й зробити такі курси на замовлення роботодавців, з використанням професійної термінології для закладів чи установ, де працюють надавачі послуг. Тобто задля запобігання подібних мовних скандалів роботодавці можуть організувати курси для своїх працівників», - наголосив Карандєєв.
Як повідомлялося, в Києві трапився черговий мовний скандал, водій таксі відмовився обслуговувати пасажирів державною мовою та вигнав їх з автомобіля.
Уповноважений із захисту державної мови Тарас Кремінь готує звернення до відповідних органів щодо притягнення до відповідальності водія таксі Bolt, який вигнав пасажирок через їхню законну вимогу обслуговувати державною мовою.