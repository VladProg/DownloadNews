Найбільше стійкість під час війни українцям допомагає зберегти віра в ЗСУ, спілкування із сім'єю і близькими та щоденна праця.

Про це під час презентації дослідження "Стійкість під час війни та у поствоєнний період: на що опираються українці" повідомив директор соціологічної групи "Рейтинг" Олексій Антипович, передає Укрінформ.
“86% українців зберігає стійкість під час війни завдяки вірі в ЗСУ, 61% - завдяки сім'ї, родичам, близьким, 31% - завдяки щоденній праці”, - сказав Антипович.
Крім того, 23% українцям допомагає віра у державу, 22% - релігія, віра в Бога, 12% - участь у волонтерстві, збір коштів, 12% - міжнародна допомога, 7% - віра у суспільство, 6% - усунення від будь-яких новин та негативної інформації, 4% - культура (музика, література тощо).
Дослідження проводилось соціологічною групою "Рейтинг" на замовлення Національної платформи стійкості та згуртованості.
Опитування проводилося 6-11 червня 2023 року методом CATI (телефонні інтерв'ю) серед населення України віком від 18 років на всій території, за винятком тимчасово окупованих Криму та Донбасу, Опитано 1200 респондентів.
Як повідомляв Укрінформ, близько 15 млн людей в Україні після війни потребуватимуть психологічної підтримки.