Дитячий фонд ООН (ЮНІСЕФ) разом із всеукраїнським громадським центром «Волонтер» і за підтримки МОН запустили індивідуальні консультації для дітей, батьків і опікунів у межах проєкту психологічної підтримки «Поруч».

Про це повідомляє Міністерство освіти та науки, передає Укрінформ.
"Індивідуальні зустрічі із психологами стануть у пригоді дорослим, які прагнуть впоратися з тривогами, шукають способи справитися з нав’язливими думками або намагаються опанувати інструменти підтримки дітей. Вони будуть корисні й дітям, які шукають підтримки, хвилюються через невідомість і невизначеність, відчувають труднощі з адаптацією в новому середовищі чи намагаються пережити втрату", - йдеться у повідомленні.
На сайті проєкту «Поруч» розміщено форму реєстрації для отримання безоплатної психологічної онлайн-консультації. Охочі мають заповнити анкету, що допоможе організаторам проєкту краще зрозуміти запит і підібрати фахівця. Дані залишаються конфіденційними, доступ до них отримує лише психолог, який проводитиме зустрічі. У межах проєкту працюють фахівці, які пройшли спеціальне навчання та мають досвід роботи з людьми, що пережили війну.
Також на сайті проєкту розміщено інформацію про групові зустрічі підтримки. Вони проводяться з березня 2022 року.
Як повідомляв Укрінформ, Національна психологічна асоціація України за підтримки ЄС та ПРООН в Україні запустила Лінію безоплатної психологічної допомоги для українців, що постраждали внаслідок російської агресії.