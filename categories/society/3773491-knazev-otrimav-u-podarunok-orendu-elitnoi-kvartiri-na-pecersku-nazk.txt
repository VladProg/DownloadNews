Голова Національного агентства з питань запобігання корупції Олександр Новіков склав протокол стосовно ексголови Верховного суду Всеволода Князєва, в якому ідеться про порушення встановлених законом обмежень щодо одержання подарунків.

Як передає Укрінформ, про це інформують у НАЗК.
"Голова Національного агентства з питань запобігання корупції (НАЗК) Олександр Новіков склав протокол про адміністративне правопорушення за ч. 1 ст. 172-5 КУпАП (порушення встановлених законом обмежень щодо одержання подарунків) стосовно голови Верховного суду Всеволода Князєва", – ідеться у повідомленні.
У відомстві пояснюють, що згідно з ч. 2 ст. 23 Закону України "Про запобігання корупції" суддям заборонено приймати подарунки, вартість яких перевищує один прожитковий мінімум для працездатних осіб (на сьогодні ця сума становить 2 684 грн).
Подарунком, у тому числі, є майно, що передається у платне користування за ціною, що є нижчою мінімальної ринкової, уточнюють у НАЗК.
"Порушуючи вказану заборону, Всеволод Князєв отримав подарунок у вигляді оренди квартири у Печерському районі (Липки) міста Києва площею 133 кв. м за ціною, суттєво нижчою від мінімальної ринкової вартості оренди житла. На підставі договору оренди нерухомого майна, укладеного наприкінці 2017 року, суддя винаймав квартиру для проживання із щомісячною платою 1 тис. грн", – ідеться у повідомленні.
Повідомляється, що НАЗК відправило Князєву протокол поштою та проінформувало про його складання Раду суддів України.
Зазначається, що особа, яка притягається до адміністративної відповідальності, має право подати пояснення і зауваження щодо змісту протоколу, а також викласти мотиви своєї відмови від його підписання. Після отримання коментарів від посадовця протокол буде направлено до суду для розгляду.
За інформацією відомства, упродовж 2020-2023 років НАЗК склало 21 протокол (стосовно 18 суддів) за фактами виявленого конфлікту інтересів, у тому числі пов’язаного з отриманням подарунків.
Як повідомляв Укрінформ, 15 травня Національне антикорупційне бюро заявило про викриття масштабної корупції у Верховному суді. Правоохоронці затримали чинного на той час голову ВС Всеволода Князєва.
Під час пленуму Верховного суду 140 суддів підтримали висловлення Князєву недовіри. Також була ухвалена постанова пленуму про припинення повноважень голови ВС.
18 травня Вища рада правосуддя дала дозвіл на утримання Князєва під вартою.
Того ж дня ВАКС обрав ексголові Верховного суду запобіжний захід у вигляді тримання під вартою з можливістю внесення 107,3 млн грн застави. У подальшому Апеляційна палата ВАКС зменшила суму застави спочатку до 75 млн грн, а згодом до 55 млн грн.
7 вересня ВАКС продовжив термін тримання під вартою колишнього голови ВС до 16 жовтня з можливістю внесення 55 млн грн застави.
26 вересня Апеляційна палата Вищого антикорупційного суду України залишила колишнього голову Верховного суду Князєва у СІЗО, але зменшила заставу до 45 млн грн.