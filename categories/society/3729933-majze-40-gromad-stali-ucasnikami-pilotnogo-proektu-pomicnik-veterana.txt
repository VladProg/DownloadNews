Майже 40 громад стали учасниками пілотного проєкту "Помічник ветерана", що допомагатиме при переході від військової служби до цивільного життя.

Про це повідомила генеральна директорка Директорату стратегічного планування та європейської інтеграції Мінветеранів Світлана Березіна в інтерв'ю Укрінформу.
"Наразі майже 40 громад стали учасниками «пілоту». І громади ще можуть долучатися. Так, додатково звернулися окремі ОТГ з Полтавщини й Одещини, які хочуть власним коштом організувати роботу помічників ветерана в селищних радах, від нас потрібне лише фахове навчання. Передовсім, у кожній територіальній громаді повинні розуміти, скільки людей і якого фаху з-поміж їхніх земляків демобілізують після завершення бойових дій", - сказала Березіна.
За її словами, в адміністративних центрах громад передбачено створення сервісного офісу в справах ветеранів як юридичної особи публічного права. Такий офіс можна створити і спільно кількома ОТГ відповідно до закону «Про співробітництво територіальних громад».
Березіна зазначила, що за результатами пілотного проєкту відбудеться імплементація фінальної моделі діяльності інституту помічника ветерана у масштабі держави.
Як повідомлялося, в чотирьох областях України незабаром запрацює проєкт задля підтримки людей, які повертаються з фронту.