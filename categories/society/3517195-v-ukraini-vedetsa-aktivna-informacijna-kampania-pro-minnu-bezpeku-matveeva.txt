Державна служба з надзвичайних ситуацій та Міністерство внутрішніх справ розробили спеціальну програму для інформування дітей та дорослих про мінну безпеку.

Про це під час брифінгу в Укрінформі розповіла речниця МВС Альона Матвєєва.
“У ДСНС програма запущена і вже у соцмережах можна подвитися їхні ролики, це зокрема мультик з Патроном. У ньому простими словами розповідається про небезпеку, що можна робити, а що ні. У МВС також постійно повідомляємо і проговорюємо. Ну і також застосунок “Розмінування України” - там теж розповідається, як не лише самому розуміти, але і пояснити дорослим і дітям, як діяти при знаходженні вибухонебезпечного предмета”, - повідомила речниця.


Матвєєва зазначила, що просвітницька програма з мінної безпеки діятиме і в новому навчальному році.
“Якщо діти будуть навчатися онлайн, програма залишиться такою, яка вона є зараз. Якщо офлайн, то буде за прикладом Дитячих поліцейських – спеціалісти ДСНС ходитимуть по школах. Ще не вирішено, але я думаю, що якась програма буде”, - запевнила вона.
Як повідомляв Укрінформ, у Державній службі з надзвичайних ситуацій створюється 80 нових піротехнічних підрозділів для проведення гуманітарного розмінування території України.