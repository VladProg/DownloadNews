Богунський районний суд Житомира ухвалив помістити під цілодобовий домашній арешт командира взводу, який побив солдата-строковика у навчальному центрі.

Про це кореспонденту Укрінформу повідомили у пресслужбі суду.
«Був обраний цілодобовий домашній арешт», - сказали у суді.
Як повідомлялося, 11 березня в інтернеті з’явилося відео з побиттям строковика його командиром. Інцидент стався в одній із військових частин на Житомирщині того ж дня.
12 березня у 190-му навчального центру ЗСУ в селі Гуйва на Житомирщині поінформували, що у ЗСУ відсторонять від служби військового офіцера, який побив солдата.
За цим фактом розпочали службове розслідування, до якого долучені всі компетентні структури: Служба Військового правопорядку, контррозвідка, Державне бюро розслідувань тощо.
Працівники ДБР повідомили про підозру у перевищенні службових повноважень командиру взводу.
В Офісі Генпрокурора повідомили, що стосовно командування військової частини складено адміністративний протокол за фактом недбалого ставлення до військової служби у зв’язку з несвоєчасним повідомленням прокурора та ДБР про скоєний у військовій частині злочин.