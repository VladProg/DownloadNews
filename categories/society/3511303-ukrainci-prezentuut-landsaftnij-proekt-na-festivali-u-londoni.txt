На всесвітньо відомому флористичному фестивалі Hampton Court Flower Festival українці представлять ландшафтний проєкт «Те, що не горить» .

Про це Укрінформу повідомили автори проєкту, українці Вікторія і Олексій Манойло та нідерландка Керрі Престон.
Фестиваль садів Hampton Court Flower Festival є найбільшою виставкою квітів у світі, де щороку збирають найкращі роботи садівників та ландшафтних дизайнерів.
Фестиваль відбудеться з 5 по 10 липня 2022 року. Шоу проводить британське Королівське садівницьке товариство у палаці Хемптон-Корт в Лондоні.
На шоу представлені сади, шатра та павільони з квітів. В рамках фестивалю також відбуваються лекції та презентації.
Щороку фестиваль відвідують близько 140 тис. відвідувачів, він має значну телевізійну аудиторію та мільйони переглядів у соцмережах.
"Присутність українського саду на шоу такого рівня є великим досягненням та визнанням для дизайнерів. Для нас це можливість привернути увагу відвідувачів до жахіть війни, які принесла на українську землю росія", - розповіла Вікторія Манойло.



За її словами, композиція «Те, що не горить» — відповідь на заперечення української ідентичності, на яке спрямована військова агресія росії. Водночас це уособлення української культури та сили, а також демонстрація її ландшафту і традицій.
Основа дизайну саду - символ вишитого рушника, який використовується протягом усього життя українців та у важливих українських обрядах, а також тризуб як національний державний символ опору та відродження.




Вікторія та Олексій Манойло - професійні дизайнери. Після того як Буча та село неподалік, де розташований їхній будинок, були окуповані російськими загарбниками, вони знайшли притулок у Німеччині.
Шукаючи підтримки, митці зустрілися із своєю подругою та колегою, відомою ландшафтною дизайнеркою Керрі Престон. Завдяки цій зустрічі народилася ідея створення саду. Невдовзі ця мрія стала реальністю - 25 травня проєкт саду був офіційно прийнятий у шоу Hampton Court Flower Festival у Лондоні.

Фото: The Guardian

Вікторія, Олексій та Керрі сподіваються, що українська експозиція допоможе зібрати кошти на відбудову українських парків, садів та природних територій. Для досягнення цієї мети команда співпрацює з Гільдією ландшафтних архітекторів України у створенні проєкту «Жовте та блакитне дає зелений».
Українців просять долучитися до збору коштів на реалізацію проєкту на онлайн-платформі indiegogo. Гроші будуть використані для фінансування саду в Хемптон-Корт та на відновлення зелених насаджень в Україні.
Як повідомляв Укрінформ, Міністерство культури та інформаційної політики зазначає, що українські митці-біженці активно транслюють події в Україні через свою творчість.