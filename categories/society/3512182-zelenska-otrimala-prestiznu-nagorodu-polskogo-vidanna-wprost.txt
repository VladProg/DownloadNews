Дружина Президента України Олена Зеленська отримала спеціальну нагороду SheO Awards 2022 польського тижневика Wprost у категорії “Мир у світі”.

Водночас, нагороду в категорії “Активістка року” отримала лідерка варшавського Євромайдану Наталка Панченко, передає Укрінформ з посиланням на Wprost.
Під час урочистої церемонії у Варшаві від імені Зеленської нагороду отримав тимчасово повірений у справах України в Польщі Олег Куць.
У своєму відеозверненні до присутніх на церемонії Зеленська підкреслила, що ця нагорода присвячується усім українським жінкам.
“З великою честю приймаю цю нагороду від імені кожної української жінки у той час, як у нашій країні йде страшна, розв’язана росією війна. Тож нехай ця нагорода буде нашим лікарям і медсестрам, таким як Світлана Клименко, яка не залишала лікарню 40 діб, допомагаючи жителям рідного міста Іванкова”, - підкреслила Зеленська.
За її словами, ця нагорода – матерям, усім 48-ми тисячам українок, які народили за ці місяці війни у бомбосховищах, у підвалах лікарень, або вдома без води і світла.
“І мамам, які захистили дітей ціною власного життя, як мама п'ятирічного Михайлика з Миколаєва, яка закрила його собою під час обстрілу”, - зазначила дружина Президента.
Вона наголосила, що це також нагорода українським військовим, добровольцям, волонтеркам, які на власному транспорті вивозили і вивозять людей з-під вогню у небезпечних зонах.
За її словами, це також нагорода журналісткам, які загинули, доносячи правду про російську агресію в Україні, як Олександра Кувшинова, яка робила репортажі з окупованої Київщини.
Зеленська наголосила, що ця нагорода також українським жінкам, які зараз перебувають в окупації у постійній загрозі для свого життя, а також трьом мільйонам українських жінок, які виїхали за кордон, рятуючи дітей.
Цю нагороду Зеленська присвятила й дівчаткам, яких розлучено з мамами, зокрема чотирирічній Алісі з Маріуполя, маму якої зняли з евакуаційного потягу і полонили російські загарбники.
“Наші жінки на всіх фронтах спротиву: вони активні, ініціативні, самовіддані, солідарні. Вони лідерки в усьому, за що беруться”, - підкреслила Зеленська.
Вона висловила думку, що українські жінки поділилися б цією нагородою з усіма жінками Європи та світу, з усіма, хто зараз рятує наших людей у своїх містах та сім’ях.
У свою чергу Панченко особисто отримала нагороду. У Фейсбуці вона написала, що ця нагорода – усім активісткам і волонтеркам, зокрема з варшавського Євромайдану.
Нагорода SheO Awards 2022 щороку присуджується жінкам – найвидатнішим представницям світу культури, спорту, бізнесу, науки і громадським активісткам, які "змінюють світ та надихають інших".