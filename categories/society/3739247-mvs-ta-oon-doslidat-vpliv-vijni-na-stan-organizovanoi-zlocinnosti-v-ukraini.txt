Міністерство внутрішніх справ України та Управління ООН з наркотиків і злочинності домовились про співробітництво у проведенні дослідження впливу війни на стан організованої злочинності в Україні.

Як передає Укрінформ, про це повідомляє МВС.
21 липня відбулася зустріч керівництва МВС України з представниками Управління ООН з наркотиків і злочинності.
Заступники міністра внутрішніх справ України Леонід Тимченко і Катерина Павліченко поділились з представниками ООН оперативною оцінкою ризиків торгівлі людьми і транснаціональної злочинності.

Попри війну МВС продовжує реалізовувати проєкти, які стосуються створення безпекового середовища, так, з липня почав працювати Центр стратегічного аналізу та прогнозування та єдина гаряча лінія – “112”, а в систему “Воєнний злочинець” внесено понад 230 тис. громадян РФ та колаборантів.

Під час зустрічі учасники домовились про експертну допомогу в адаптації українського законодавства до норм Європейського Союзу.

Як повідомляв Укрінформ, у Києві запрацював єдиний телефонний номер для всіх надзвичайних ситуацій — служба "112".