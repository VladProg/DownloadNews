В експертних установах Міністерства юстиції щодня відбувається близько 600 експертиз.

Про це повідомив заступник міністра юстиції Андрій Гайченко у Фейсбуці, передає Укрінформ.
“Війна вивела сферу науково-дослідних експертиз на новий рівень: надскладні задачі, нове обладнання та топові фахівці. Науково-дослідні інститути Мін’юсту тільки за перший квартал цього року провели майже 37 тисяч різного роду експертиз (щодня проводиться близько 600 досліджень). У системі Мін’юсту наразі 6 таких установ”, - зазначив Гайченко.
Він додав, що тепер НДЦСЕ у сфері інформаційних технологій та інтелектуальної власності підсилився новим партнером - Державним науково-дослідним інститутом технологій кібербезпеки та захисту інформації.

У пресрелізі Мін’юсту, що є в розпорядженні Укрінформу, зазначається, що фізичні та юридичні особи мають право за своїм бажанням замовити проведення незалежної експертизи чи незалежного експертного дослідження.
Такі дослідження зможуть стати надійною доказовою базою для відшкодування збитків, завданих війною.
За інформацією відомства, підставою для проведення експертизи є процесуальний документ/договір про призначення експертизи з експертом чи експертною установою, укладений за письмовим зверненням особи, в якому обов’язково зазначаються: її реквізити та посилання на статтю закону, якою передбачено надання висновку експерта, перелік питань, що підлягають вирішенню та об’єкти, які підлягають дослідженню.
Після збору відповідних даних та документів експерт виїжджає на об'єкт дослідження для проведення експертизи за результатами чого дається офіційний письмовий висновок з відповідями на поставлені експерту питання.
У Мін’юсті повідомляють, що експертиза може відбуватись не тільки щодо пошкодження матеріальних цінностей, а й отримання психологічної травми внаслідок бойових дій та збройної агресії рф.
Як повідомлялося, раніше уповноважений Верховної Ради України з прав людини Дмитро Лубінець поінформував, що ДНК-експертиза для пошуку людей, які загинули або зникли безвісти, проводиться лише за постановою слідчого і за рахунок держави.
Фото: Андрій Гайченко, Фейсбук