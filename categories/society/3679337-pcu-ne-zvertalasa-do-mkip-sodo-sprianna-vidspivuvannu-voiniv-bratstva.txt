Православна церква України звернулася лише до Національного заповідника «Києво-Печерська лавра» щодо відспівування загиблих військовослужбовців батальйону «Братство», до МКІП не зверталася.

Про це йдеться в повідомленні ПЦУ у Фейсбуці, передає Укрінформ.
"До Київської Митрополії ПЦУ ввечері 6 березня 2023 р. (приблизно після 18-ї години) надійшло письмове прохання щодо сприяння проведенню такого відспівування в Успенському соборі Києво-Печерської лаври. У відповідь на це секретар Митрополії архієпископ Вишгородський Агапіт надіслав лист до керівництва заповідника про надання такого сприяння. На підставі спілкування з організаторами зі сторони Київської Митрополії ПЦУ склалася думка, що вони попередньо узгодили всі необхідні питання, і лист є лише формальністю", - йдеться у повідомленні.
Також зазначається, що Предстоятель ПЦУ митрополит Епіфаній 6 березня завершував свій візит до Олександрійського Патріархату та, перебуваючи у Єгипті, ні до кого у зазначеній справі не звертався.
"На жаль, з'ясувалося, що питання визначення місця відспівування не були узгоджені, що спричинило непорозуміння. У цьому зв’язку Київська Митрополія офіційно підтверджує, що її секретар звертався лише до керівництва Національного заповідника «Києво-Печерська Лавра», але не до Міністерства культури та інформаційної політики", - додають у ПЦУ.
Як повідомлялося, лідер добровольчого батальйону «Братство» і політик Дмитро Корчинський заявив, що міністр культури Олександр Ткаченко начебто не дозволив відспівати загиблих бійців батальйону в Успенському соборі Києво-Печерської Лаври. У МКІП кажуть, що з таким проханням до них ніхто не звертався.
Йдеться про похорон чотирьох бійців диверсійної групи «Братства», які загинули наприкінці грудня 2022 року на кордоні з брянською областю рф: Максима Михайлова (Непийпиво), Юрія Горовця (Святоші), Тараса Карпюка (Тарасія) та Богдана Лягова (Аполлона).
Відспівування бійців відбулося в Михайлівському Золотоверхому соборі об 11:30 7 березня.