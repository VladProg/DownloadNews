У четвер, 31 серпня, о 20.00 на Ютуб-каналі Ukrinform TV виходить чергова програма "Укрінформ: Вечірній стрім". Сьогоднішня тема - “Освіта під час війни: виклики та можливості".

Однією з найбільш постраждалих сфер під час війни залишається освіта. Прямі задокументовані збитки від руйнувань закладів освіти складають 9,7 млрд доларів. Унаслідок бойових дій вже пошкоджено майже 3,4 тисячі закладів освіти.
МОН розробив нову концепцію фінансування вищої освіти, яка запроваджує гранти, що уможливить співфінансування вищої освіти між державою та приватним сектором. Зокрема, державне фінансування планують залишити для медиків, природничих наук та освітніх спеціальностей.
Найбільше у 2023 році абітурієнти подали заяви на спеціальності «Право», «Психологія», «Філологія», «Комп’ютерні науки» та «Менеджмент».
Водночас 11 українських університетів увійшли до переліку найкращих університетів світу за версією QS World University Rankings 2023 року. Щоправда, знаходяться вони там у другій половині списку. Найкращий результат - у КНУ ім. Шевченка, який посів 681-690-ту позицію рейтингу.
Учасником програми стане ректор Київського національного університету імені Тараса Шевченка Володимир Бугров.
Під час стріму обговорюватимуть, чи може онлайн-освіта замінити традиційну та як її зробити кращою, скільки закладів освіти перейде на очне навчання, чи кожен виш має укриття, які професії будуть потрібні після перемоги та як заохотити молодь обирати “непопулярні” спеціальності.
Ведучий - журналіст Василь Самохвалов.
"Укрінформ: вечірній стрім" виходить в ефір на Ютуб-каналі Ukrinform TV. Це програма, де провідні експерти країни обговорюють актуальні події України та світу.