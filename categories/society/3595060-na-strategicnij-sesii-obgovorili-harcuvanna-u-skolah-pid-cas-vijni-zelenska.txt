Представники Міністерства освіти і науки, Міністерства охорони здоров'я та кулінарний експерт Євген Клопотенко на стратегічній сесії обговорили відновлення харчування в українських школах в умовах воєнного стану.

Про це дружина Президента Олена Зеленська написала у Фейсбуці, передає Укрінформ.
Перша леді нагадала, що рік тому в цей час запускалася реформа шкільного харчування, велися дискусії, як годувати дітей корисно й водночас смачно. Нині ж доводиться обговорювати харчування школярів в умовах воєнного часу.
“Попри російську агресію наші діти пішли до школи, вони вчаться, і в них буде майбутнє, чого б там не хотів ворог. А ми, дорослі, повинні створити їм усі умови для повноцінного навчання – у безпечному та комфортному освітньому середовищі, наскільки це можливо сьогодні”, - зауважила вона.
Зеленська повідомила, що цього навчального року понад три тисячі українських шкіл відкрилися й функціонують у звичайному режимі. Ще понад чотири тисячі працюють у змішаному форматі, коли частина дітей вчиться дистанційно, а інша відвідує школу. При цьому можливість забезпечувати учнів гарячим харчуванням має лише трохи більше половини шкіл. Найскладніше це робити тим, хто відновлює роботу на визволених територіях.

Тож на стратегічній сесії представники Міністерства освіти і науки, Українського інституту розвитку освіти, Міністерства охорони здоров'я, Держпродспоживслужби, Національної асоціації громадського харчування, СultFood та Євген Клопотенко, а також міжнародні партнери реформи - швейцарсько-український проєкт DECIDE та "Діємо для здоров’я", UNICEF, World Food Programme обговорювали, як відновити харчування у школах країни та які умови слід для цього створити.
За словами першої леді, учасники сесії розглянули питання щодо адаптації технологічних процесів до викликів воєнного часу. Зокрема, йдеться про умови роботи та приготування їжі у разі оголошення повітряної тривоги, резерв продуктів.
Йшлося також про фінансову підтримку громад та шкіл під час воєнного стану: залучення донорських коштів для закупівлі найнеобхіднішого інвентарю для шкільних кухонь та їдалень, виділення грошей для закупівлі продуктів.
На сесії обговорено й аналіз харчування у закладах освіти, складання карти потреб шкіл, яка стане зручним інструментом для подальшого планування та розв’язання першочергових проблем.
За словами Зеленської, учасники події розглянули і продовження популяризації здорового харчування та здорового способу життя.
Ще одне з обговорюваних питань - навчання та підвищення кваліфікації кухарів за новою програмою на базі закладів професійної освіти.
Дружина Президента нагадала, що від харчування залежить не лише якість навчання, а й психологічний стан дітей. “І ми, дорослі, про нього подбаємо”, - запевнила перша леді.
Як повідомляв Укрінформ, у Бучі Київської області побудують фабрику-кухню, де готуватимуть їжу для навчальних закладів. Cпорудження об’єкта є частиною розпочатої до повномасштабного російського нападу реформи шкільного харчування.