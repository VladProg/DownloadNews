Вищий антикорупційний суд надав дозвіл на здійснення спецрозслідування щодо колишнього першого віцепрем’єр-міністра.

Про це повідомила пресслужба Спеціалізованої антикорупційної прокуратури у Телеграмі, передає Укрінформ.
“13 березня 2023 року слідчий суддя ВАКС задовольнив клопотання детектива НАБУ, погоджене прокурором САП, про надання дозволу на здійснення спеціального досудового розслідування стосовно колишнього першого віцепрем’єр-міністра України – одного із підозрюваних у справі щодо заволодіння державними коштами на загальну суму понад 195 млн грн, які передбачалися на фінансування інноваційних та інвестиційних проєктів у реальному секторі економіки”, - йдеться у повідомленні.
Як зазначається, таке рішення дасть можливість завершити досудове розслідування щодо підозрюваного, який з 2014 року переховується від слідства на території держави, визнаної Верховною Радою державою-агресором, та скерувати справу до ВАКС для розгляду по суті.
Фото: САП, Телеграм