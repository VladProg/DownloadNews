В Умані завершились культові заходи з нагоди святкування Рош га-Шана, паломники вже почали виїжджати з України.

Як передає Укрінформ, про це заступник керівника Офісу Президента Кирило Тимошенко повідомив у Телеграмі.

“В Умані завершились культові заходи з нагоди святкування Рош га-Шана. Вони тривали з 25 по 27 вересня. Загалом місто прийняло майже 23 тис. паломників-хасидів”, - написав Тимошенко.






В Умані завершилось святкування Рош га-Шана / Фото: Юлій Зозуля, Укрінформ








































За його словами, в цьому році під час святкування Рош га-Шана заходи безпеки були безпрецедентними у зв’язку з російською агресією та можливими провокаціями. В Умані безпеку і порядок забезпечували понад 600 правоохоронців.
В місті було розгорнуто роботу міжвідомчого Оперативного штабу, до складу якого увійшли представники Національної поліції, Національної гвардії, Служби безпеки України, Державної служби з надзвичайних ситуацій, Територіальної оборони Збройних сил України та місцевої військової адміністрації.
В місті запровадили заборону на продаж алкогольних (слабоалкогольних) напоїв і піротехнічних виробів, та обмежили рух транспортних засобів і доступ до районів паломництва. Також на час святкування Рош га-Шана в Умані посилили пропускний режим і контроль за переміщенням громадян.
Правоохоронні органи проводили контрдиверсійні та антитерористичні заходи. “Усе це в комплексі дало потрібний результат: належне убезпечення як місцевих жителів, так і приїжджих”, - додав Тимошенко.
Заступник керівника Офісу Президента наголосив, що Україна мультинаціональна та мультирелігійна країна. В Україні поважають права і свободу українців та її гостей.
Тимошенко також повідомив, що зараз паломники вже почали виїжджати з України.
Як повідомлялося, могила цадика Нахмана на єврейському кладовищі в Умані є місцем паломництва для хасидів з усього світу. Щороку вони туди з’їжджаються для святкування юдейського нового року Рош Гашан.
До війни на Рош га-Шана в Умань приїздили від 20 до 40 тисяч хасидів.