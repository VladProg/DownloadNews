Захоплений у полон бойовиками "ДНР" громадянин України Валерій Матюшенко перебуває у критичному стані та потребує негайного звільнення для порятунку життя й отримання кваліфікованої медичної допомоги.

Про це уповноважений Верховної Ради з прав людини Дмитро Лубінець повідомив у Телеграмі, передає Укрінформ.
"Я казав, кажу і повторюватиму знову – категорія цивільних полонених – це найбільш незахищена та вразлива категорія людей, яких взяла в заручники терористична Росія", – наголосив омбудсмен.

За його даними, за останні сім років до заручників з-поміж цивільних українців Росія не допускала жодної міжнародної організації, яка могла б оцінити реальний стан їх утримання. Полонені не мають ні доступу до медичної допомоги, ні зв'язку з рідними та гинуть у неволі в самій Росії або на тимчасово окупованих територіях України.
Уповноважений ВР нагадав, що 58-річний Матюшенко перебуває в заручниках уже сьомий рік: у 2018-му його "засудили" на десять років ув'язнення за надуманими статтями.
"Росіяни його затримали за те, що він залишився українцем на окупованій РФ території. Він 10 місяців перебував у концтаборі, переніс страшні тортури, внаслідок яких отримав інвалідність", – зауважив Лубінець.
За інформацією омбудсмена, Матюшенко страждає на синдром Туретта і втратив понад 30 кілограмів ваги.
Стан здоров'я чоловіка вкрай критичний: через пахвинну грижу, що спричинює постійне заземлення кишківника, потрібне негайне операційне втручання, передраковий стан щитоподібної залози вимагає постійного спостереження лікаря й контролю гормонів.
"Викрадення цивільних людей у "ДНР" під прямим кураторством Росії – це жахіття ХХІ століття. Світ не повинен спостерігати за тим, як на його очах країна-терорист порушує міжнародні конвенції й домовленості та відбирає життя і здоров’я в тих, хто любить свою Батьківщину", – підкреслив уповноважений ВР.
Як повідомляв Укрінформ, політв’язень Дмитро Штибліков зазнає психологічних тортур у російській колонії та потребує огляду лікарів.