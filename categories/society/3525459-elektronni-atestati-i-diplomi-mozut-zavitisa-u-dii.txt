Працівники Міністерства освіти працюють над впровадженням електронних документів про освіту на порталі і в мобільному застосунку «Дія» разом із колегами з Мінцифри та за підтримки проєкту «EU4DigitalUA».

Про це інформує пресслужба Міністерства освіти і науки.
Як зазначається, наразі фахівці піфготували проєкт постанови уряду щодо відображення відомостей, які містяться в документах про базову середню, повну загальну середню, професійну, фахову передвищу та вищу освіту засобами Єдиного державного вебпорталу електронних послуг із використанням мобільного застосунку «Дія».
Крім того, вже зараз завдяки сервісу ЄДЕБО «Інформація про фізичну особу, що міститься в ЄДЕБО» здобувачі освіти та випускники закладів освіти можуть самостійно отримати інформацію про видані ним документи про освіту та дані про навчання. Для цього лише треба мати кваліфікований електронний підпис, реквізити документів про освіту – не потрібні, повідомляють у міністерстві.
Інформацію, отриману за допомогою сервісу ЄДЕБО, про серію та номер виданих документів про освіту, можна використати для перевірки виданих документів у Реєстрі документів про освіту. Отримана виписка з цього Реєстру може бути корисною для визнання українських документів про освіту для подальшого навчання та працевлаштування за кордоном, зокрема, в країнах Європейського простору вищої освіти, зазначають у відомстві.
Як повідомляв Укрінформ, випускники, які перебувають за кордоном, зможуть отримати документ про базову середню та повну загальну середню освіту в закордонних дипломатичних установах України в країні перебування.