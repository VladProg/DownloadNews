Перед судом постане експосадовець Секретаріату Кабінету Міністрів України, який передавав таємну інформацію представникам фсб росії.

Про це повідомляє Офіс генерального прокурора, передає Укрінформ.
Як зазначається, за процесуального керівництва ОГП скеровано до суду обвинувальний акт стосовно колишнього посадовця Секретаріату Кабінету Міністрів за фактом державної зради за попередньою змовою групою осіб (ч. 2 ст. 28 ч. 1 ст. 111 Кримінального кодексу України).
Розслідуванням встановлено, що обвинувачений у 2007 році був завербований представниками фсб рф і до лютого 2022 року допомагав ворожій розвідці у здійсненні підривної діяльності проти України.
Завдяки займаній посаді він мав доступ до інформації, яка надходить до уряду України від центральних органів державної влади. За грошову винагороду він особисто передавав цю інформацію, у тому числі таємну, представникам фсб.
Обвинувачений перебуває під вартою.
Досудове розслідування у кримінальному провадженні здійснювали слідчі Головного слідчого управління СБУ.
Як повідомляв Укрінформ, у червні Служба безпеки України заявила про викриття російської агентури, до якої входили посадовці Кабінету Міністрів і Торгово-промислової палати України.
У Києві були затримані завідувач відділу Секретаріату Кабміну і керівник однієї із дирекцій ТПП. Ці посадовці передавали ворогу різну розвідувальну інформацію: від стану обороноздатності до облаштування кордону і персональних даних українських правоохоронців. російські куратори платили їм від 2 до 15 тисяч доларів за завдання.
Як встановила СБУ, урядовця завербували у 2012 році під час подорожі до росії двоє співробітників фсб. З тієї поїздки чиновник повернувся, вже маючи оперативний псевдонім, мобільний телефон для зв’язку та завдання збирати таємну інформацію, яка циркулює в Кабміні. Секретні документи зловмисник або роздруковував, або фотографував і зберігав на флешці. Для передачі файлів домовлявся через закритий Телеграм-канал про зустріч зі своїм "зв’язковим" – одним із працівників Торгово-промислової палати.
"Зв’язківця" теж завербували у москві співробітники 5-ї служби фсб. Свій інструктаж співробітник ТПП отримував згодом у тимчасово окупованому Сімферополі.
Слідчі СБУ повідомили обом зловмисникам про підозру у вчиненні злочину за ст. 111 (державна зрада) Кримінального кодексу.