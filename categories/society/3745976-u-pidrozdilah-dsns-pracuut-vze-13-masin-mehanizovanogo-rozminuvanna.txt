У підрозділах Державної служби України з надзвичайних ситуацій працюють вже 13 машин механізованого розмінування.

Про це на брифінгу повідомив начальник відділу організації гуманітарного розмінування ДСНС Сергій Рева, передає кореспондент Укрінформу.
«На сьогодні у підрозділах ДСНС працюють 13 таких машин, які використовуються на території Миколаївської, Херсонської, Донецької, Харківської, Сумської, Чернігівської та Київської областей. Першу таку машину виробництва Великої Британії ми отримали за сприяння фонду United24 наприкінці минулого року», - зазначив він.
За його словами, ще 12 цих машин ДСНС отримала завдяки міжнародним партнерам у першому півріччі цього року. Це машини хорватського та німецько-швейцарського виробництва.
«За допомогою цих машин вже було розміновано майже 150 гектарів територій. Неодноразово траплялися випадки детонації протитанкових мін, у результаті яких машини отримували незначні пошкодження, але після техобслуговування продовжували роботу», - сказав Рева.
Він зазначив, що ці машини дуже ефективно зарекомендували себе на ділянках, забруднених протипіхотними мінами, на Миколаївщині та касетними боєприпасами - на Херсонщині.
За даними ДСНС, найбільше їх станом на сьогодні сконцентровано на Харківщині і Херсонщині – там працюють 8 із 13 наявних у рятувальників машин розмінування.
Ці машини першочергово залучаються для обстеження ЛЕП, щоб аварійно-відновлювальні бригади могли розпочати роботу для підключення населених пунктів і щоб мирне населення поверталося до своїх домівок.
«Проте все одно контроль якості залишається за людиною. З кожною з цих машин працює піротехнічний підрозділ, який за допомогою металодетекторів здійснює контроль якості розмінування територій, по якій пройшли машини», - розповів представник рятувальної служби.
Відповідаючи на запитання про співробітництво з Японією у цій сфері, Рева подякував уряду і народу Японії за підтримку, надану для відновлення України і розмінування територій.
«Маємо гарний досвід співпраці з урядом Японії, який виступав донором у різних проєктах. Наразі є проєкт, у рамках якого для потреб розмінування буде поставлено нове обладнання. Ми вже отримали частину цього обладнання», - зазначив він.
За словами начальника відділу організації гуманітарного розмінування ДСНС, йдеться і про машини механізованого розмінування, і про броньовані машини для перевезення персоналу, і про машини для перевезення ВНП до місць їхнього знищення.
«Що стосується співпраці з іншими міжнародними партнерами і фондами, то ми активно співпрацюємо з понад 30 фондами і гуманітарними організаціями. Це здійснюється у рамках спільних домовленостей і проєктів, покликаних підвищити і потенціал наших піротехнічних підрозділів, і темпи розмінування, і його ефективність, і забезпечити максимально безпеку нашого персоналу», - сказав Рева.
Як повідомлялося, 22 червня Рева повідомив, що у ДСНС уже є 11 машин механізованого розмінування, одну з яких рятувальникам придбали за кошти, зібрані через платформу United24.
Фото: armyinform.com.ua