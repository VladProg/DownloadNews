Жителям деокупованих територій Харківщини, які мають зруйновані будинки, треба евакуюватись – вони мають провести зиму в теплі і безпеці.

Про це заявила віце-прем’єрка Ірина Верещук в ефірі телемарафону, передає Укрінформ.
«Я раджу евакуйовуватись жителям деокупованих територій, хто має зруйновані будинки, які важко буде відновити до зими, жителям населених пунктів, куди зараз важко дістатися і в силу важкодоступності неможливо відновити швидко водопостачання, газопостачання, теплопостачання. Їм треба евакуюватись. Дякую людям, що вони відчувають ту відповідальність, записуються і евакуюються», - сказала Верещук.
Вона зазначила, що можлива також обов’язкова евакуація, наразі очікується відповідне рішення від Харківської ОВА.
«Але в будь-якому випадку жителі деокупованої території мають пріоритетність щодо евакуації і держава буде опікуватися цим. Ми будемо робити все, щоб люди безкоштовно евакуювалися. Розуміємо, що в них немає засобів до життя, ні грошей, ні їжі, ні одягу», - наголосила віце-прем'єрка.
Вона підкреслила, що ці люди позбавлені можливості швидко відновити життєздатність, а відтак держава бере на себе відповідальність за те, щоб вони провели зиму в теплі і в безпеці.
Як повідомляв Укрінформ, з деокупованих районів Харківщини найближчим часом буде організовано евакуацію для охочих.