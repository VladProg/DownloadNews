82% українців вважають, що майбутнє України як процвітаючої вільної країни залежить від того, чи вона стане членом Європейського Союзу.

Про це свідчать результати опитування, яке провів Київський міжнародний інститут соціології (КМІС), передає Укрінформ.
Як зазначається у пресрелізі, російське широкомасштабне вторгнення 2022 року посилило підтримку європейської інтеграції серед українців та значною мірою нівелювало регіональні відмінності. Станом на січень 2022 року 92% українців хочуть, щоб Україна стала членом ЄС, а залежно від регіону показник становить 88-94% (зокрема, на сході 88% підтримують членство в ЄС).





"Водночас відносини України та ЄС і Заходу загалом можуть проявлятися та оцінюватися в різних контекстах. Тому ми поставили респондентам кілька запитань щодо різних аспектів відносин України та ЄС/Заходу", – йдеться у повідомленні.
Перше запитання стосується залежності між майбутнім України та членством у ЄС. За результатами опитування 82% респондентів погоджуються, що майбутнє України як процвітаючої вільної країни залежить від того, чи вона стане членом ЄС (в т.ч. повністю погоджуються – 50%). Не погоджуються з цим – 14%.
За даними опитування, у всіх регіонах країни абсолютна більшість населення вважає, що майбутнє процвітання України залежить від вступу до ЄС. Зокрема, серед жителів сходу і півдня 78% і 81% так вважають (проти, відповідно, 17% і 14%, які не згодні з таким твердженням).
При цьому 81% українців вважають, що співробітництво України і Заходу для відсічі російській агресії – це win-win-ситуація, коли у виграші і сама Україна, і також Захід. З них 45% вважають, що Україна та Захід виграють у рівній мірі, 29% вважають, що переважно це виграш для України, але є виграш і для Заходу. Решта 7%, навпаки, бачать переважний виграш для Заходу, хоча Україна також виграє.
Тільки 9% вважають, що це співробітництво лише в інтересах України і лише 4% вважають – що лише в інтересах Заходу.





Згідно з опитуванням, 54% українців вважають, що фінансова допомога Україні має супроводжуватися вимогами до реформування, яких ми маємо дослуховуватись і які маємо виконувати. Утім, і категорія, яка передбачає очікування допомоги без особливих умов чи обмежень (оскільки Україна захищає і Європу), досить істотна – 36%.





Останнє запитання в опитуванні покликане зрозуміти, наскільки українці відчувають важливість (незалежно від фактичної можливості посадити на лаву підсудних президента рф путіна та інших причетних до розв'язання війни) задокументувати всю правду про війну. Фактично, мова йде про умовну "комісію з правди", яка має назавжди зберегти об’єктивну картину подій. Так, 88% українців підтримують думку про потребу в документуванні і збереженні справжньої історії війни, навіть якщо при цьому важко буде досягти повної справедливості.





КМІС провів дві хвилі власного всеукраїнського опитування громадської думки "Омнібус" 14–22 лютого 2023 року і 22 лютого–6 березня 2023 року методом телефонних інтерв’ю з використанням комп’ютера (computer-assistedtelephoneinterviews, CATI). На основі випадкової вибірки мобільних телефонних номерів опитано 2007 та 985 респондентів (відповідно, у першій та другій хвилі), що мешкають у всіх регіонах України (крім АР Крим).
Опитування проводилося з дорослими (від 18 років) громадянами України, які проживали на території України (у межах, які контролювалися владою України до 24 лютого 2022 року).