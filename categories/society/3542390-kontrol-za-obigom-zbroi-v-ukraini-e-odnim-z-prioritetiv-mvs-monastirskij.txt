Контроль за обігом вогнепальної зброї у державі є одним із пріоритетних напрямів діяльності Міністерства внутрішніх справ України.

Про це міністр внутрішніх справ Денис Монастирський заявив під час зустрічі з Комісаром ЄС з внутрішніх справ Ілвою Йоганссон, інформує пресслужба МВС, передає Укрінформ.
Зокрема, сторони зустрічі обговорили плани на майбутнє, зокрема - питання важливості недопущення потрапляння зброї у нелегальний обіг.
«Контроль за обігом вогнепальної зброї у державі є одним з пріоритетних напрямів діяльності МВС. Із метою посилення впливу на процеси обігу зброї, у тому числі на кордоні, в активній фазі перебуває процес реформування практичної сторони та законодавчого врегулювання цієї сфери», - поінформував міністр.
За його словами, наразі у Верховній Раді України на розгляді знаходиться законопроєкт про обіг зброї серед цивільного населення.
«Також ми працюємо над створенням сучасної моделі контролю за обігом зброї в країні, а саме - Єдиного реєстру зброї є своєчасним і актуальним кроком держави з доступом Європолу до нього», - сказав Монастирський.
Серед іншого, Монастирський подякував Йоганссон за підтримку та окреслив ті реалії, в яких наразі опинилася Україна. Зокрема, учасники зустрічі зосередили увагу на заходах для подолання міграційної кризи та налагодження співпраці у цій сфері.
Сторони під час цієї міжнародної зустрічі підписали адміндомовленості про встановлення співробітництва між Єврокомісією та Державною міграційною службою у рамках Європейської міграційної мережі.
Ці домовленості, як уточнюється, мають пришвидшити обмін актуальною та об’єктивною інформацією щодо ситуації з питань міграції та притулку, а також брати участь в дослідженнях та засіданнях ЄММ.
«Це також додатковий інструмент синхронізації міграційної політики України та ЄС, що є необхідним кроком для повноцінної інтеграції нашої держави в європейський простір», - підкреслив глава МВС.
Зі свого боку комісар ЄС з внутрішніх справ нагадала, що ЄС повністю підтримує Україну, зокрема, надаючи технічну, фінансову і дипломатичну допомогу, бо Україна наразі захищає не лише свою територіальну цілісність і суверенітет, але і створює безпекове коло для об’єднаної Європи.
«Ми чудово розуміємо і підтримуємо Україну. Знаю, що сьогодні Європейська комісія оголосила про виділення 500 млн євро на підтримку вашої країни. Також Європейський Союз створив платформу відновлення України, оскільки ця країна є частиною сім’ї ЄС», - уточнила Йоганссон.
У свою чергу, заступниця міністра внутрішніх справ Мері Акопян заявила, що під час зустрічі глава МВС України і Комісар ЄС з внутрішніх справ обговорили питання інтеграції України до Європейського простору ЄС.
«Запевнили, що всупереч всім викликам та війні ми консолідуємо всі зусилля задля виконання міжнародних зобов’язань, які наближують нас до повноправного членства в Європейському Союзі», - зазначила заступниця міністра.
За її словами, працівники міністерства наразі як ніколи готові ділитися своїм винятковим досвідом, отриманим фахівцями органів системи МВС в умовах протистояння рф, і разом посилювати систему цивільного захисту ЄС.
«З цією метою ми ініціювали приєднання до МЦЗ. Окремо відзначили важливу роль ЄС як координатора в процесі надання гуманітарної допомоги, яка надходила та продовжує надходити до України. Адже з 24 лютого Україні виділено Євросоюзом понад 100 млн одиниць різного роду гуманітарної допомоги», - поінформувала Акопян.
У ході зустрічі сторони також акцентували увагу на пріоритетах співпраці та результатах попередньої роботи за наступними напрямами, серед яких - міграція, захист українських біженців та протидія торгівлі людьми; боротьба з організованою злочинністю; контроль за зброєю та запобігання її нелегальному обігу; розслідування воєнних злочинів.
За словами Акопян, учасники зустрічі окремо обговорили сфери, де МВС потребує допомоги міжнародних партнерів, а саме - гуманітарне розмінування; відновлення і відбудова зруйнованих об’єктів; реабілітація і лікування українських бійців.
«Домовилися про посилення співпраці! Вдячні пані Ілві за чітку позицію та особистий візит, а також технічну, фінансову і дипломатичну підтримку ЄС. Зміцнення України сьогодні – це запорука безпеки об’єднаної Європи», - зазначила заступниця глави МВС.
Як повідомлялося, у МВС поінформували, що Європол закликав не спекулювати на темі нелегальної зброї з України.
Фото: Nikolay Anatskyi