НДСЛ "Охматдит" отримала сучасне обладнання для нейрохірургічних та ортопедичних операційних. Нове устаткування особисто перевірив міністр охорони здоров'я Віктор Ляшко.

Про це повідомляють на сайті МОЗ, передає Укрінформ.

«Зустрічаючись із лікарями в Охматдиті, Президент України Володимир Зеленський сказав, що у лікарні повинно бути найсучасніше медичне обладнання, яке необхідне лікарям. І сьогодні ми маємо систему нейронавігації, аналоги якої є лише в 5 центрах Європи. Завдяки цьому обладнанню та кваліфікації наших медиків у багатьох українців з'явився шанс повернути таке бажане здоров’я», – наголосив Ляшко.

Під час візиту оглянули нову нейронавігацію, яка була запущена наприкінці липня. Обладнання використовується в більшості нейрохірургічних втручань, ортопедії і травматології, що допомагає зменшити хірургічну травму, ризики операції та прискорити відновлення маленьких пацієнтів.

Зазначається, що нове обладнання значно розширило можливості у лікуванні деяких форм епілепсії, які раніше були неможливі. Також нейронавігація постійно використовується в лікуванні гідроцефалії та видаленні пухлин головного мозку. З кінця липня спеціалісти лікарні виконали вже понад 20 операцій з використанням нових технологій.

Також очільник МОЗ відвідав 13-річну пацієнтку відділення ортопедії Катю, яка постраждала внаслідок ракетного удару на вокзалі Краматорська. Дитина отримала множинні мінно-вибухові травми, але завдяки лікарям вже переведена на реабілітаційне лікування. Дівчинка фактично знову вчиться ходити.
За час повномасштабного вторгнення росії в Україну, в НДСЛ «Охматдит» розпочали свою роботу 14 нових операційних, де наразі прооперовано 2 687 пацієнтів.
Фото: МОЗ