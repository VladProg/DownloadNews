За процесуального керівництва прокурорів САП детективами НАБУ повідомлено про підозру ще трьом особам, причетним до заволодіння грошових коштів ДП «Держінформ’юст».

Як передає Укрінформ, про це повідомляє Спеціалізована антикорупційна прокуратура у Телеграмі.

«Встановлено, що двоє заступників екскерівника ДП «Держінформ’юст» сприяли колишньому посадовцю заволодіти грошовими коштами у розмірі понад 7 млн гривень, які виділялися на придбання програмного забезпечення для відеоконференцзв’язку TrueConf територіальним органам юстиції і виконавчим службам. При цьому їм було достовірно відомо про відсутність поставок цього програмного забезпечення, незважаючи на що вони підписували первинні документи та здійснювали перерахування грошових коштів», - ідеться в повідомленні.

Як зазначається, 5 травня та 12 травня 2022 року слідчим суддею ВАКС щодо підозрюваних було обрано запобіжні заходи у вигляді застав у розмірі 744 300 гривень.

Також про підозру у заволодінні грошовими коштами повідомлено і керівнику приватної компанії, що зобов’язувалася здійснити поставку зазначеного програмного забезпечення.

Попередня правова кваліфікація дій підозрюваних: ч. 5 ст. 191, ч. 5 ст. 27, ч. 5 ст. 191 КК України.

Крім того, 29 квітня 2022 року слідчим суддею ВАКС екскерівнику ДП «Держінформ’юст», якого детективами НАБУ було затримано у порядку ст. 208 КПК України, обрано запобіжний захід у вигляді тримання під вартою з альтернативою внесення 744 300 грн застави. 10 травня ухвалою АП ВАКС рішення слідчого судді залишено без змін.

Водночас у САП зауважили, що відповідно до частини першої статті 62 Конституції України особа вважається невинуватою у вчиненні злочину і не може бути піддана кримінальному покаранню, доки її вину не буде доведено в законному порядку і встановлено обвинувальним вироком суду.
Як повідомляв Укрінформ, 27 квітня НАБУ повідомило про підозру колишньому генеральному директору ДП «Держінформ’юст» у заволодінні 7,7 млн грн держпідприємства, які виділялися на закупівлю програмного забезпечення.
За даними слідства, протягом січня 2014 року – лютого 2015 року на момент вчинення злочину посадовець держкомпанії у змові з чотирма підприємцями організував укладення між Держінформ’юстом та підконтрольними підприємствами договорів на постачання програмної продукції – комп’ютерної програми TrueConf.
2 травня ВАКС обрав запобіжний захід ексгенеральному директору ДП «Держніформ’юст» у вигляді арешту з можливістю внесення застави у розмірі 744 300 гривень.