По всій Україні у День української писемності відбувся XII Радіодиктант національної єдності.

Про це повідомляє Укрінформ.
«Я більше думала про сам текст, важко було втриматися, і більше думати про правопис. Він автоматично ще зі шкільних років писався. Я думаю, що все більш-менш правильно…Сьогодні це був дуже хвилюючий текст. І я завдячую пані Ірині, що саме в такий час вона так змалювала цей стан у диктанті», - поділилася своїми враженнями після написання диктанту в Києві акторка Наталя Сумська.
Написання Радіодиктанту-2022 було адаптовано до умов воєнного часу. В різних країнах світу були облаштовані студії для написання диктанту для вимушених переселенців та українців, які живуть за кордоном.
«Нас зібралося декілька десятків українців, здебільшого це біженці. Саме тому цей текст здався нам дуже проникливим. Хочемо сказати велике дякую авторці за такий гарний та чутливий текст. Та велике дякую Аді Роговцевій за класне прочитання тексту», - сказав організатор радіодиктанту в Гамбурзі ( Німеччина) Нікіта Сема.
Авторка тексту цьогорічного Радіодиктанту національної єдності - українська письменниця та режисерка, членкиня Українського ПЕН Ірина Цілик. До методичної роботи над радіодиктантом вже традиційно долучиться мовознавиця, докторка філологічних наук Лариса Масенко.
Читала текст народна артистка, Герой України Ада Роговцева.
Текст диктанту буде оприлюднено 11 листопада.
Радіодиктант національної єдності був започаткований командою Українського Радіо у 2000 році.
Як повідомлялося, 9 листопада розпочався Тиждень української мови у Вікіпедії.