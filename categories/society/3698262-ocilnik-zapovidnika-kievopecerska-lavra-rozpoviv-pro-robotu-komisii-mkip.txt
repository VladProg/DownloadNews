Під час останнього обстеження приміщень Лаври комісія МКІП виявила рекламу єпархій з тимчасово окупованого Криму й візитівки монахів з окупованих територій.

Про це в.о. генерального директора Національного заповідника "Києво-Печерська лавра" Максим Остапенко в ефірі телемарафону "Єдині новини".
"Ми виявили там, окрім засмічення, порушення стану пам'яток і протипожежних норм, численні сліди "руського міру" у прямому сенсі. Це й реклама кримської єпархії, і монастирів кримських, і візитівки монахів і працівників церкви з окупованих територій. Але все це було обстежено, зафіксовано комісією та складено відповідний акт", - сказав він.
Остапенко підкреслив, що, на його думку, робота комісії була вдалою. Представники держави безперешкодно обстежили, зокрема, дві пам’ятки національного значення - Перехід до Ближніх печер та Дзвіниця над ним. За його словами, невідомі особи готувалися стати до провокації вже після того, як приміщення опечатали.
"Комісія учора відпрацювала чудово. Зранку було обстежено пам'ятки, які комісія МКІП запланувала зробити. Обстеження пройшло мирно, жодних перешкоджань не було... Лише через півтори-дві години після того, як все було опечатано, до цих приміщень з'явилися невідомі особи, які намагалися розгойдати ситуацію, створити відверту провокацію стосовно комісії МКІП", - зазначив в.о. гендиректора.
Він зауважив, що члени комісії звернулися до правоохоронців, написали заяву про проникнення до цих приміщень. Заразом він висловив сподівання, що, попри інциденти, комісія надалі просуватиметься достатньо впевнено та якісно відпрацьовуватимемо повернення державі об'єктів Києво-Печерської Лаври.
Як повідомлялося, комісія МКІП 19 квітня оглянула майно корпусу 37, 37-а, 38 – галереї до Ближніх печер, Дзвіниці на Ближніх печерах, Входу до Галереї Ближніх печер.
Національний заповідник "Києво-Печерська Лавра" оголосив про розірвання договору про оренду з Українською православною церквою московського патріархату з 29 березня 2023 року, проте тривалий час невідомі особи зачиняли приміщення Лаври зсередини та перешкоджали початку діяльності комісії з інвентаризації майна.