Президент Володимир Зеленський підписав указ про запровадження в Україні Дня танкових військ, яке відзначатиметься щороку 14 вересня.

Відповідний документ № 574/2023 оприлюдений на сайті глави держави, передає Укрінформ.
“Ушановуючи мужність та героїзм воїнів-танкістів, виявлені в боротьбі за свободу, незалежність та територіальну цілісність України, а також з метою започаткування нових військових традицій постановляю: установити в Україні День танкових військ, який відзначати щороку 14 вересня", - ідеться в документі.
Згідно з цим указом, визнаний таким, що втратив чинність, указ Президента України від 29 серпня 1997 року № 922/97 "Про День танкістів".
Указ набирає чинності з дня його опублікування.
***


Командувач Об'єднаних сил Збройних сил України Сергій Наєв у Телеграм привітав воїнів-танкістів з професійним святом та заявив, що бронетанкові війська – це величезна міць в обороні та неймовірно нищівна сила в наступі.
"Міцна броня та щільний вогонь, швидкість маневру та відмінна влучність роблять танкові підрозділи незамінною потужною силою, що здатна зупиняти ворога та долати його спротив. Ми пишаємося героїчними вчинками воїнів-танкістів і схиляємо голови перед тими, хто віддав своє життя за волю та свободу українців. Нехай сонце Перемоги осяє нам шлях до благословенного майбутнього у процвітаючій країні", - підкреслив Наєв.

Як повідомлялося, танкові війська - це головна ударна сила Збройних сил України, що має на озброєнні основні бойові танки й окремо існує у складі трьох видів (родів) ЗСУ — Командування морської піхоти ВМС, Сухопутних і Десантно-штурмових військ.