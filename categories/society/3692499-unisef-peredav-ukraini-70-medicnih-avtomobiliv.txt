ЮНІСЕФ передав Україні 70 автомобілів для надання медико-соціальної допомоги родинам з дітьми до трьох років у межах програми "Турбота з народження вдома".

Машини отримають 65 центрів надання первинної медико-санітарної допомоги в 11 областях, повідомляє кореспондент Укрінформу.
"Ці автомобілі придбані ЮНІСЕФ за сприяння меценатів, які надали кошти. Ми вдячні за цю допомогу. В межах програми "Турбота з народження вдома" наші медпрацівники, медсестри зможуть надавати допомогу вже в 11 областях України", - сказав на церемонії Прем'єр-міністр Денис Шмигаль.






ЮНІСЕФ передав Україні 70 автомобілів для надання медико-соціальної допомоги родинам з дітьми / Фото: Геннадій Мінченко, Укрінформ


































Він зауважив, що наразі такий проєкт запрацював у трьох пілотних областях: Донецькій, Житомирській і Кіровоградській.
"Ми збільшуємо кількість областей ще на 8. Ці автівки будуть працювати для наших немовлят", - сказав глава уряду.
Зокрема, у 2023 році програма буде розширена на Одеську, Львівську, Полтавську, Дніпропетровську, Вінницьку, Рівненську, Київську області і місто Київ.
Своєю чергою міністр охорони здоров'я Віктор Ляшко зазначив, що ініціатива має на меті забезпечити якість, доступність та безоплатність медичної допомоги.
"Сім’ї з дітьми, що проживають у віддалених населених пунктах, потребують особливої уваги. Наразі потреба у візитах патронажних медсестер дуже велика. Передані автомобілі дозволять їм охопити ще віддаленіші громади, а отже, більше вагітних та родин з дітьми отримають необхідну допомогу”, — сказав він.
Автомобілі, закуплені коштом ЮНІСЕФ та за пожертви жителів Королівства Нідерландів, будуть передані до 65 центрів первинної медико-санітарної допомоги (ЦПМСД) в 11 областях, що найбільше постраждали від бойових дій та беруть участь у програмі «Турбота з народження вдома».
Це спільна програма Міністерства охорони здоров’я України та ЮНІСЕФ, що передбачає впровадження універсально-прогресивної моделі домашніх візитів для покращення надання медико-соціальної допомоги родинам із дітьми до 3 років на первинній ланці.
Кожна родина може отримати послуги в межах програми. Кількість візитів додому залежить від індивідуальних потреб родини. Патронажна сестра проконсультує сім’ю та надасть допомогу щодо раннього розвитку дитини та можливих ризиків вад розвитку; грудного вигодовування; імунізації та профілактики інфекційних захворювань; психологічних проблем у родині; безпечного домашнього середовища та профілактики домашнього насильства; соціальних проблем.
ЮНІСЕФ здійснює навчання медичного персоналу ЦПМСД у межах цієї програми, а також надає технічну підтримку МОЗ України, зокрема доставляє необхідне обладнання та оновлює приміщення ЦПМСД.