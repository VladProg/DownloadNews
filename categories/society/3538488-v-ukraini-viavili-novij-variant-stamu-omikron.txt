В Україні виявили новий різновид штаму Омікрон, який називають ВА.5.

Як передає Укрінформ, про це Міністерство охорони здоров’я повідомляє у Фейсбуці.
«7 таких випадків вдалось знайти у Чернівецькій області, але не виключено, що підтип Омікрону вже є в інших регіонах. Дослідження (секвенування) зразків триває», - ідеться у повідомленні.
Це означає, що COVID-19 нікуди не зник. Вірус мутує і намагається ухилитись від імунної відповіді, зазначили у МОЗ.
«Україна мало чим відрізняється від європейських країн, де цей підтип активно поширюється. Наразі доволі небагато досліджень, які б могли дати відповідь на запитання, чи призводить цей підтип до більшої кількості важких випадків та смертей. Проте, за даними ВООЗ, в Європі їх кількість дійсно зростає. Поки прямих доказів зв’язку між цими двома подіями немає, адже дослідження тривають», - зауважили фахівці.
Також у МОЗ нагадали, що наявна інформація свідчить, що отримання бустерної дози значно підвищує рівень утворення нейтралізувальних антитіл навіть проти цього підтипу вірусу.
«Також дослідження клітинного імунітету вказують, що Т-клітини утворені в тілі людини після трьох доз мРНК вакцини, зберігають свою ефективність проти штаму Омікрон. Саме клітинний імунітет пов’язують із захистом проти тяжкого перебігу інфекції, госпіталізації та смерті», - підкреслили у міністерстві.
Як повідомляв Укрінформ, у Нідерландах виявили різновид коронавірусу під назвою BA.2.75 - один із підвидів Омікрону; його ще називають Центавр.