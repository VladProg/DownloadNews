Суд призначив покарання у вигляді 14 років позбавлення волі колишньому офіцеру ЗСУ, який у 2014 році перейшов на бік ворога, а цьогоріч потрапив у полон, коли повернувся у складі військ російської федерації.

Як передає Укрінформ, про це повідомляє Спеціалізована прокуратура у військовій та оборонній сфері Південного регіону.
За публічного обвинувачення Миколаївської спеціалізованої прокуратури у військовій та оборонній сфері Дніпровський районний суд Києва визнав винним у державній зраді та дезертирстві колишнього військовослужбовця ЗСУ, якого взяли в полон у складі збройних сил російської федерації (ч. 1 ст. 408, ч. 1 ст. 111 Кримінального кодексу України).
Суд призначив йому покарання у виді позбавлення волі строком на 14 років з конфіскацією всього майна.

"Встановлено, що колишній український військовослужбовець у 2014 році зрадив присязі, відмовившись виконати наказ про передислокацію військової частини з півострова та вступив на службу до збройних сил держави-агресора. Через вісім років – 25 лютого 2022 року він повернувся на територію України у складі окупаційних військ, які ввійшли в м. Нова Каховка Херсонської області", - ідеться у повідомленні.
1 березня колона загарбників була знищена ЗС України, після чого бійці територіальної оборони ЗСУ взяли його в полон.
У прокуратурі зазначили, що його та двох вже засуджених до реального покарання колишніх українських військових взяли в полон у складі артдивізіону 126-ї окремої гвардійської бригади берегової оборони рф, що зазнав поразки від українських десантників у Миколаївській області.
"Сьогодні судом поставлено крапку у "кар'єрі" ще одного зрадника Вітчизни, що перейшов на бік ворога у березні 2014 року та зазіхнув на територіальну цілісність України в складі військ рф 24 лютого 2022 року. Його засуджено до 14 років позбавлення волі з конфіскацією всього належного майна", - повідомив в коментарі Укрінформу начальник відділу підтримання публічного обвинувачення в суді та нагляду за додержанням законів при виконанні судових рішень у кримінальних провадженнях Спеціалізованої прокуратури у військовій та оборонній сфері Південного регіону Олександр Візнюк.

Він додав, що перших двох офіцерів-зрадників наприкінці квітня 2022 року Дніпровський районний суд міста Києва засудив до 14 та 15 років позбавлення волі. Найближчими днями обидва рішення наберуть законної сили.
Як повідомляв Укрінформ, за матеріалами СБУ "гауляйтер" росіян на тимчасово окупованій частині Запорізької області Євген Балицький отримав підозру.