Загарбники здійснюють кібератаки не лише на урядові структури - жертвами зламів і викрадення даних стають і пересічні громадяни.

Про це пресслужба МВС України поінформувала у Фейсбуці, передає Укрінформ.
«Ваша інформація у смартфоні чи в Інтернеті – це не лише фото з відпочинку або фото улюбленця. Це банківська, робоча та інша приватна інформація, яку зловмисники можуть використати у власних цілях! Дотримуйтеся базових рекомендацій, аби мінімізувати ризики витоку даних», - поінформували у міністерстві.
Так, у відомстві радять людям створювати надійні, складні паролі і не використовувати однаковий пароль для кількох ресурсів.
«Пароль має містити не менше 8 символів, літери, цифри та спеціальні символи, а також не містити персональних даних. За можливості, оновіть паролі до облікових записів та змініть паролі на електронних поштових скриньках», - уточнюється у повідомленні.
Також громадянам радять вмикати двофакторну аутентифікацію усюди, де є така можливість, - тоді для входу до акаунту, крім логіну та паролю, потрібно ввести код підтвердження, що приходить на телефон, електронну скриньку або у відповідний застосунок.
«Не переходьте за сумнівними гіперпосиланнями, навіть якщо вони надійшли у листі від друга. Пам’ятайте, що хакери могли зламати його акаунти і розсилати з них посилання, за якими ховається вірус або фішинговий ресурс. У більшості випадків інфіковані листи надходять електронною поштою», - зазначають у МВС.
Людям варто також перевіряти і правильність URL-адреси необхідного сайту- будь-які неточності можуть означати, що ви потрапили на фішинговий ресурс.
«Не вводьте будь-які конфіденційні дані на незнайомих сайтах та не повідомляйте такі дані стороннім. Створюйте резервні копії. Це врятує від втрати важливої інформації. Завантажуйте програми та додатки лише з офіційних джерел. Вчасно встановлюйте оновлення операційної системи. За можливості рекомендуємо зберігати важливі дані на зашифрованих або зовнішніх носіях», - заявили у МВС.
24 лютого російська федерація розпочала новий етап війни проти України – повномасштабне вторгнення. російські загарбники обстрілюють і бомбардують мирні міста й села України, катують і вбивають мирне населення.