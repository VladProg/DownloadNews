В Україні існує понад 500 безкоштовних курсів, розмовних клубів та онлайн-ресурсів, які допоможуть оволодіти українською.

Як передає Укрінформ, про це повідомляє пресслужба Уповноваженого із захисту державної мови.
"Загалом в Україні існують понад 500 безкоштовних курсів, розмовних клубів та онлайн-ресурсів, які допоможуть оволодіти українською. Приєднатися до цих курсів можна у різних бібліотеках, університетах, освітніх центрах, інститутах післядипломної педагогічної освіти, інших навчальних закладах держави", - йдеться у повідомленні.

Уповноважений із захисту державної мови Тарас Кремінь зазначив, що регіональні мовні курси були створені завдяки появі місцевих мовних програм.
“Регіональних програм з опанування української мови у нас близько 80. Фактично не залишилося областей, де немає обласної мовної програми. За винятком міст-мільйонників - Харкова, Києва, Одеси, в яких велика кількість мовних порушень, такі програми чи не в усіх обласних центрах", - сказав Кремінь.
Мовний омбудсмен зауважив, що в Україні немає державних мовних курсів, як це передбачено законом про мову.
"Ми почали активний діалог з Міністерством культури та інформаційної політики щодо необхідності якнайшвидше подати проєкт такої програми уряду на затвердження. Будемо сподіватися на підтримку, бо це справді потрібно", - додав Кремінь.
Як повідомлялося, в Україні вже розроблені та затверджені 73 місцеві мовні програми, 18 із яких - на обласному рівні.