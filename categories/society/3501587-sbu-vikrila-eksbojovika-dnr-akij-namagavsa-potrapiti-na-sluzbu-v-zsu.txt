У Житомирі СБУ викрила колишнього бойовика так званої «днр», який намагався влаштуватися на службу в ЗСУ.

Про це у Фейсбуці повідомляє Управління СБУ в Житомирській області, передає Укрінформ.
«Досудовим розслідуванням встановлено, що уродженець Донеччини у 2019 році прийняв присягу на вірність т.зв. «днр» та упродовж року проходив військову службу у складі одного з НЗФ цієї терористичної організації», - йдеться у повідомленні.
Потім чоловік транзитом через рф в’їхав на підконтрольну українській владі територію. Наприкінці 2021 року він добровільно звернувся до місцевого військкомату, щоб потрапити до ЗСУ.
Зазначається, що перед тим він мав навчатися в одному підрозділів десантно-штурмових військ поблизу Житомира. СБУ вдалося викрити його та не допустити проникнення до лав ЗСУ. Наразі зловмисник затриманий.

Слідчі СБУ повідомили йому про підозру за двома статтями Кримінального кодексу. Наразі встановлюється справжня мета бажання фігуранта проходити військову службу в Україні, а також відстежуються зв’язки ексбойовика з псевдоспецслужбами так званої «днр» та ймовірність його співпраці з ними.
Як повідомляв Укрінформ, російські військові намагаються укладати фіктивні шлюби, щоб втекти з України.