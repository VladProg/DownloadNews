"Укрпошта" презентувала серію благодійних аудіолистівок, що "говорять" голосами сучасних українських героїв, які стали символами боротьби на військовому, волонтерському, медичному, економічному та інформаційному фронтах.

Як передає Укрінформ, про це повідомляє пресслужба АТ «Укрпошта».

"Ці листівки, які ми сьогодні презентуємо, - це також спосіб підтримати зв’язок, але вже цивільного населення з волонтерами, військовими, родичами, які вимушено знаходяться далеко. Це спосіб нагадати всім, хто має можливість ходити на роботу, зустрічатися з друзями, жити звичним життям, що війна ще триває і кожен може та має зробити свій вклад в перемогу, як це роблять герої наших листівок», – наголосив генеральний директор Укрпошти Ігор Смілянський.
Зазначається, що проєкт включає 12 листівок, кожна з яких має QR-код, який веде на аудіо з історією. Так традиційні листівки оживають і голосами героїв звертаються до всіх українців, нагадуючи, як важливо продовжувати боротися.

Ідея створення "голосових" листівок належить креативній команді MO3GI Group, що виступає партнером проєкту.

Кожна листівка випущена загальним накладом 10 тисяч штук. Весь прибуток буде спрямовано на закупівлю залізних пташок для Збройних сил України.

Листівку можна відправити в будь-яке місто чи країну, і таким чином, голоси українських героїв зазвучать по всьому світу.
Придбати "Листівки Героїв" із зображенням героїв можна в центральних відділеннях Укрпошти в обласних центрах та на сайті "Укрпошти".
Як повідомлялося, 9 травня АТ «Укрпошта» офіційно ввело в обіг поштовий блок «Слава Силам оборони і безпеки України! Гвардія наступу», який продовжує героїчну серію, розпочату в 2022 році.