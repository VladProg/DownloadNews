Міністерство соціальної політики спрямувало понад 5,7 млрд грн на виплату допомоги на проживання для внутрішньо переміщених осіб.

Як передає Укрінформ, про це повідомила пресслужба міністерства.
"15 серпня Міністерство соціальної політики спрямувало понад 5,71 млрд грн на виплату допомоги на проживання для внутрішньо переміщених осіб. Загалом кошти надійдуть понад 2,5 млн внутрішньо переміщених осіб", - йдеться у повідомленні.
Як нагадали у міністерстві, допомога на проживання для ВПО – одна з найбільших за розміром фінансування програм для внутрішніх переселенців. На 2023 рік у держбюджеті на неї передбачено 57 млрд грн.
Згідно з ухваленою 11 липня постановою уряду, виплати ВПО тепер здійснюються за новими правилами, наголосили у Мінсоцполітики.
Зокрема, запроваджено два виплатних періоди (15 та 28 числа кожного місяця) замість трьох, як це було раніше.
Також змінилося коло отримувачів допомоги. Так, для всіх внутрішньо переміщених осіб, які отримують допомогу, з 1 серпня 2023 року вона автоматично продовжується на 6 місяців - до кінця січня 2024 року.
При цьому виплати були припинені громадянам, які тривалий період перебували за кордоном: мінімум місяць станом до 15 липня і не повернулися в Україну на 1 серпня 2023 року (понад 109 тис. отримувачів, за даними Державної прикордонної служби).
Крім того, проведена Міністерством фінансів верифікація дозволила припинити виплати майже 9,8 тис. людей, які отримували виплати в кількох громадах, і понад 25,6 тис. осіб, які отримували допомогу як ВПО, перемістилися з регіонів, де вже не ведуться активні бойові дії і не є окупованими рф, і мають неушкоджене житло.
Станом на 14 серпня 2023 року в Україні зареєстровано майже 5 млн громадян, які покинули своє місце проживання внаслідок збройної агресії російської федерації проти України; до 1 млн з них вже перемістилися повторно.
Найбільшу кількість таких осіб зареєстровано у Дніпропетровській та Харківській областях.
Фото: НБУ