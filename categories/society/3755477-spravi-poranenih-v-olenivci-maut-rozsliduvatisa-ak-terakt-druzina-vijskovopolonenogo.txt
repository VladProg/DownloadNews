Справи українських військовополонених, які були поранені під час теракту в Оленівці в ніч проти 29 липня 2022 року, мають розслідуватися як теракт.

Про це на брифінгу в Медіацентрі Україна-Укрінформ розповіла дружина пораненого бійця полку "Азов", представниця ГО "Спільнота родин Оленівки" Марія Алєксєєвич.
"Наша головна мета – це привернути увагу до поранених під час теракту в Оленівці захисників Маріуполя, які досі перебувають в полоні, яким не надають медичну допомогу, які незрозуміло в якому стані і незрозуміло де перебувають, адже в полоні вони вже більше 15 місяців, а після теракту пройшло вже більше 13 місяців... Коли ми почали нашу діяльність, з нами зв'язувалися різні структури, наприклад, СБУ, Генеральна прокуратура. Ми тоді самостійно дізналися про те, що, на жаль, тему саме поранених під час теракту не виділяють ні в окремий кейс, ні об'єднують з іншою існуючою справою, яка вже є по теракту. Зараз теракт в Україні розслідується за 438 статтею Кримінального кодексу України, тобто це порушення законів та звичаїв війни", - сказала Алєксєєвич.
За її словами, окремі справи щодо поранених і загиблих захисників Маріуполя, які перебували в Оленівці, розслідуються за різними статтями.

Вона навела приклад справи свого чоловіка, який перебуває в полоні і зазнав у Оленівці другого поранення. Справа розслідується за статтею 110, зниклий безвісти, тому що його полон не був підтверджений Міжнародним комітетом Червоного Хреста та РФ. Також, за її словами, є справи, які розслідуються за статтею 115 - умисне вбивство.
"Багато рідних поранених навіть не знають, в якому місці знаходиться справа, хто слідчий, немає контактів слідчих. Тому ми понад пів року вже намагаємося об'єднати справи як поранених, так і загиблих в одну велику справу по теракту в Оленівці за статтею 438, щоб його розслідували в Україні комплексно, щоб у цій справі були не тільки загиблі внаслідок теракту, а й поранені. І щоб ми могли показати результати так само і міжнародній спільноті. Наприклад, в той самий Міжнародний кримінальний суд, так само в суд ООН, Комітет з прав людини ООН. Тобто ми всі факти цього російського злочину маємо передавати за кордон для подальшого міжнародного розслідування" - сказала Алєксєєвич.
Вона зауважила, що полонені бійці, які були поранені під час теракту в Оленівці, в Україні за законом не визнаються пораненими, а будуть визнані такими тільки після повернення в Україну та офіційного підтвердження цього факту. Хоча, за словами Алєксєєвич, рідні бійців Азову отримували свідчення про поранення своїх близьких з різних джерел і готові передати їх слідству.
Наразі, як додала на брифінгу дружина іншого військовополоненого з полку "Азов" Анастасія Гондюл, 11 важкопоранених бійців Азову, які пережили теракт в Оленівці, повернули з полону. За її словами, Росія надала інформацію про 59 поранених захисників Маріуполя з полку "Азов", які перебували в Оленівці.
Вона нагадала, що на сайті Президента України створена петиція щодо започаткування на державному рівні днів скорботи та пам'яті українських захисників, які загинули внаслідок теракту у колонії №120 смт Оленівка.
Як повідомлялося, у ніч проти 29 липня 2022 року РФ скоїла теракт, влаштувавши вибух у бараку виправної колонії в Оленівці, в якому перебували українські військовополонені. Тоді загинули щонайменше 50 захисників Азовсталі.
За даними ОГП, вибух у колонії Оленівки був спричинений застосуванням реактивного термобаричного гранатомета.
Фото: InformNapalm