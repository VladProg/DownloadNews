Рішення ПЦУ про перехід на новий календар ставить питання зміни дат офіційних свят.

Про це в ефірі телемарафону “Єдині новини” сказав міністр культури та інформаційної політики Олександр Ткаченко, передає Укрінформ.
“Ми сьогодні мали розмову з депутатами, тому що рішення церков (перехід ПЦУ на новий календар — ред.) ставлять перед нами виклики стосовно зміни офіційних свят. Тому найближчим часом повернемося з пропозиціями", - сказав Ткаченко.
Він додав, що, згідно з даними соціологічних опитувань, більшість українців готові до такого перенесення дат релігійних свят. В тому числі, як зазначив міністр, цьому сприяло і розуміння того, що ми відходимо від російського світу.
“Цим календарем користується меншість церков, крім російської, ще - Сербська, Грузинська, Єрусалимська церкви, всі інші православні церкви користуються новим календарем. Значна частина людей святкувала Різдво 25 грудня. Є ще одне свято, день Святого Володимира, від якого ми починали святкувати День державності 28 липня. Тому там є над чим попрацювати. Тут важливо, як це буде відображатися на офіційних державних святах. Як це буде відображатися в новому законі, проєкт якого ми сьогодні обговорювали”, - додав міністр.
Як повідомляв Укрінформ, Православна церква України у середу, 24 травня, на Архиєрейському соборі ухвалила рішення про перехід на новий календар.