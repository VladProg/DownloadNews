Перехідний період під час впровадження новоюліанського календаря убезпечить Православну церкву України від внутрішнього розколу.

На цьому наголосив голова Державної служби з етнополітики та свободи совісті Віктор Єленський у коментарі кореспонденту Укрінформу.
"Важливою складовою цього рішення (переходу ПЦУ на новоюліанський календар з 1 вересня 2023 року - ред.), є те, що парафіяни, які вирішать користуватися старим календарем, матимуть змогу це зробити. Ця обставина дуже важлива, бо всі переходи на новий календар в православних церквах супроводжувалися розколом (наприклад, у Греції і в низці країн є старокалендарники). Таким чином, ПЦУ уникнула цього, як і УГКЦ", - сказав він.
На його думку, ухвалене рішення ПЦУ є більш коректним підходом до реалізації місії християнина в світі.
"На мою думку, важливо, щоб календар церкви та календар, за яким ми живемо поза храмовими стінами, були суголосними. Хоча це дискутивна проблема: хтось вважає, що плин часу у храмі має бути інакшим, аніж у світі, а хтось думає, що час у церкві та поза нею має бути одним, мовляв, ми не можемо святкувати Новий рік під час посту. Тому рішення ПЦУ, мені здається, є більш адекватним підходом до реалізації місії християнина в світі", - зауважив Єленський.
Він також додав, що розмова про перехід на новий церковний календар існувала давно, але повномасштабне вторгнення стало каталізатором: "релігійні спільноти України відокремлюються від усього, пов'язаного з Росією".
Як повідомляв Укрінформ, Православна Церква України (ПЦУ) офіційно повідомила про рішення перейти на новоюліанський календар з 1 вересня 2023 року.
24 травня відбулося засідання Архієрейського Собору Православної Церкви України, під час якого розглядалося питання переходу на новий календар.