На Закарпатті волонтери запустили челендж: закликають донатити по 215 гривень на честь звільнених з російського полону українських військових.

Про це в коментарі кореспонденту Укрінформу розповіла волонтерка Руху підтримки закарпатських військових Алла Хаятова.
"Ще влітку наша волонтерка Наталка Андріканич вигалада #гетьтривогичелендж, під час якого щоразу під час повітряної тривоги скидати на картку волонетрам чи організаціям донати у вигляді 10 гривень. Ідея поширилася регіонами, зараз наші друзі з Києва, Одеси інших областей підтримують цей челендж, і часто скидають не 10 гривень. Ну а сьогодні на честь звільнення з полону наших хлопців та дівчат на Закарпатті усі донатять по 215 гривень", - розповіла Хаятова.



З її слів, ідея челенджу - крапля по краплі створити "річку" підтримки.
"Головне, щоби донатити на армію разом - бо справа не в сумі, а в тому, скільки людей долучиться. Тому заликаємо ділитися скрінами з банківськми повідомленням, поширювати у соцмережах та заохочувати інших донатити також. Я, зокрема, закликаю донатити для Руху підтримки закарпатських військових та на машини для фронту, якими опікується письменник Андрій Любка", - каже Хаятова.

Вона також розповіла, що ці челенджі дуже добре працюють, і волонтерам вдається закривати запити від військових підрозділів.
"Наприклад, нещодавно ми робили тематичний челендж по 70 гривень донату на честь Королеви, яка правила саме стільки літ, для авто в ЗСУ "Єлизавета ІІ". Це спільна ініціатива кількох волонтерських організацій.
Також волонтерка розповіла про інший тематичний збір - кавунчелендж.
"Він був дуже успішний дуже. Коли наші військові розпочали контрнаступ, ми запропонували людям в тилу поділитися "скибкою херсонського кавуна", вартістю у 20 гривень. Було цільово: бензопилка, яку попросили хлопці з 128-ї для облаштування позицій. Емоції, радість, щирість... і зрештою челендж дозволив придбати не одну бензопилку для військових", - каже Хаятова.

Як повідомляв Укрінформ, учора 21 вересня з російського полону Україна повернула 215 українських захисників і захисниць. Серед них захисники «Азовсталі» - командир полку «Азов» Денис Прокопенко («Редіс»), його заступник Святослав Паламар («Калина»), командир 36-ї бригади морської піхоти Сергій Волинський («Волина»), старший сержант 36-ї бригади Михайло Діанов (відомий по фото з пораненою рукою), пресофіцер «Азову» Дмитро Козацький («Орест»), голова патрульної поліції Маріуполя Михайло Вершинін, медик Катерина Поліщук («Пташка») та інші.