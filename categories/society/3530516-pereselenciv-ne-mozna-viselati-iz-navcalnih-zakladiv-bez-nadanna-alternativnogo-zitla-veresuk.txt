Внутрішньо переміщених осіб не можна виселяти із навчальних закладів без надання їм альтернативного житла.

Як передає Укрінформ, про це заявила віцепрем'єр-міністр - міністр з питань реінтеграції тимчасово окупованих територій Ірина Верещук, повідомляє Міністерство з питань реінтеграції тимчасово окупованих територій.
“Ситуацію з переселенцями, які тимчасово живуть у закладах освіти, обговорили у Кабміні на міжвідомчій нараді під головуванням віцепрем'єра Ірини Верещук”, - ідеться в повідомленні.
До Мінрегіону напередодні нового навчального року почали надходити скарги від ВПО про те, що деякі заклади освіти мають намір їх виселяти. За словами Верещук, з 7 по 13 липня на гарячі лінії Мінрегіону надійшло 312 таких повідомлень.
Також непоодинокими є випадки, коли із переселенців намагаються стягувати орендну плату за тимчасовий прихисток.
Учасники міжвідомчої наради вирішили, що влада у регіонах має створити додаткові резервні місця для розміщення ВПО, а тимчасові прихистки будуть реконструйовані чи відремонтовані до холодів.
“Люди, які мусили тимчасово переселитись у навчальні заклади, до початку навчального року мають бути забезпечені альтернативним житлом - придатним до проживання, утепленим та відремонтованим. Без цієї умови виселення їх неприпустимо”, - наголосила віцепрем’єр-міністр.
Як повідомлялося, Міністерство з питань реінтеграції тимчасово окупованих територій скерувало листа керівникам структурних підрозділів з питань освіти обласних, Київської міської та районних військових адміністрацій, а також органів місцевого самоврядування з вимогою до 25 липня опрацювати питання переселення ВПО, які мешкають у закладах освіти, у тимчасове або соціальне житло з придатними умовами.
Фото: minre.gov.ua