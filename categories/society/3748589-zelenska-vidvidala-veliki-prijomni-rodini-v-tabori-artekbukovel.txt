Дружина Президента Олена Зеленська відвідала великі прийомні родини на відпочинку в таборі в Карпатах, поїздку куди для дітей і батьків було організовано її Фундацією.

Про це вона розповіла в Телеграмі, передає Укрінформ.
“Побувала в таборі «Артек-Буковель», де завдяки Фундації Олени Зеленської відпочивають великі прийомні родини з усієї країни. Постійно чую від колег із Фундації, якою сильною є потреба в спільному відпочинку для цих сімей. Тож надзвичайно радісно було побачити на власні очі, як спрацювала наша ідея з табором. Шість змін було цього літа в Карпатах – шість змін щасливих батьків і дітей”, - зазначила перша леді.

Відео: телеграм-канал Олени Зеленської
Дружина Президента нагадала, що на залучені від іноземних партнерів кошти її Фундація профінансувала путівки та проїзд до табору для 1357 дітей і батьків із 218 великих прийомних родин.

“Краєвиди, природа, нові враження – усе це дуже важливо і для дітей, які багато пережили й переживають, і для їхніх батьків, яким випала на долю евакуація, пошуки нового дому та безпеки для своїх близьких. Але й у мирний час виїзд на відпочинок разом був для таких великих родин недосяжною мрією. Ми в Фундації від початку опікуємося великими прийомними сім’ями, тож дуже хотіли подарувати їм повноцінне літо та змогу відпочити разом, усією родиною, хоч би якою великою вона була”, - поділилася Зеленська.
Водночас у пресслужбі ОП поінформували, що під час шести змін табору в ньому побували сім’ї з Херсонщини, Миколаївщини, Черкащини, Дніпропетровщини, Запоріжжя, Донеччини, Чернігівщини, Сумщини, а також зі Львівщини, Хмельниччини, Тернопільщини, куди великі прийомні родини з інших регіонів були змушені переїхати через російське вторгнення та втрату житла.
Дружина Президента зустрілася з прийомними сім’ями, які відпочивають у таборі «Артек-Буковель», зокрема:
- з родиною В’ячеслава та Оксани Паскевичів, яка переїхала на Львівщину з Дніпропетровської області через втрату житла внаслідок російської агресії. В родині восьмеро прийомних дітей;
- з родиною Маргарити та Ігоря Антипчуків, які виховують десятьох дітей. ВПО зі Слов'янська Донецької області, нині проживають на Житомирщині;
- з родиною Тетяни Юричко та Сергія Гашенка з Пологівського району Запорізької області. Зараз проживають у м. Стрию, в родині семеро прийомних дітей;
- з родиною Катерини та Олексія Тарусіних, де виховується десятеро дітей. До повномасштабної війни сім’я проживала в селі Олександрівка Краматорського району Донецької області. Нині – на Житомирщині.
«Дуже рада бачити їх тут, у таборі «Артек-Буковель». Дітей і батьків з усієї країни – радісних, усміхнених, безтурботних. Можливо, вперше за довгий час. Так впливають Карпати й особлива атмосфера табору. Але і ще дещо. Це відчуття потрібності й важливості – для своєї країни, співгромадян, усіх, хто поряд. Хочеться, щоб усі батьки й діти, усі родини в Україні відчували саме це», – сказала Зеленська.
Як повідомлялося, перша леді України Олена Зеленська у січні ініціювала запуск проєкту будівництва дитячих будинків сімейного типу для родин, які втратили житло через російську агресію.