З початку повномасштабного російського вторгнення в Україну 24 лютого 2022 року Молдова видала українським прикордонникам 35 громадян України, які незаконно перейшли держкордон і опинилися на території Молдови.

Як передає Укрінформ, цю інформацію підтвердили NеwsMaker у Державній прикордонній службі України.
Також у ДПСУ повідомили, що передача та прийом громадян між Молдовою та Україною здійснюється на підставі Угоди між Кабміном України та урядом Молдови про реадмісію осіб. Договір про реадмісію (угоду між державами щодо примусової висилки людини) країни уклали у 2017 році.
Варто зазначити, що прикордонна служба України відповідає за здійснення реадмісії власних громадян виключно за прискореною процедурою, тобто у тих випадках, коли цих людей затримали молдовські прикордонники у прикордонному районі протягом 48 годин із моменту незаконного перетину ними держкордону.
Видання надіслало запит до Прикордонної поліції Молдови щодо ситуації з 35 громадянами України, яких з початку війни видали за Договором про реадмісію: чи просив хтось із них притулок у Молдові і чи розглядала молдовська сторона цих громадян України як біженців чи ні. У випадку, якщо людина — законно чи ні — опинилась на території Молдови і просить притулку, молдовська влада не має права видавати її в іншу країну за винятком випадків, коли вона становить загрозу безпеці Республіки Молдова.
Як повідомляв Укрінформ, речник Держприкордонслужби Андрій Демченко заявляв, що близько 100-150 людей щодоби отримують відмову в перетині державного кордону.
Фото: border.gov.md