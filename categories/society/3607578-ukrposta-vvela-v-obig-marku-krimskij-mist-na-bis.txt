Український поштовий оператор «Укрпошта» увів в обіг марку «Кримський міст на біс!», як нагадування про вибух, який пошкодив споруду та частково обмежив шляхи постачання озброєння.

Про це Укрінформу повідомили в пресслужбі української компанії.
«Усі значущі події, які відбуваються в нашій країні, закарбовує українська філателія. Кримський міст – тимчасово небажаний зв'язок України з росією, символ окупації, свавілля. Вибух, що стався на мосту – передвісник майбутнього розпаду держави-терориста. Укрпошта щодня працює заради перемоги країни та задля кожного українця», - зазначив гендиректор Укрпошти Ігор Смілянський.
Він уточнив, що поштова марка «Кримський міст на біс!» містить тонких деталей: недопалок у руках героїні, як свідчення того, що останнім часом окупанти створюють собі забагато проблем від паління в заборонених місцях, автомобіль, що летить у прірву, гублячи награбовану побутову техніку, Байрактар, який «випадково» пролітав над мостом та розбитий ворожий танк.

З метою підвищення колекційної цінності тираж поштової марки зменшено порівняно з анонсованим, він становитиме 2,1 млн екземплярів або 300 тис. маркових аркушів. Номінальна вартість – 18 грн за марку або 126 грн за аркуш з 7 марок. До поштової марки буде випущено конверт «Перший день», немаркований художній конверт та листівку.
Автором марки виступив художник-живописець, який працює у техніці живопису, графіки та інсталяції Юрій Шаповал. Придбати новий поштовий набір можна з 4 листопада в усіх відділеннях Укрпошти та на офіційному сайті, а також на маркетплейсах Prom, Kasta, Rozetka, eBay та Amazon.

Кримський міст – незаконно побудований транспортний перехід, що з’єднує тимчасово окупований Кримський півострів із росією через Керченську протоку. Окупанти з 24 лютого 2022 року саме через нього переправляли військові ешелони, техніку та боєприпаси. 8 жовтня Кримський міст пошкоджено вибухівкою, що частково обмежило шляхи постачання озброєння.
Як повідомлялось, до Дня захисників та захисниць України Укрпошта випустила поштові марки «Слава Збройним Силам України!».
Фото: Укрпошта, Facebook