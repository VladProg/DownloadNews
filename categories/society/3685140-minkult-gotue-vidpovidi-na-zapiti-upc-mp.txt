Міністерство культури та інформаційної політики планує цього тижня віддати відповідь на запит представників УПЦ МП про результати роботи Міжвідомчої робочої групи.

Про це повідомила в коментарі кореспонденту Укрінформу керівниця юридичної служби МКІП Олена Земляна.
«Національний заповідник «Києво-Печерська лавра», за погодженням з МКІП, попередив УПЦ (МП) щодо припинення договору про безоплатне користування релігійною організацією культовими будівлями і майном, що є державною власністю, на підставі пункту 8.1 через недотримання умов договору про цільове використання майна або утримання його у належному стані. На тому тижні до МКІП надійшов запит від представників УПЦ (МП) про надання висновків Міжвідомчої робочої групи , які стали підставою для одностороннього розірвання договору з боку заповідника. МКІП планує цього тижня надати відповідь на цей запит», - розповіла вона.
Водночас Земляна підкреслила, що Міжвідомча група утворена постановою Кабінету Міністрів, і у цій ситуації розпорядником інформації є не лише МКІП. Тому відомості у відповіді будуть надані лише ті, розпорядником яких є міністерство.
За словами представниці МКІП, минулого тижня Заповідник «Києво-Печерська лавра» також отримав запит про підстави розірвання договору. Вона зазначила, що установа вже працює над складанням відповіді. За законом, у заповідника є 30 днів на підготовку відповіді, але Земляна запевнила, що зволікати з вирішенням питання не будуть.
Як повідомлялося, сьогодні до Офісу Президента прийшли представники Священного синоду УПЦ (МП) на чолі з митрополитом Онуфрієм. Метою візиту вони назвали «налагодження державно-церковного діалогу». За словами представників синоду, вони не отримували від МКІП документів на підтвердження підстав для розірвання договору на користування монастирем споруд Лаври.
Договір про оренду приміщень Києво-Печерської Лаври укладали УПЦ (МП) та заповідник. Підставою для його розірвання в односторонньому порядку є пункт 8.1. Згідно з ним, у разі нецільового використання майна або утримання його в неналежному стані заповідник може розривати договір.
На підставі висновків Міжвідомчої робочої групи 10 березня заповідник повідомив Свято-Успенську Києво-Печерську Лавру УПЦ (МП) про необхідність звільнити державні споруди до 29 березня.