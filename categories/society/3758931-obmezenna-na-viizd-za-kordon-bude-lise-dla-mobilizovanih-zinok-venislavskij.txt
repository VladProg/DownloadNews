Обмеження на виїзд за кордон буде стосуватися лише жінок, які будуть мобілізовані, а не всіх, хто стоятиме на військовому обліку.

Про це у коментарі РБК-Україна повідомив член Комітету Верховної Ради України з питань національної безпеки, оборони та розвідки, представник Президента у ВР Федір Веніславський, передає Укрінформ.
"Що стосується обмеження на виїзд за кордон для військовозобов'язаних жінок, то таке обмеження буде стосуватися виключно жінок, які вже мобілізовані, відповідно до тих чи інших мобілізаційних завдань», - зазначив він.
Політик пояснив, що заборона на виїзд за кордон стосуватиметься мобілізованих жінок, оскільки вони «набувши статусу військовослужбовців, набувають відповідні права та обмеження".
За словами Веніславського, жодних обмежень у виїзді жінок, які будуть поставлені на військовий облік, немає і таке питання не розглядається.
Він зауважив, що наразі є жінки, які стоять на військовому обліку, й для них не встановлено жодних обмежень у виїзді за кордон.
Як повідомлялося, з 1 жовтня жінки, які мають медичну або фармацевтичну освіту, мають обов'язково стати на військовий облік.
Минулого року Верховна Рада ухвалила зміни до закону про мобілізаційну підготовку й мобілізацію, відповідно до якого жінки, які мають медичну або фармацевтичну спеціальність, підлягають обов’язковому військовому обліку.