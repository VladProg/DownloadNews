Велика палата Конституційного Суду розпочала розгляд подання Верховного Суду щодо конституційності закону про порядок обрання та призначення на посади членів Вищої ради правосуддя та діяльності її дисциплінарних інспекторів.

Про це повідомляє пресслужба КСУ, передає Укрінформ.
Як зазначається, під час пленарного засідання суддя-доповідач у справі Віктор Кичун виклав зміст конституційного подання та підстави для відкриття конституційного провадження.
За його словами, закон № 1635 ухвалено з метою вдосконалення порядку обрання членів ВРП критеріям професійної етики та доброчесності, підвищення інституційної спроможності ВРП, підвищення рівня суспільної довіри до органів суддівського самоврядування, зокрема до судової влади загалом.
Водночас автор конституційного подання вважає, що оспорювані приписи „Прикінцевих та перехідні положення“ Закону „Про Вищу раду правосуддя“ від 21 грудня 2016 року та закону № 1635 допускають одномоментне припинення діяльності ВРП, що становить реальні загрози принципу безперервного функціонування органу державної влади.
Крім того, норми закону №1635 передбачають повторне оцінювання членів ВРП, які є суддями та вже проходили оцінювання на відповідність критеріям професійної етики та доброчесності. Також закон передбачає порядок звільнення членів ВРП, який не відповідає засаді верховенства права, і нівелює визначений порядок формування відповідного органу, що порушує засади незалежності суддів.
КС заслухав пояснення учасників конституційного провадження: представника суб’єкта права на конституційне подання, керівника Департаменту аналітичної та правової роботи Верховного Суду Расіма Бабанли, постійного представника Верховної Ради у КСУ Максима Дирдіна, представника Президента у КСУ Сергія Дембовського.
Свою позицію також виклали залучені учасники конституційного провадження – начальник правового управління секретаріату ВРП Михайло Шумило, представники Центру політико-правових реформ Юлія Кириченко та громадської організації „Фундація ДЕЮРЕ“ Степан Берко, голова Ради суддів України Богдан Моніч, доктор юридичних наук, професор, проректор з науково-педагогічної роботи та міжнародної співпраці Львівського національного університету імені Івана Франка Сергій Різник.
Суд продовжить розгляд справи на одному з наступних пленарних засідань.
Як повідомляв Укрінформ, Верховна Рада 14 липня 2021 року ухвалила закони "Про внесення змін до деяких законів України щодо порядку обрання на посади членів Вищої ради правосуддя та діяльності дисциплінарних інспекторів Вищої ради правосуддя".
Він передбачає утворення Етичної ради, яка має визначати, чи відповідає кандидат на посаду члена ВРП критеріям професійної етики та доброчесності, й надавати список кандидатів, які рекомендуються для призначення на посади членів ВРП.
Закон містить положення, відповідно до якого Етична рада протягом шести місяців від дня її утворення має оцінити відповідність критеріям професійної етики та доброчесності членів Вищої ради правосуддя (крім голови Верховного Суду), призначених до набрання чинності цим законом.
За результатами такого одноразового оцінювання Етична рада може рекомендувати органу, який призначив члена ВРП, звільнити його.
Також у документі визначено порядок діяльності Служби дисциплінарних інспекторів ВРП як самостійного структурного підрозділу, призначення дисциплінарних інспекторів за результатами конкурсу, їхній правовий статус та повноваження.
8 лютого 2022 року Етична рада розпочала процедури оцінювання одночасно усіх членів ВРП (окрім Голови Верховного Суду).
Водночас члени ВРП назвали неприйнятною участь у процедурах оцінювання, ініційованих Етичною радою, і заявили, що це спонукає їх достроково скласти повноваження.
На думку дійсних на той час членів ВРП, закон №1635 порушує принцип інституційної безперервності діяльності вищих органів влади.
22 лютого 2022 року 10 членів ВРП припинили свої повноваження за власним бажанням. У зв’язку з цим ВРП припинила свою роботу.
Робота ВРП була відновлена лише у січні 2023 року, після набуття повноважень нових членів.