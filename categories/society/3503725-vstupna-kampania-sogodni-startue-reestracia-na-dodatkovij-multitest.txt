Українські вступники, які не встигли зареєструватись до 19 квітня, але мають бажання пройти тестування, можуть це зробити, зареєструвавшись на додаткову сесію НМТ.

Як передає Укрінформ, про це в Телеграмі повідомляє міністр освіти і науки Сергій Шкарлет.
«Вступники, які не встигли заповнити реєстраційну картку до 19 квітня, проте мають бажання проходити тестування, можуть зареєструватися і взяти участь у додатковій сесії НМТ. Реєстрація доступна до 20 червня на сайті УЦОЯО», - йдеться в повідомленні.
Як зазначається, дані для входу у спеціальний сервіс будуть доступні з 25 червня. Підтвердити участь у додатковій сесії тестування можна буде з 8 до 18 липня через інформаційну сторінку.
Крім того, у період з 1 до 10 серпня потрібно буде надати остаточну інформацію про бажання пройти НМТ. До 12 серпня – отримати запрошення-перепустку з місцем розташування тимчасового екзаменаційного центру для проходження НМТ, датою та часом початку тестування.
Тестування у додатковій сесії НМТ відбудеться з 16 до 20 серпня, повідомив міністр.
Як повідомляв Укрінформ, станом на 3 червня майже 200 тис. абітурієнтів підтвердили намір скласти національний мультипредметний тест (НМТ), з них близько 21 тис. - за кордоном.