Народний депутат IX cкликання підозрюється в недекларуванні нерухомого майна вартістю понад 4 мільйони гривень.

Як передає Укрінформ, про це Спеціалізована антикорупційна прокуратура повідомляє в Телеграмі.
"4 серпня 2022 року прокурором САП та детективами Національного антикорупційного бюро України повідомлено про підозру у декларуванні недостовірної інформації особу, що до 15 березня 2022 року обіймала посаду народного депутата України", – ідеться в повідомленні.
За даними прокуратури, колишній депутат підозрюється у внесенні завідомо недостовірних відомостей у декларацію особи, уповноваженої на виконання функцій держави або місцевого самоврядування, за 2020 рік, а саме у прихованні від декларування належного йому об’єкта нерухомого майна в селищі Козин Київської області вартістю понад 4 млн гривень.
У зв’язку з відсутністю особи на території України повідомлення про підозру вручене у спосіб, передбачений Главою 11 (виклик слідчим, прокурором, судовий виклик і привід) Кримінального процесуального кодексу України.
Досудове розслідування триває, перевіряються факти можливого недекларування колишнім посадовцем іншого майна.
Зазначається, що фігурант уже потрапляв у поле зору антикорупційних органів. Так, у травні цього року Верховний Суд, погодившись із висновками Вищого антикорупційного суду та Апеляційної палати ВАКС, прийняв остаточне рішення в першій справі про цивільну конфіскацію щодо стягнення в дохід держави понад 1,2 млн грн необґрунтованих активів, що належали вказаній особі.
Як повідомлялося, народний депутат від "Опозиційної платформи — За життя" Ілля Кива у 2019 році отримав 1,2 млн грн на здачу в оренду жомової ями в Полтавській області, яка заросла бур’яном. На ділянці, де розташована яма, не були зафіксовані жодні ознаки діяльності.
У серпні 2021 року ВАКС уперше застосував процедуру цивільної спецконфіскації, і вилучив у дохід держави 1,25 млн грн прибутку народного депутата від оренди так званої жомової ями.
У відповідь на відповідне рішення щодо спецконфіскації Кива подав апеляційної скаргу, у задоволенні якої Апеляційна палата Вищого антикорупційного суду відмовила.