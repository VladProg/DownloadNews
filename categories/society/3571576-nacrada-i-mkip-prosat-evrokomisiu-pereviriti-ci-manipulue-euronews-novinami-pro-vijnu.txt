МКІП та Націрада з питань телебачення і радіомовлення звернулися до Єврокомісії щодо маніпуляцій про війну в Україні в ефірі російської версії телеканалу Euronews.

Про це повідомляє Центр демократії та верховенства права у Фейсбуці, передає Укрінформ.
"Ми звертаємося до хедофісу Euronews у м. Ліоні, до інвестиційної компанії Alpac Capital, яка придбала контрольний пакет акцій телекомпанії Euronews і заявила про необхідність посилити «європейську ідентичність» Euronews, до Європейської Комісії, яка субсидує мовника, з проханням звернути увагу на контент російськомовної версії Euronews, за необхідності залучити фахівців з пропаганди та дезінформації до аналізу цього контенту та здійснити відповідні операційні, кадрові та стратегічні рішення", - зазначено у зверненні.
Повідомляється, що аналітики 1+1 media дослідили контент російської версії телеканалу Euronews, що виходив в ефір з понеділка по пʼятницю - із 15 по 19 серпня. Українські фахівці виявили у матеріалах низку маніпулятивних методів. Зокрема, зміщення фокуса з причин/наслідків війни на окремі деталі, хибну аргументацію, виокремлення з невигідного новинного приводу тільки потрібних для кремлівської пропаганди деталей, багаторазове повторення штучних пропагандистських новинних приводів тощо.
"Йдеться не про відверті фейки, а про точковий, але системний вплив на аудиторію. Глядачам непомітно нав'язується проросійське розуміння причинно-наслідкових зв'язків того, що відбувається в Україні, про роль росії у цих процесах, про відповідальність сторін у війні тощо. Матеріали з маніпулятивними елементами присутні в ефірі щоденно та "розкидані" серед більш-менш "неупереджених і рівновіддалених" матеріалів", - наголошує українська сторона.
Водночас, як підкреслюється у зверненні, подібні зауваження Нацрада вже висувала у березні та червні у зверненні до головного офісу Euronews та керівництва Alpac Capital. Згідно з повідомленням, генеральний директор Euronews Гійом Дюбуа 20 червня відповів, що канал не "знайшов у сюжетах жодних ознак присутності російського державного наративу", що суперечить дослідженню 1+1 media.
Отже, підписанти, зокрема очільник МКІП Олександр Ткаченко та Голова Нацради Ольга Герасим'юк, закликають Єврокомісію запобігти розповсюдженню сумнівних фактів про війну в Україні.
Телеканал Euronews має покриття у 400 млн домогосподарств у 160 країнах світу, 68% домогосподарств зосереджено у Європі, а охоплення Euronews складає понад 145 млн людей щомісяця.