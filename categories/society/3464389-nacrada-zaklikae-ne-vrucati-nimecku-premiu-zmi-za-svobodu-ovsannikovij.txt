Національна рада звернулася до Weimer Media Group щодо визначення лауреатів цьогорічної «Премії ЗМІ за свободу».

Як передає Укрінформ, про це йдеться у зверенні Нацради.
"Медіа поширили новину про те, що німецька Weimer Media Group визначила лауреатів цьогорічної «Премії ЗМІ за свободу». Серед них колишня редакторка російського пропагандистського «Первого канала» Марина Овсяннікова. Національна рада вважає неприйнятним зрівнювати внесок у просування демократії та миру в Європі президента України та російської пропагандистки, яка упродовж багатьох років працювала на одному з найбільших російських пропагандистських каналів", - йдеться у зверненні.
Зокрема, регулятор закликає Weimer Media Group та медіаспільноту обрати правильну позицію у ситуації, що склалася, і відмовитися від вручення премії пані Овсянніковій.
"Ми були засмучені рішенням Weimer Media Group зрівняти у важливості для просування демократії та миру у Європі президента України і працівниці головного кремлівського пропагандистського рупору «Першого каналу». Як відомо, в Росії жодна телевізійна програма, а новини і поготів, не виходять у прямому ефірі. Отже, уявна сміливість пані Овсяннікової є частиною сценарію, розробленого одним з головних пропагандистів путінського режиму, керівника Першого каналу Костянтина Ернста, який, до речі, у багатьох європейських країнах перебуває під санкціями у зв’язку з невмотивованим і надзвичайно жорстоким вторгненням Росії до України", - йдеться у зверненні Нацради.
Тож Нацрада "закликає керівництво і журналістів Weimer Media Group обрати правильну позицію у ситуації, що склалася, і відмовитися від вручення премії пані Овсянніковій".
Водночас, як повідомила у Фейсбуці голова Національної ради Ольга Герасим’юк "колеги з німецької премії можуть і не підозрювати подвійного смислу в начебто хорошій ідеї".
"Втім, на мій погляд, пропагандистські технології ходять по лезу ножа - там не доведеш факти, там факти й не потрібні, такі штуки працюють емоційно… Вірю, що колеги з німецької премії можуть і не підозрювати подвійного смислу в начебто хорошій ідеї… Один мій добрий друг також втовкмачує мені, що в них узагалі інша ментальність - і їм так, як нам, не здається все зумисно дивним… Напевне, він правий. Проте нам як країні, що зупинила навалу росіян і далі стоїть на їхньому шляху до всієї Європи, це може здаватися зумисним… Навіть не «дивним», це неправильне слово тут…", - написала вона.
Як повідомлялося, німецька Weimer Media Group визначила лауреатів цьогорічної «Премії ЗМІ за свободу»: ними стали президент України Володимир Зеленський, колишня кандидатка в президенти Білорусі Світлана Тихановська та колишня редакторка російського пропагандистського «Первого канала» Марина Овсяннікова.