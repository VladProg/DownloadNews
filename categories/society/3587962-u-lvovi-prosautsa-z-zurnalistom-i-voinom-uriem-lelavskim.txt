Сьогодні, 7 жовтня, у Львові прощаються із журналістом і воїном Юрієм Лелявським, який загинув на фронті.

Про це повідомляє у Телеграмі Національна спілка журналістів України, передає Укрінформ.
"Сьогодні у Львові прощатимуться із журналістом Юрієм Лелявським", - йдеться у повідомленні.
У Львівській міській раді поінформували, що чин похорону розпочався об 11:00 у Гарнізонному храмі святих апостолів Петра і Павла. Об 11:30 – міська церемонія прощання на площі Ринок. Юрія Лелявського поховають на Личаківському кладовищі.
Журналіст протягом багатьох років працював у виданнях та інформаційних агентствах, таких як «Аргумент-газета» та «МедіаСтар», а також на загальнонаціональних каналах.
За вагомий особистий внесок у розвиток журналістики, Указом Президента України у 2015 році був нагороджений орденом «За заслуги» III ступеня.
Із початком агресії росії висвітлював події в Автономній Республіці Крим та на сході України. За свою журналістську діяльність потрапив у полон до бойовиків. Після звільнення добровільно вступив до лав Збройних сил України.
Служив у лавах 10-ї окремої гірсько-штурмової бригади оперативного командування «Захід» Сухопутних військ Збройних сил України, де був прес-офіцером. Згодом повернувся до цивільного життя.
У серпні 2021 року повторно підписав контракт із ЗСУ, обіймав посаду начальника служби зв’язків з громадськістю 80-ї окремої десантно-штурмової бригади Десантно-штурмових військ Збройних сил України. Висвітлював хід ведення бойових дій, вів зйомку бойової роботи побратимів.
У Юрія Лелявського залишилися батько, сестра та племінник.
У міськраді повідомили, що Львів сьогодні прощатиметься ще із трьома Героями: Ігорем Гадяком, Романом Вишинським та Костянтином Маньком.