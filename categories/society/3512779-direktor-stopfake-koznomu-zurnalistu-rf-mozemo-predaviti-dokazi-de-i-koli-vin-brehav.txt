Тисячі спростованих фейків перетворилися у доказову базу, і кожному російському журналісту можна пред’явити докази, де і коли він брехав.

Як передає Укрінформ, про це в Медіацентрі Україна — Укрінформ сказав виконавчий директор StopFake Руслан Дейниченко.
«Як і з 2014-го року, так само і зараз росіяни продукують фейки, але StopFake моніторить інформацію. Люди, які наплодили ці фейки, які створили інформаційну пропагандистську машину, мають нарешті відповідати за те, що майже десятиліття розпалювали ворожнечу. Це такий же воєнний злочин. Ми спростовували багато тисяч фейків, але зараз вони вже перетворилися у доказову базу, і кожному російському журналісту ми можемо пред’явити докази, де і коли він брехав», - сказав Дейниченко.
Він висловив впевненість, що настане день, коли цією інформацією зможуть користуватися слідчі, і вона буде в реальних судах проти реальних підсудних.
«Ми не просто зараз збираємо фейки і спростування, наша організація маркує ці фейки. Коли хтось заносить інформацію у Facebook, він отримує повідомлення, що це неправда. На відміну від тих, хто видаляє фейки, ми працюємо над тим, щоб це було збережено, адже це доказова база. Кожного місяця мільйони постів ми маркуємо, і ці люди дізнаються, що їхня інформація неправдива і чому неправдива. Це одна з причин, чому в росії Facebook не просто заборонили, а називають екстремістським», - пояснив директор StopFake.
На його переконання, зусилля нашого журналістського середовища робить ближчим той день, коли всі, хто продукував неправду, отримають справедливе покарання за свої пропагандистські діяння.
Як повідомлялося, росія втратила свій потенціал у релігійному, культурному і медійному полі, не може запропонувати бачення майбутнього, тому програє в інформаційній війні.