Національне агентство з питань запобігання корупції сформувало список із ще 220 потенційних кандидатів на міжнародні санкції, серед них — автор "російської весни" Єгор Холмогоров та актор-путініст Олександр Панкратов-Чорний.

Як передає Укрінформ, про це повідомляє пресслужба НАЗК.
Усього до списків внесені вже 18,4 тисяч фізичних та 4 тисячі юридичних осіб. Застосувати санкції пропонується до експертів, письменників, журналістів, акторів та співаків, які поширюють меседжі кремля.
Зазначається, що під час підготовки нового переліку НАЗК опрацювало базу пропагандистів, надану громадською ініціативою "Як не стати овочем".
Зокрема, до списку увійшов ідеолог російського нацизму та возз’єднання російських земель Єгор Холмогоров, який у 2014 році запропонував для позначення подій у Криму й на південному сході України термін "російська весна", виступав за відкриту інтервенцію росії в Україну та є активним прихильником так званої новоросії.

Інфографіка НАЗК

Додані в список також актор Олександр Панкратов-Чорний, який підтримує агресивну політику путінського режиму та поширює пропагандистські штампи про "націоналістів", блогерка Христина Потупчик, котра активно просуває наративи кремля та курує пропагандистські канали в соціальних мережах.
До списків включені також конферансьє "антимайдану" Юрій Кот, який втік з України до москви та бере участь у пропагандистських антиукраїнських ток-шоу на російських каналах, і засновник корпорації з виробництва зброї Lobaev Владислав Лобаєв, чия компанія виготовляє, зокрема, гвинтівки "Сумрак", що використовуються у війні проти України.
Кандидатом на санкції став також колишній співробітник Служби безпеки України Василь Прозоров, який є агентом російських спецслужб та брав участь у поваленні української влади в тимчасово окупованому Криму. Прозоров поширює класичні тези антиукраїнської пропаганди, підтримує вторгнення в Україну та заявляє, що геноцид українців у місті Буча Київської області є "постановкою Заходу".
Повні списки осіб, на яких пропонується накласти санкції, можна переглянути на порталі "Війна&санкції". База порталу містить також 7,4 тисяч профайлів осіб та компаній, які вже потрапили під міжнародні санкції.
Як повідомляв Укрінформ, у Національному агентстві з питань запобігання корупції назвали російських пропагандистів, до яких ще не застосовані санкції в частині іноземних юрисдикцій. Серед них — російська пропагандистка, головна редакторка англомовної телевізійної мережі новин RT (Russia Today) Маргарита Симоньян та журналістка державного ТБ “росія-1”, ведуча політичного ток-шоу “60 хвилин” — найпопулярнішого ток-шоу в росії Ольга Скабєєва.