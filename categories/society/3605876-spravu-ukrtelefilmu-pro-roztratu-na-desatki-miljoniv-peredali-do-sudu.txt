Національне антикорупційне бюро та Спеціалізована антикорупційна прокуратура скерували до суду справу щодо п'ятьох осіб про завдання держпідприємству "Укртелефільм" збитків майже на 68 млн грн.

Про це повідомляє пресслужба НАБУ, передає Укрінформ.
“1 листопада 2022 року НАБУ і САП скерували до суду справу за обвинуваченням п’ятьох осіб у завданні понад 67,73 млн грн збитків державному підприємству "УСТФ "Укртелефільм", - йдеться у повідомленні.
Зазначається, що серед обвинувачених заступник голови Держкомтелерадіо (2016-2020 рр.); колишній генеральний директор ДП "УСТФ "Укртелефільм" (2016-2017 рр.); заступник директора приватної компанії; колишній керівник юридичної служби ДП "УСТФ "Укртелефільм" (2015-2016 рр.); а також приватна особа – організатор вчинення злочину.
За версією слідства, впродовж 2017-2018 років, керівники Укртелефільму у змові з колишнім керівником відділу з правових питань держпідприємства, приватними особами та заступником голови Держкомтелерадіо відчужили на користь приватної компанії (ТОВ “Лодокс”) майнові права на понад 60 об’єктів нерухомості у Києві.
За інформацією НАБУ, їх продали з численними порушеннями процедури відчуження держмайна, зокрема, без погодження з органом управління - Державним комітетом телебачення і радіомовлення України.
“У результаті державі в особі ДП "Українська студія телевізійних фільмів “Укртелефільм” завдано тяжких наслідків. Злочин розкрито на стадії легалізації об’єктів нерухомого майна”, - заявили у відомстві.
У лютому-березні 2019 року НАБУ та САП установили чотирьох ймовірних учасників злочину та повідомили їм про підозру.
“Пів року потому розслідування стосовно трьох із них закінчили. У грудні 2021 року детективи Національного бюро повідомили про підозру ще чотирьом особам. Таким чином, кількість осіб, ймовірно причетних до вчинення злочину, зросла до восьми”, - уточнюється у повідомленні.
Зазначається, що стосовно двох із цих осіб справа слухається у Вищому антикорупційному суді, щодо ще однієї особи є обвинувальний вирок суду, який набув чинності.
Окремо у НАБУ поінформували, що приватну особу було оголошено в міжнародний розшук у квітні 2019 року. У січні 2021-го підозрюваного затримали в Італії і до березня тривала процедура екстрадиції.
“Однак через збройну агресію російської федерації та введений воєнний стан в України, Апеляційний суд Флоренції у березні 2022 року відмовив в екстрадиції, при цьому констатувавши в рішенні обґрунтованість висунутої підозри. Як наслідок, стосовно вказаної особи здійснювалось спеціальне досудове розслідування (in absentia)”, - зазначили у пресслужбі.
У НАБУ додали, що матеріали, зібрані детективами в межах розслідування, стали підґрунтям для визнання Господарським судом міста Києва недійсним договору купівлі-продажу майнових прав, укладеного між ДП "УСТФ “Укртелефільм” та ТОВ “Лодокс”.
“Відповідне рішення набрало законної сили. Наразі вживаються заходи для відшкодування збитків, завданих держпідприємству, триває процедура реєстрації об’єктів нерухомості на користь ДП”, - уточнюється у повідомленні.
Як повідомлялося, 30 травня у НАБУ заявили, що у справі Укртелефільму завершено розслідування стосовно чотирьох осіб.