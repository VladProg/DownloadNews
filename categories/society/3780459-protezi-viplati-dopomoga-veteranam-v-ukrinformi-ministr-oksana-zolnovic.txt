У понеділок, 30 жовтня, о 19.00 на Ютуб-каналі Ukrinform TV вийде чергова програма "Укрінформ: Вечірній стрім". Її тема - “Протези, виплати, допомога. Воєнні виклики Мінсоцполітики”.

Учасницею програми буде міністр соціальної політики України Оксана Жолнович.
З початку повномасштабного вторгнення кількість українців з інвалідністю сильно зросла. За півтора року їх кількість збільшилася приблизно на 300 тисяч: раніше в Україні проживало 2,7 млн людей з інвалідністю, а станом на вересень цей показник сягнув 3 мільйонів.
В Україні вперше створили професійний стандарт протезиста. Надзначна кількість унікальних випадків, які сьогодні є в Україні, дає змогу розвивати технології у протезувальній галузі.
У програмі обговорюватимуть: як Міністерство соціальної політики допомагає людям, які потребують протезування, хто має право отримати безоплатне протезування, яку максимальну вартість покриває держава, які програми адаптації ветеранів у суспільство зараз працюють тощо.
Ведучий - журналіст Василь Самохвалов.
"Укрінформ: вечірній стрім" виходить на Ютуб-каналі Ukrinform TV. Це програма, де провідні експерти країни обговорюють актуальні події України та світу.