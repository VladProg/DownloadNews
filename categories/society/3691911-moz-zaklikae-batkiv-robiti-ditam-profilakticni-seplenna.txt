Міністерство охорони здоров'я України закликає батьків робити дітям профілактичні щеплення, адже рівень охоплення вакцинацією є нижчим за рекомендований Всесвітньою організацією охорони здоров'я.

Як передає Укрінформ, про це повідомляє МОЗ.
“Рівень охоплення рутинними щепленнями є нижчим за рекомендовані ВООЗ. Про це йшлося під час апаратної наради під головуванням міністра охорони здоров’я Віктора Ляшка. Мова про вакцинацію проти 10 інфекційних захворювань, яка передбачена Національним календарем профілактичних щеплень і яку можна отримати безоплатно у сімейного лікаря чи педіатра”, - ідеться в повідомленні.
За підсумками двох місяців цього року щеплення проти туберкульозу (БЦЖ) пройшли 13,2% (від річного плану) дітей, одну дозу вакцини проти кору, паротиту, краснухи (КПК) отримали 15,6%, а три дози проти поліомієліту – 15,2%.
У МОЗ зауважили, що необхідний показник за підсумками двох місяців поточного року має становити щонайменше 17% від річного плану.
Вакцини проти цих та інших захворювань, які внесені до Національного календаря, є в Україні. Усі вони якісні та безпечні. “Тож закликаємо батьків перевірити вакцинальний статус своїх дітей і надолужити пропущені щеплення”, - закликали в МОЗ.
“Зараз, коли батьки роблять усе, щоб захистити дітей від реальних загроз війни, важливо також подбати і про те, щоб вберегтися від невидимого ворога — інфекційних захворювань”, - наголосив заступник міністра охорони здоров’я - головний державний санітарний лікар Ігор Кузін.
У МОЗ нагадали, що дитина може отримати профілактичні щеплення у закладі охорони здоров’я, який має договір з Національною службою здоров’я України, без укладеної декларації про медичне обслуговування.
Як повідомляв Укрінформ, медики не виключають збільшення кількості випадків туберкульозу в Україні після війни.