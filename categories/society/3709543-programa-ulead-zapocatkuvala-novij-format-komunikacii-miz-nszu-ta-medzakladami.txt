Експерти Програми «U-LEAD з Європою» у контексті реформи системи охорони здоров’я провели на базі регіональних офісів інформаційні заходи «Діалог із Національною службою здоров’я України» за участю засновників і керівників медзакладів, представників громад.

Про це повідомляється на сайті U-LEAD, передає Укрінформ.
“Розуміючи важливість якісних змін та конструктивного діалогу, ми ініціювали серію заходів для громад за участю представників НСЗУ. Від громад надійшла велика кількість питань щодо посилення управлінської спроможності власників, контрактування закладів охорони здоров'я тощо”, - зазначила зовнішній експерт U-LEAD Аліса Макаріхіна.
У межах "діалогів" спікери відповіли на чимало актуальних питань, зокрема щодо Програми медичних гарантій у 2023 році, стоматологічних пакетів, електронних медичних записів, а також медичної допомоги військовослужбовцям та населенню на території, де ведуться бойові дії.
Голова Національної служби здоров'я України Наталія Гусак наголосила, що НСЗУ несе відповідальність за послуги, які закуповуються для пацієнтів, а також належне їх надання. Крім того, служба слідкує за тим, щоб кошти, отримані медичними закладами за договорами, використовувалися на надання допомоги хворим.
“Діяльність медичних закладів має бути пацієнтоорієнтованою, і кожен мешканець та мешканка громади мають мати доступ до якісних і безоплатних послуг у межах Програми медичних гарантій, а лікарні мають одержувати фінансову винагороду за надання цих послуг”, – заявила вона.
Гусак зазначила, що НСЗУ може ділитися з органами місцевої влади якісними даними, на основі яких "керівники закладів можуть приймати правильні, ефективні управлінські рішення".
На думку голови НСЗУ, важливим завданням для громад є комунікація з людьми, проведення роз’яснювальної роботи щодо їхніх прав на отримання медпослуг, які закуповує НСЗУ.
Програма для України з розширення прав і можливостей на місцевому рівні, підзвітності та розвитку «U-LEAD з Європою» спільно фінансується ЄС та його державами-членами Німеччиною, Польщею, Швецією, Данією, Естонією та Словенією для підтримки України на її шляху до зміцнення місцевого самоврядування. U-LEAD сприяє прозорому, підзвітному та багаторівневому управлінню в Україні, яке відповідає на потреби громадян та розширює можливості громад.