У Державному бюро розслідувань заявили, що перебувають на фінішній прямій у розслідуванні злочинів, скоєних під час масових акцій протесту у 2013-2014 роках.

Як передає Укрінформ, про це повідомляє ДБР.
У 2020 році в ДБР було сформовано управління у справах Майдану, і з того моменту розслідування цих злочинів залишається одним із пріоритетів діяльності бюро. На цей момент у справах Майдану винесено 40 вироків відносно 49 осіб. У ДБР підкреслили, що перебувають на фінішній прямій у розслідуванні цих справ.
У 2023 році слідчі ДБР, попри повномасштабну агресію Російської Федерації проти України, продовжили роботу із притягнення до відповідальності осіб, винних у вчиненні злочинів, скоєних під час Майдану.
Так, у жовтні ДБР завершило розслідування найбільшої справи Майдану – щодо колишнього керівництва держави за організацію розгону та розстрілів демонстрантів 18-20 лютого 2014 року в центрі Києва. Обвинувальний акт направлений до суду.
У вчиненні цих злочинів обвинувачуються колишні Президент України, міністр внутрішніх справ, заступник міністра внутрішніх справ, голова СБУ, перший заступник голови СБУ – керівник Антитерористичного центру, міністр оборони, начальник Головного управління – командувач внутрішніх військ Міністерства внутрішніх справ, в.о. начальника ГУМВС України в м. Києві, заступник начальника ГУМВС України – начальник міліції громадської безпеки, командир підрозділу «Беркут» при ГУМВС України в м. Києві.
«Встановлено, що вони 18-20 лютого 2014 року віддавали накази та приймали відповідні рішення щодо застосування працівниками правоохоронних органів без відповідних на те підстав і з порушенням норм чинного законодавства спеціальних засобів, військової техніки, вогнепальної зброї для силової протидії та розгону демонстрантів у центрі столиці та припинення акцій протесту. Також посадовці організували штурм Майдану під виглядом «антитерористичної операції», а вранці 20 лютого наказали розстрілювати мітингувальників. Це робилося з перевищенням влади, службових повноважень, без жодних законних підстав», - ідеться у повідомленні.
У ДБР наголосили, що такі дії колишньіх високопосадовців призвели до масових жертв серед учасників акцій протесту в центральній частині Києва, у тому числі до смерті 67 цивільних осіб. Всього постраждали 887 осіб та 132 правоохоронці. Завдано майнових збитків на понад 16 мільйонів гривень.
«Для уникнення відповідальності колишні посадовці втекли з України, відтак досудове розслідування здійснювалось за спеціальною процедурою, а слідчим суддею відносно них обрано запобіжний захід у вигляді тримання під вартою. Це кримінальне провадження об’єднує в собі 1019 епізодів злочинного перешкоджання акціям протесту та налічує 1878 томів зібраних матеріалів», - зауважили у ДБР.
Всього у 2023 році направлено до суду 28 обвинувальних актів стосовно 55 осіб.
Крім вищенаведеного кримінального провадження найближчим часом постануть перед судом й безпосередні виконавці розстрілів активістів Майдану. ДБР завершило розслідування щодо 13 колишніх правоохоронців.
«20 лютого 2014 року в самому серці столиці міліціонери спецроти виконали наказ вищого керівництва і почали стріляти в мирних учасників мітингу. Тоді загинуло 48 громадян, а 90 отримали поранення. На сьогодні колишні працівники міліції обвинувачуються у перешкоджанні проведенню мирних акцій протесту, умисному вбивстві та викрадені табельної зброї. Слідству відомо, що обвинувачені переховуються на території країни — агресора та стали громадянами рф, але це не звільняє їх від відповідальності. Винні обов’язково будуть покарані!», - наголосили в ДБР.
Також цього року за результатами розслідування злочинів, вчинених у зв’язку із масовими протестами у 2013-2014 роках, повідомлено про підозру 66 особам.
Серед них колишні начальник Управління громадської безпеки ГУМВС України в м. Києві (за незаконне перешкоджання проведенню зборів з перевищенням влади), колишній командир підрозділу «Беркут» ГУМВС України в м. Севастополі (за державну зраду та посягання на територіальну цілісність держави, (колишній суддя Шевченківського районного суду м. Києва ( за завідомо незаконні тримання під вартою в інших особистих інтересах, шляхом винесення незаконних ухвал про застосування запобіжного заходу у вигляді тримання під вартою відносно трьох осіб, винесені 3 грудня 2013 року, і в такий спосіб перешкоджання організації й проведенню протестних акцій), цивільна особа (за організацію в складі злочинної організації викрадення в ніч на 21 січня 2014 року учасників Євромайдану Ігоря Луценка і Юрія Вербицького).
Також це колишні голова Служби безпеки України, перший заступник голови Служби безпеки України — за державну зраду, шляхом надання представникам іноземної держави допомоги в проведенні підривної діяльності проти України.
Підозра оголошена 20 співробітникам ФСБ РФ за пособництво у вчиненні державної зради, а також вчинення службовою особою дій, спрямованих на розпалювання національної, релігійної ворожнечі та ненависті.
«Зважаючи на те, що частина обвинувачених переховується на тимчасово окупованій території Автономної Республіки Крим та міста Севастополя, останніх буде взято під варту і передано суду одразу після звільнення цих територій Збройними силами України», - підкреслили у ДБР.
Як повідомляв Укрінформ, в Україні 21 листопада відзначається День гідності та свободи. Він встановлений указом Президента від 13 листопада 2014 року на честь початку цього дня двох знаменних подій у новітній українській історії - Помаранчевої революції 2004 року та Революції Гідності 2013 року.