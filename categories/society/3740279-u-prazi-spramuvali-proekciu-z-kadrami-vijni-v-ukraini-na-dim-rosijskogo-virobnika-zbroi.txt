У понеділок ввечері активісти, які виступають проти вторгнення РФ в Україну, в районі Жижков чеської столиці Праги спрямували проєкцію з кадрами звірств війни на стіни будинку Ростислава Зорікова, зятя керівника російського збройного холдингу «Тактичне ракетне озброєння».

Як передає Укрінформ, про це повідомляє Radio Prague International.
Холдинг «Тактичне ракетне озброєння», який належить Борису Обносову, виробляє ракети, які російська армія потім використовує для обстрілу цивільної інфраструктури українських міст.
Організатором акції, до якої долучилися приблизно 30 активістів, виступила ініціатива «Голос України», яка прагне введення санкцій проти членів родини Обносова.
Ростислав Зоріков володіє у Чехії нерухомістю вартістю в десятки мільйонів крон, а також має посвідку на постійне проживання, йдеться у матеріалі.
Під час акції на стінах будинку Зорікова з’являлися не лише відеокадри зі зруйнованими Росією міст України, але й написи «Цей дім належить терористам» або «Росія – держава-терорист».
Разом із проекцією, активісти скандували антиросійські гасла під будівлею.
«Хоча керівник російського збройного холдингу «Тактичне ракетне озброєння» Борис Обносов перебуває у санкційному списку ЄС, на членів його родини ці обмеження не поширюються», – йдеться у повідомленні.
Зазначається, що наразі питанням включення членів родини Обносова до санкційного списку займаються МЗС та МВС Чехії.
Причиною для уникнення санкцій родиною Обносова є інформація, оприлюднена Фондом боротьби з корупцією Олексія Навального про те, що дочці російського бізнесмена та дружині Зорікова Марії належать 20% акцій збройного холдингу.
Як повідомляв Укрінформ, у Вашингтоні пікетували посольство РФ з вимогою припинити воєнні злочини в Україні.
Фото: Radio Prague International