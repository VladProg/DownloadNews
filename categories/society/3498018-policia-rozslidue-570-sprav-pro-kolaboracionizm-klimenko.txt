Працівники Нацполіції розслідують 570 кримінальних проваджень за фактами колабораціонізму, у яких майже сто осіб вже отримали повідомлення про підозру.

Про це сказав в інтерв’ю Українським новинам очільник Нацполіції Ігор Клименко, передає Укрінформ.
Зокрема, відповідаючи на запитання, як ДРГ і ворожа техніка у лютому потрапили до Києва, він зазначив, що «тоді було дуже багато дезінформації, і саме головне, з чим ми зіштовхнулися, це з тією кількістю людей, які були готові працювати на ворога». «Вони були готові допомагати окупантам, якби ті зайшли в Київ. Такі люди були і в передмісті — в Ірпені, Бучі. Ми на сьогодні розпочали 570 кримінальних проваджень саме за колабораціонізм. Уже близько 100 осіб отримали підозри. Здебільшого це рядові мешканці і представники криміналітету. Якраз останні й займалися цією організацією», - сказав керівник Нацполіції.
За словами Клименка, з 24 лютого поліція продовжує працювати цілодобово.
«Наші працівники тижнями не бували вдома. На даний час ситуація дещо вирівнялась і сьогодні ми можемо працювати більш планово. Багато техніки та допомоги ми отримали від наших міжнародних партнерів, тому ми більше підготовлені, аніж три місяці тому», - розповів він.
Як повідомлялося, 24 лютого рф розпочала новий етап війни проти України – повномасштабне вторгнення. російські загарбники обстрілюють та бомбардують мирні міста й села України, катують і вбивають мирне населення. Сили оборони України чинять запеклий опір російським загарбникам. Станом на 2 червня українські військові знищили близько 30 тисяч 850 російських військових, що на 150 осіб більше у порівнянні з попередньою добою.