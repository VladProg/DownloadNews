Верховна Рада ухвалила за основу законопроєкт, яким пропонується вдосконалити деякі положення Кримінального кодексу щодо кримінальної відповідальності за катування для приведення їх у відповідність із міжнародними стандартами.

Таке рішення підтримали 304 народні депутати, передає Укрінформ.
Згідно із пояснювальною запискою, проєктом закону №5336 пропонується встановити, що звільнення від кримінальної відповідальності у зв’язку із закінченням строків давності не застосовується у разі вчинення представником держави, в тому числі іноземної, катування, відповідальність за яке передбачено частиною третьою статті 127 КК. У цьому разі звільнення від відбування покарання у зв'язку із закінченням строків давності виконання обвинувального вироку не застосовуватиметься.
Крім того, пропонується статтю 127 «Катування» викласти в новій редакції та встановити, що катуванням є будь-яка умисна дія спрямована на заподіяння особі сильного фізичного болю чи морального страждання, вчинена з метою примусити її чи іншу особу вчинити дії, що суперечать їхній волі, у тому числі отримати інформацію чи зізнання, або з метою покарати її чи іншу особу за дії, скоєні нею або іншою особою чи у скоєнні яких вона або інша особа підозрюється, або з метою залякування чи дискримінації її або інших осіб.
Водночас пропонується встановити такі обтяжуючі кваліфікуючі ознаки, як катування вчинене повторно або за попередньою змовою групою осіб, а також відповідальність за діяння, передбачене частиною першою або другою цієї статті, вчинене представником держави, в тому числі іноземної.
Як повідомлялося, Кабінет Міністрів підтримав запровадження кримінальної відповідальності за примусову паспортизацію.