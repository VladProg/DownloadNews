Дружина Президента Олена Зеленська обговорила з представниками інституцій Європейського Союзу питання освіти українських дітей за кордоном та медичної допомоги українським громадянам.

Про це вона повідомила на своїй Фейсбук-сторінці, передає Укрінформ.
Перша леді розповіла, що сьогодні провела розмову з віцепрезидентом Єврокомісії Маргарітісом Схінасом щодо українських дітей, які були вимушені залишити рідні домівки.



Вона також процитувала Схінаса: «Українські діти можуть і мають вчитися у Європі, але вони повинні використовувати свої знання для відбудови України. І все, що вони дізнаються та здобудуть у Європі, вони мають вкладати у відбудову країни».
Також Зеленська поінформувала, що мала зустріч із єврокомісаркою з питань здоров’я та харчової безпеки Стеллою Каріакідес, з якою знайома ще із Саміту перших леді та джентльменів. Крім того, вона нагадала, що нещодавно Каріакідес відвідала Львів – український хаб для евакуації важкохворих дітей за кордон.
Дружина Президента особисто подякувала їй за це, підкресливши, що для людей на «медичній передовій» дуже важливо відчувати таку міжнародну підтримку.
«До речі, завдяки процедурі медичної евакуації (MEDEVAC), яку Європейський Союз запровадив 11 березня, на лікування до ЄС доправлено майже 1200 українських пацієнтів. Насамперед це поранені унаслідок воєнних дій», - зазначила перша леді.
Вона також зауважила, що Каріакідес запевнила її у готовності допомагати Україні в медичних питаннях у довгостроковій перспективі.
На думку Зеленської, це важливі сигнали для нашої взаємодії.
«Для мене головне, щоб ми вкладали в українських фахівців, щоб наша робота була зосереджена на інвестиціях в експертизу в Україні. Ми хочемо створювати власні медичні центри, щоб, наприклад, послугу протезування українці отримували на батьківщині. Зараз МОЗ відправляє таких пацієнтів за кордон, але скоро почнеться будівництво окремої клініки і в нашій країні. Це некомерційна ініціатива Superhumans, до якої я приєдналася нещодавно», - підкреслила дружина глави держави.
Вона також додала, що освіта й медицина – дві основні потреби маленьких і дорослих українців під час війни, і вони залишаться такими й після перемоги.
«Бо, як часто кажу, лише завдяки їм ми зможемо відновити наших людей фізично й духовно», - наголосила Зеленська.
Як повідомляв Укрінформ, перша леді України Олена Зеленська перебуває з робочим візитом у Страсбурзі.
Фото: Фейсбук Олени Зеленської