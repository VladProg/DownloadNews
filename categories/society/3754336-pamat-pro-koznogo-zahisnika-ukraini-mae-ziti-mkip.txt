Пам’ять про воїнів, які загинули за незалежність України, живе і буде жити в серці кожного українця.

Голова Верховної Ради України Руслан Стефанчук написав у Фейсбуці, що у День пам'яті захисників України «ми схиляємо голови перед усіма, хто поклав свої життя заради майбутнього України, хто з 2014 року захищав і захищає рідну землю, хто не побачив перемогу, але зробив усе, аби її наблизити. Хто навіки з нами».
«Памʼятаємо та шануємо сьогодні й завжди імена кожного нашого воїна, кожної нашої захисниці. Слава Україні та її Героям!» - наголосив Стефанчук.
***
«Пам’ять про воїнів, які загинули за незалежність України, живе і буде жити в серці кожного українця. У кожному незламному українському місті та селі. У вільній, суверенній і незалежній Україні. Вічна слава українським героям», - написав Прем'єр-міністр Денис Шмигаль у Телеграмі з нагоди Дня пам'яті захисників України.
Він підкреслив, що свобода, демократія, незалежна Україна — це цінності, які сьогодні відстоюють сотні тисяч українських воїнів.
«Дякую кожному й кожній за хоробрість і самовідданість на захисті Батьківщини. Тим, хто щодня наближає омріяну перемогу, й тим, хто навіки став захисником України. Ваш подвиг, героїзм і відвага назавжди будуть в історії нашої держави», - написав Прем’єр-міністр.
***
Пресслужба Міністерства культури та інфомаційної політики написала в Телеграмі до Дня пам'яті захисників України, що сьогодні, 29 серпня «ми вшановуємо пам'ять загиблих захисників України. Пам'ять про героїв, які віддали своє життя заради незалежності нашої країни. Це не єдиний день у році, коли ми згадуємо про наших воїнів і віддаємо шану їх мужності. Але саме з цією датою пов'язаний один з найтрагічніших епізодів російсько-української війни до повномасштабного вторгнення – вихід українських воїнів з оточення під Іловайськом у 2014 році. Тоді загинуло 366 українських воїнів, 429 зазнали поранень, 158 зникли безвісти, 300 опинилися в полоні».
У міністерстві зазначають, що від 24 лютого 2022 року Росія продовжує кожен день підтверджувати той факт, що вони безпринципові терористи, для яких нема жодних норм моралі.
«Кожен день ми вимушені прощатись з нашими бійцями, які своїм героїзмом і мужністю виборюють нашу свободу. Пам'ять про кожного з них має жити. Кожен винний має понести відповідальність за забрані життя, за скалічені долі та розділені сім'ї», - додають в МКІП.
***
Керівництво Міністерства внутрішніх справ вшанувало пам’ять полеглих захисників України, а також загиблих внаслідок авіакатастрофи у Броварах колег.
Про це повідомила пресслужба МВС, передає Укрінформ.
Зазначається, що сьогодні, 29 серпня, керівники органів системи МВС на чолі з міністром внутрішніх справ Ігорем Клименком вшанували пам’ять загиблих захисників України, які віддали життя за Батьківщину.

«Ми сумуємо з кожним із вас. І ми зробимо все для того, аби перемогти. Щоб ми кожного дня, вся наша країна і кожен наш громадянин пишалися нашими героями, які віддали найдорожче», – сказав Клименко.

Повідомляється, що присутні також вшанували пам’ять загиблого внаслідок авіакатастрофи в Броварах керівництва МВС, поклавши квіти до їхніх могил на Байковому кладовищі.



Як повідомлялося, 29 серпня відзначається День пам'яті захисників України, які загинули в боротьбі за незалежність, суверенітет і територіальну цілісність України. Вшановуються військовослужбовці й учасники добровольчих формувань, які загинули, відстоюючи незалежність України.
Символікою цього дня є квітка соняшника, адже у серпні 2014 року на полях соняшників полягли багато українських воїнів.
Дата приурочена до дня найбільших втрат української армії на сході країни у 2014 році - дня виходу з оточення в Іловайську 29 серпня.