У світі наразі не існує системи захисту прав людини і не існує системи захисту прав дитини.

Про це під час брифінгу заявив Уповноважений Верховної Ради з прав людини Дмитро Лубінець, передає кореспондент Укрінформу.
"Чому я сьогодні публічно це сказав. Бо коли до мене звертаються, наприклад, батьки викраденої дитини, і я чітко знаю, що цю дитину викрали представники РФ, що вона знаходилася на тимчасово окупованій території, що, за нашими даними, вона знаходиться зараз на території РФ, то я не знаю, до кого звернутися, щоб реально повернути цю дитину в Україну", - заявив він.
Лубінець зауважив, що ООН каже, що у них немає можливості тиснути на РФ, а МКЧХ - що їм РФ не дає жодної інформації щодо українських дітей.
За його словами, це - основна проблема і виклик, із яким стикнулися Україна і весь світ. Тому, на його думку, маємо діяти.
На переконання омбудсмана, не треба боятися публічно говорити про існування такої проблеми і, якщо вона є, то її треба вирішувати.
"Це або міжнародні організації, які відповідають за це, мають міняти свої статути, знаходити нові механізми, як їм тиснути на РФ, розпочинати нові юридичні процеси, або (потрібно - ред.) вийти і сказати, що вони не можуть нічого зробити і давайте започатковувати щось нове", - заявив Уповноважений із прав людини.
Омбудсман нагадав, що у середу проходить конференція до Міжнародного дня захисту дітей "UA: Війна. Недоспівана колискова", яка дасть старт низці міжнародних конференцій по всьому світу.
За його інформацією, буде проведено конференції щодо цієї проблематики у Швеції, Норвегії, Фінляндії.
"Знаю, що буде окремо (розглядатися - ред.) питання по українським дітям у Молдові. Завтра буде у багатьох країнах підніматися питання щодо захисту українських дітей. І ми хотіли показати, що старт цього процесу має відбуватися звідси, з України, з Києва", - сказав він.
На думку Лубінця, у першу чергу до цієї проблеми мають привернути увагу влада України, Президент Володимир Зеленський, він як омбудсман України, представники уряду.
Уповноважений запропонував усім, хто хоче їм допомогти, долучитися і пропонувати свої ініціативи, щось нове - але реальне.
"Ми вже втомилися від просто слів, від просто того, що у нас є міжнародне гуманітарне право, яке по факту існує для РФ просто на папері", - заявив він.
Як повідомляв Укрінформ, в Україні започаткували рух Bring Back Kids UA - він має об‘єднати світ, щоб повернути на батьківщину дітей, яких Росія насильницьким чином вивезла з тимчасово захоплених територій.