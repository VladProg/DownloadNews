Ворог розсилає листи нібито від імені СБУ та пропонує завантажити програму для посилення кіберзахисту та знищення вірусів.

Як передає Укрінформ, про це в Телеграмі попереджає пресслужба СБУ.
«Останні декілька днів Служба безпеки України фіксує фішингові розсилки електронних листів нібито від її імені. На перший погляд, вони здаються правдоподібними, однак викладені у цих листах дані свідчать про їхню фейковість», - йдеться в повідомленні.
Зокрема, зазначається, що зловмисники від імені Ситуаційного центру Департаменту кібербезпеки СБУ повідомляють про розробку спеціалізованих програм для посилення кіберзахисту та знищення вірусів. І тут же пропонують завантажити їх нібито з офіційного вебсайту СБУ.
«Повідомляємо, що наразі Ситуаційний центр Департаменту кібербезпеки СБУ не здійснював жодних розсилок щодо будь-якого програмного забезпечення», - наголосила пресслужба.
Там також нагадали, що офіційний домен сайту СБУ – ssu.gov.ua. Зловмисники ж пропонують завантажити програми з іншого сайту.
Тож у разі отримання таких листів рекомендується не переходити та не завантажувати будь-які програми. А якщо таке сталося, варто перевстановити операційну систему свого комп'ютера та повідомити про це СБУ за телефоном: 0 800 501 482 та на електронну пошту: callcenter@ssu.gov.ua
Як наголосили в пресслужбі, подібні фейкові розсилки можуть бути частиною спецоперацій російських спецслужб із розхитування інформаційного та кіберпростору в Україні.
«Департамент кібербезпеки СБУ застерігає: ніколи не переходьте за посиланнями та не відкривайте файли від невідомих абонентів на пошті, в месенджерах чи в смс, на сумнівних сайтах», - йдеться в повідомленні.
Як повідомляв Укрінформ, протягом жовтня в США, країнах Європейського Союзу, а також в Україні проводять Місяць кібербезпеки. Його мета – привернення уваги суспільства до питань кіберзахисту та необхідності відповідальної поведінки кожного у кіберпросторі.