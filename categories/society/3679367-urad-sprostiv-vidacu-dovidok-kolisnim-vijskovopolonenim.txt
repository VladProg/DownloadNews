Кабінет Міністрів 7 березня затвердив зміни, якими спрощений порядок оформлення довідок про перебування у місцях несвободи внаслідок збройної агресії росії проти України.

Як передає Укрінформ, про це повідомляє Міністерство з питань реінтеграції тимчасово окупованих територій України.
“Зміни до законодавства щодо удосконалення процедури видачі відповідних довідок були розроблені за дорученням віцепрем’єр-міністра Ірини Верещук”, - зазначається в повідомленні.
Довідка входить до переліку обов’язкових документів (щодо військовослужбовців) для звернення до Комісії з питань встановлення факту позбавлення особи особистої свободи.
Наразі такі громадяни або їхні законні представники особисто звертаються до силових відомств для отримання довідок.
Відтепер за довідкою може звертатися і Національне інформаційне бюро як орган, що здійснює облік військовополонених, а саме – до Міноборони, правоохоронного органу, командира підрозділу Збройних сил, іншого законного військового формування чи органу, який належить до Сил безпеки й оборони України.
Як зазначили в Мінреітеграції, ухвалені зміни значно пришвидшать процес отримання довідок, заощадять час і сили колишнім військовополоненим чи їхнім родичам.
Як повідомлялося, 26 січня Верховна Рада ухвалила Закон “Про соціальний та правовий захист осіб, щодо яких встановлено факт позбавлення особистої свободи внаслідок збройної агресії проти України, та членів їхніх сімей” (№6104).