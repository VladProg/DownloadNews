На звільнених територіях пошкоджено 2 532 заклади освіти, з них 287 – повністю зруйновані, повідомив у ефірі інформаційного телемарафону "Єдині новини" міністр освіти і науки Сергій Шкарлет.

Як передає Укрінформ, про це Шкарлет написав у Телеграмі.
"Говорили про перспективи освітнього процесу на нещодавно звільнених територіях, потреби і видатки на освіту у 2023 році та вступну кампанію", - зазначив міністр.
За його словами, станом на ранок сьогодні, пошкоджено 2 532 заклади освіти, з них 287 повністю зруйновані російськими ракетами та бомбами. За останніми підрахунками, потреба на відновлення становить понад 9 млрд дол, з яких термінові - 2,8 млрд дол.
"Однак нам необхідно не лише відновити зруйновані заклади, а й створити безпечні умови у школах, які функціонують. З цією метою у проєкті Держбюджету на 2023 рік передбачено видатки на нові субвенції: облаштування безпечних умов у закладах загальної середньої освіти – 1,5 млрд грн, придбання шкільних автобусів – 1 млрд грн", - наголосив Шкарлет.
Він додав, що МОН продовжує робити усе можливе, аби українські діти навчалися в традиційному форматі.
Як повідомляв Укрінформ, уряд створив робочу групу для забезпечення шкіл захисними спорудами за новими стандартами.