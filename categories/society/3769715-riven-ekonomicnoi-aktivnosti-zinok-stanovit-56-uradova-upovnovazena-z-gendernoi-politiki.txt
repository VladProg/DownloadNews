Рівень економічної активності жінок в Україні становить 56%, а чоловіків - 69%, тому питання гендерної рівності залишається актуальним.

Про це заявила урядова уповноважена з гендерної політики Катерина Левченко під час презентації в Укрінформі результатів міжнародного форуму «INTERUACTION. Позитивний сценарій відновлення і розвитку України», організованій ГО «Ліга ділових та професійних жінок України» (BPW of UA) та ГО «Клуб ділових жінок Мелітополя».
«Рівень економічної активності жінок складає 56%, а чоловіків - 69%. 20% - розрив в оплаті праці. Низький рівень повної та продуктивної зайнятості – у жінок менше половини - 45,4%, в той час, як чоловіки – майже 60%. Так, 40% керівних посад у приватному секторі, 47% ФОП - жінки, проте, ми сьогодні спостерігаємо оці диспропорції та дисбаланси, які мають стати предметом позитивних дій, спрямованих на об'єднання зусиль уряду, громадських організацій, бізнесу, роботодавців», - сказала Левченко.

За її словами, при цьому безкоштовні функції по догляду за близькими людьми більшою мірою лягають на плечі жінок. Вихід на ринок праці після народження дитини, або тоді, коли є батьки чи інші члени родини похилого віку, які потребують постійного догляду, достатньо проблематичний. Тому є необхідність такі питання активізувати. Включення жінок у всі важливі процеси вкрай необхідне, вважає Левченко.
Урядова уповноважена з гендерної політики також звернула увагу на те, що Європейська комісія вважає, що гендерна рівність повинна бути основою відновлення. Тому Україні це варто врахувати, адже країна йде шляхом, який веде у ЄС.
Як повідомлялося, Левченко неодноразово наголошувала, що гендерна рівність — це не тільки про права, а це ще й про можливості, саме тому необхідно зробити таким чином, щоб і в жінок, і в чоловіків були рівні можливості для самореалізації себе в суспільстві.
Фото: Геннадій Мінченко