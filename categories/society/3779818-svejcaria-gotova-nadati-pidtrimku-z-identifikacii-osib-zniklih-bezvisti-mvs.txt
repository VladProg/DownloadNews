Швейцарія готова надати підтримку Міністерству внутрішніх справ України у розширенні спроможностей з ідентифікації осіб, зниклих безвісти.

Як передає Укрінформ, про це повідомляє пресслужба МВС.
Зустріч з представниками Федерального департаменту закордонних справ Швейцарії та Посольства Швейцарії в Україні провели 27 жовтня заступник міністра внутрішніх справ України Леонід Тимченко та начальник Управління з питань осіб, зниклих безвісти за особливих обставин МВС Артур Добросердов.

Під час зустрічі сторони обговорили шляхи співпраці у сфері дотримання норм міжнародного гуманітарного права на всій території України у частині розшуку осіб, зниклих безвісти за особливих обставин.
Швейцарську сторону було поінформовано про повноваження МВС у системі центральних органів виконавчої влади.
«Премʼєр-міністром України Денисом Шмигалем було прийнято рішення щодо передачі повноважень від Мінреінтеграції, а саме інституту Уповноваженого з питань осіб, зниклих безвісти за особливих обставин, до Міністерства внутрішніх справ. Таке рішення обумовлене тим, що саме функції з розшуку та ідентифікації осіб, зниклих безвісти, виконують підрозділи системи МВС - Національна поліція та Експертна служба», - зазначив Тимченко.

Крім цього, з квітня МВС забезпечує функціонування Єдиного реєстру осіб, зниклих безвісти за особливих обставин. За півроку з моменту запуску Реєстру від родичів осіб, зниклих безвісти, надійшло понад 12 тисяч запитів на отримання витягів та видано понад 11 тисяч витягів.
Своєю чергою, заступниця голови відділу з питань миру та прав людини Федерального департаменту закордонних справ Швейцарії Реа Герінг та радник Посольства Швейцарії в Україні Гайтан Ванне поінформували про напрямки допомоги, які може надати Швейцарія для розширення спроможностей підрозділів системи МВС у розшуку та ідентифікації тіл зниклих осіб, зокрема, забезпечення обладнанням фахівців Експертної служби МВС.

Так, раніше швейцарською стороною були передані прилади для проведення ДНК-експертиз підрозділам Державного наукового експертно-криміналістичного центру у Запорізькій, Миколаївській та Донецькій областях.
«Поліція на деокупованих територіях здійснює стабілізаційні заходи, розшукує тіла та розпочинає досудові розслідування. Наші експертні установи проводять ДНК-ідентифікацію та портретне дослідження осіб, зниклих безвісти. Також у Львові та Харкові представники Секретаріату Уповноваженого проводять прийом громадян спільно з Координаційним штабом ГУР МОУ», - заявив Добросердов.
Як повідомляв Укрінформ, Кабінет міністрів 12 вересня передав повноваження з координації розшуку осіб, зниклих безвісти за особливих обставин, від Міністерства з питань реінтеграції тимчасово окупованих територій до МВС.