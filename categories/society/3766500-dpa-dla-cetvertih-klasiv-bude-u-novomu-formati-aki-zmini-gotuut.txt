У 2024 році відбудеться пілот нового формату державної підсумкової атестації (ДПА) для 4 класів з української мови та читання і математики.

Про це на брифінгу в медіацентрі "Україна-Укрінформ" сказала директорка Українського центру оцінювання якості освіти (УЦОЯО) Тетяна Вакуленко.
"З наступного року ми хочемо провести пілотування, всього буде не більше 2 тис. учасників, це будуть ті заклади, які будуть готові з нам співпрацювати. Ми запропонуємо розроблені УЦОЯО матеріали і завдання і окремі рекомендації вчителям, які проходитимуть ДПА з української мови та читання і з математики. Далі зберемо інформацію, наскільки комфортно було проводити це тестування, чи виникали проблеми при роботі з тестовою інформацією. Це дозволить нам зробити крок до запровадження стандартизованої ДПА для здобувачів початкової освіти", - розповіла Вакуленко.
Вона наголосила, що це не формат ЗНО, мова йде про стандартизацію змісту і процедур проведення такого оцінювання.
Таким чином, за її словами, після імплементації такого способу оцінювання держава отримає інформацію про стан початкової освіти і, відповідно, про те, що потрібно для її удосконалення.
Вакуленко нагадала, що раніше ДПА у початковій та базовій школі проводилися у закладах освіти за інструментами, які розроблялися самими закладами освіти.
Як нагадав на брифінгу голова Комітету ВР з питань освіти Сергій Бабак, зараз комітет підготував у другому читанні відповідний законопроєкт, яким запроваджується ДПА на трьох рівнях освіти - після початкової школи, базової школи і на випуску зі школи.
"Після 9 та 11 класу це як мінімум чотири обов'язкових предмети - українська мова, історія, англійська мова і математика. Для початкової школи це буде моніторингова ДПА, а не чистий тест для оцінювання знань, і він буде складатися з української мови і математичної грамотності. Це те, що ми хочемо магістрально зробити - повернути ДПА якнайшвидше і зробити її обов'язковою для всіх", - сказав Бабак.
Як уточнив на брифінгу заступник міністра освіти та науки Михайло Вінницький, у 2024 році ДПА для 9 та 11 класів не проводитиметься.
"Це пов'язано з кількома причинами. Якщо говорити про 9 клас - ще не дійшла до 9 класу НУШ, і зараз тестування буде за старою програмою і проведення його, в тому числі з огляду на безпеку, не дасть того ефекту, який ми хотіли б отримати. Магістральна лінія така, що ми повертаємо ДПА, але у 2024 році буде тільки пілот для 4 класу і НМТ для вступу. Для 9 та 11 класу ДПА не передбачається", - уточнив Вінницький.
Як повідомлялося, у 2022/2023 навчальному році учнів 4 та 9 класів звільнили від проходження державної підсумкової атестації.