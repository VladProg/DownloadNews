Кабінет Міністрів направить 107,5 мільйона гривень на одноразову допомогу тим, хто повернувся з полону.

Як передає Укрінформ, про це повідомив Прем’єр-міністр Денис Шмигаль під час засідання уряду.
"Соціальне забезпечення тих, хто вже повернувся, і рідних тих, хто досі в полоні, — наш пріоритет. Урядовим рішенням перерозподіляємо видаткові кошти й акумулюємо 107,5 млн грн для виплат одноразової грошової допомоги тим, хто повернувся з полону", - сказав Шмигаль.

Він нагадав, що 3 листопада відбувся черговий обмін військовополоненими. Україна повернула 107 наших захисників, серед яких бійці з «Азовсталі». Глава уряду наголосив, що на жаль, ще багато українців залишається в руках ворога, але Україна щоденно працює над їх визволенням.
Як повідомлялося, у липні Міністерство з питань реінтеграції тимчасово окупованих територій України відновило виплати звільненим з полону українцям. Сума одноразової грошової допомоги становить 100 тисяч гривень.