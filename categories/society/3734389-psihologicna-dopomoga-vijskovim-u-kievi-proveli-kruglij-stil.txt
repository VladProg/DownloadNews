Характер роботи військового психолога в українській армії відрізняється від практики інших країн - українська військова психологія сфокусована на наданні первинної допомоги.

Про це сказала у межах круглого столу в Military Media Center начальниця відділу оперативної психологічної роботи у військах Центру морально-психологічного забезпечення ЗСУ Наталія Мельник.
"Характер роботи військового психолога в українській армії відрізняється від практики інших країн. Ми більше зосереджені на кризову психологію, на надання первинної психологічної допомоги», - сказала вона.
Мельник пояснила це великою кількістю військових, які залучені безпосередньо до бойових дій. «У нас дуже велике навантаження, зокрема психологічне, на військовослужбовців», - зазначила вона. За її словами, впроваджена пограма «Рівний рівному», завдякі якій військовослужбовці вчаться надавати допомогу одне одному безпосередньо на позиціях.
Крім того, якщо військовий зазнав психічної травми, то що швидшою і якіснішою буде надана йому психологічна допомога, то меншою буде травматизація такого військового і тим швидше він зможе повернутися у стрій.
У свою чергу начальник відділення оперативної психологічної роботи 72 Центру МПЗ ТРО капітан Андрій Карачевський зауважив, що військові психологи передусім мають надавати бійцям підтримку і передавати навички того, як виходити з важких емоційних станів. "Відчуття військовослужбовцями страху, тривоги, гніву, скорботи за побратимами в бою це природні реакції, які можуть бути подолані відповідними психологічними методиками. Так само як нам потрібно чистити зброю, робити гігієнічні процедури, так само нам треба турбуватися про своє психічне здоров’я», – зазначив капітан.

"98% військовослужбовців 68-ої окремої єгерської бригади, що зазнали психоемоційних травм, повертаються у стрій", - повідомив заступник командира 68-ої окремої єгерської бригади з морально-психологічного забезпечення Сергій Дорошенко. За його словами, цьому сприяє робота психологів й інформаційна ізоляція військовослужбовців на період відновлення, що може тривати від 48 до 72 годин. «Такі реалії. Зазвичай людині треба просто психологічно розвантажитись», – зазначив майор.