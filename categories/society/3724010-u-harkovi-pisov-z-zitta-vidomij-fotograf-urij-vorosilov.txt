У Харкові пішов із життя відомий фоторепортер, один з авторів перших світлин енергоблока Чорнобильської АЕС після аварії у 1986 році.

Про це повідомили у Фейсбуці друзі та близькі фотографа, передає Укрінформ.
"Важка новина, велика втрата, не можу повірити. Не стало Юрка, Юрія Ворошилова - Людини з великої букви, талановитого репортера, повного творчих ідей, патріота України, сміливого, веселого, доброзичливого хлопця, мого старого товариша. Дорогий Юрко, знай в моїй пам'яті, як і в пам'яті всіх тих, хто тебе знав, ти назавжди!" - написав архітектор-реставратор Володимир Новгородов.

"Сьогодні 9.00 помер у клініці під Берліном Юрко Ворошилов, легендарний харківський фоторепортер. Історія Харкова і Слобожанщини у фото за півстоліття – його рук діло. Він любив знімати місто з дахів і з повітря, лежачи на землі чи залізши на вишку", - написала співробітниця Харківського літературного музею, волонтерка Ольга Різниченко.
"Помер Юрій Ворошилов - харківський фотограф, людина-стихія, людина-петарда, людина-вогонь. Насправді - дуже добра людина. Мрійник, візіонер і дивовижний авантюрист (у поетичному сенсі цього слова)", - написав письменник, музикант, волонтер Сергій Жадан.

Юрію Ворошилову був 71 рік. Останні роки він боровся з онкологічним захворюванням: переніс операцію, кілька курсів хіміотерапії, тяжку пневмонію, викликану коронавірусом. Не зважаючи на це, продовжував працювати, їздив у зону бойових дій.
Як повідомлялося, у червні 1986 року Юрій Ворошилов за завданням редакції однієї з харківських газет знімав, висунувшись по пояс із кабіни військового вертольота, оповитий парою 4-й енергоблок ЧАЕС, а потім організував мобільну виставку і розповів усьому регіону про подвиг чорнобильців.
В останні роки Ворошилов здійснив три масштабні фотопроєкти: "Грузинський легіон" - про добровольців, які приїхали з Грузії до України для захисту нашої країни від російських окупантів; "Савур-Могила", де представлені фотографії, зроблені у Попасній, Щасті, на Світлодарській дузі; "Неоголошена війна", у якому зібрані його знімки учасників перших, найтяжчих боїв на Донбасі.