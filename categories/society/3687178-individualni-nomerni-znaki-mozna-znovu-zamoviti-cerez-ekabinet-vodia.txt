Громадяни із четверга знову мають змогу замовити індивідуальні номерні знаки онлайн через електронний кабінет водія.

Про це поінформувала пресслужба Головного сервісного центру МВС, передає Укрінформ.

«Від 23 березня знову можна замовити індивідуальні номерні знаки для свого транспортного засобу онлайн через Електронний кабінет водія. Відновлення цієї зручної послуги чекали ті автовласники, які хочуть вирізнятись на дорогах України», - уточнили у пресслужбі.
Окремо зазначається, що у сервісних центрах МВС видають як стандартні продовгуваті номерні знаки державної реєстрації, яких більшість на дорогах України, так і для авто з неформатним місцем закріплення — так звані «американські»: вони мають форму прямокутника більш схожого до квадрату, ніж стандартні номерні знаки.
Орієнтовна вартість таких номерних знаків становить 300 грн — спецпродукції для авто; 150 грн - спецпродукції для мототранспорту. Ці номерні знаки завжди є у сервісних центрах МВС. Наявність цих вільних номерних знаків у певній області можна перевірити онлайн.
«Серед таких номерних знаків державної реєстрації є також платні, які містять визначену комбінацію цифр», - заявили у ГСЦ МВС.
Вони не завжди є в сервісних центрах МВС, оскільки сама їхня кількість є обмеженою. Наявність цих вільних номерних знаків у сервісних центрах МВС і їхню вартість можна перевірити онлайн.
Як повідомляв Укрінформ, 7 березня у МВС заявили, що українці матимуть змогу онлайн замовляти номерні знаки на авто.