Координаційний штаб з питань поводження з військовополоненими фіксує та відповідним чином обліковує факти поранень, які полонені українські військовослужбовці отримали під час теракту в Оленівці Донецької області влітку 2022 року.

Як передає Укрінформ, про це Коордштаб повідомляє в Телеграмі.
Представники Коордштабу і військової частини 3057 онлайн поспілкувалися з родинами військовослужбовців, які постраждали від теракту в Оленівці, та зниклих безвісти нацгвардійців.
Одне з питань, порушених під час зустрічі, стосувалося інформації про поранення, які військовослужбовці дістали в Оленівці.
За словами представника штабу, факти поранень фіксуються і відповідним чином обліковуються. На важкохворих і важкопоранених Україна весь час робить акцент і вимагає їхнього найшвидшого повернення, як це передбачено Женевськими конвенціями. Військовослужбовці з важкими пораненнями мабть бути репатрійовані, тобто повернені на Батьківщину, незважаючи ні на звання, ні на кількість. Репатріація повинна відбутися без жодних умов і без залучення в процеси обміну.
Представник штабу зауважив, що офіційно підтвердити місце перебування чи стан здоров’я полоненого вкрай складно, оскільки росія жодної інформації про це не надає. Відповідний мандат на відвідування місць несвободи має місія Міжнародного комітету Червоного Хреста.
Проте відвідати місця утримань військовополонених на території російської федерації і на тимчасово захоплених українських територіях представники МКЧХ можуть лише з дозволу країни-агресорки.
Як повідомлялося, у ніч на 29 липня 2022 року на території колишньої виправної колонії №210 смт Оленівка на тимчасово захопленій території Донецької області у будівлі, де утримували українських військовополонених, стався потужний вибух. Правоохоронці відкрили кримінальне провадження за фактом обстрілу росіянами Оленівки.
Фото: Коордштаб / Телеграм