Колаборантку, яка після повномасштабного вторгнення РФ в Україну обійняла посаду «начальника митного поста» у селищі Мілове на Луганщині, засуджено до 15 років ув'язнення з конфіскацією майна.

Про це повідомляє СБУ, передає Укрінформ.
Слідством встановлено, що 47-річній луганчанці окупанти доручили виконувати організаційно-розпорядчі функції та забезпечувати надходження «митних платежів» для їхніх потреб.
Суд визнав жінку винною у порушенні ч.7 ст. 111-1 (колабораційна діяльність) Кримінального кодексу України. Їй призначено покарання у вигляді позбавлення волі строком на 15 років з конфіскацією майна та з позбавленням права обіймати посади в правоохоронних органах та в органах державної влади на такий же строк.
Оскільки колаборантка переховується від правосуддя на тимчасово окупованій території Луганщини, її оголошено у розшук та застосовано спеціальну процедуру заочного засудження.
Як повідомлялося, суд призначив покарання у вигляді 15 років позбавлення волі з конфіскацією майна жителю міста Лиман Донецької області, який передав російським загарбникам координати місцевого блокпоста й укриття, де ховалися люди.