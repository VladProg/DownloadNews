Близько 10 тисяч гривень на місяць витрачається на утримання одного російського військовополоненого.

Про це сказала заступниця міністра юстиції Олена Висоцька в інтерв’ю Укрінформу.
“Якщо говорити про більш-менш нормально прораховану вартість утримання полоненого в таборі за підсумками 2022 року, з урахуванням забезпечення табору, з податками, зарплатами, комунальними витратами, – ця сума складає близько 10 тисяч гривень на одного полоненого в місяць”, - сказала посадовиця.
Вона зауважила, що коли раніше у Мін’юсті говорили про три тисячі гривень на місяць на утримування одного російського військовополоненого, то враховували витрати на харчування й комунальні послуги.
“Це був дуже грубий підрахунок і некоректний, оскільки в суму не врахували оплату праці персоналу, охорони, конвою тощо”, - пояснила заступниця міністра юстиції.
Водночас вона зауважила, що утримання ув’язнених в СІЗО за підсумками 2021 року, а торік їх не підводили, обійшлося в близько 130 тисяч гривень на рік.
"Відповідно, на одного утримуваного – теж близько 11 тисяч гривень на місяць. Мало чим відрізняється”, - зазначила Висоцька.
Як повідомлялося, раніше в Мін’юсті зазначали, що на харчування, одяг, засоби гігієни та комунальні платежі для одного російського військовополоненого щомісяця потрібно 3000 гривень.