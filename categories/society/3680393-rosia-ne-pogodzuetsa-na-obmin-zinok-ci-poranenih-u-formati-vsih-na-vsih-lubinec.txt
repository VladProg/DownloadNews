росія не погоджується на обмін «всіх на всіх», навіть якщо це стосується лише однієї категорії, наприклад, жінок чи поранених.

Про це у Фейсбуці поінформував Уповноважений Верховної Ради України з прав людини Дмитро Лубінець, передає Укрінформ.
За його словами, тема обміну всіх українських полонених на всіх російських постійно обговорюється з російською стороною, і українська влада щоденно намагається знайти аргументи та варіанти. Проте на жоден рф не погоджується.
«Якби такий обмін залежав лише від української сторони, ми його давно зробили б. Однією з ініціатив була пропозиція провести обмін всіх на всіх однієї категорії. Наприклад, жінок чи поранених. Адже за Женевськими конвенціями, є визначений пріоритет — спочатку повертаються військовополонені жінки, потім поранені. Водночас росія не приймає й ці пропозиції», - уточнив він.
Але Лубінець запевнив, що поки тисячі українців, як військових, так і цивільних, залишаються у російському полоні, Україна не полишатиме спроб та пошуку рішень задля їхнього звільнення.
Як повідомляв Укрінформ, 8 березня Уповноважений Верховної Ради України з прав людини Дмитро Лубінець заперечив, що російський омбудсман тетяна москалькова з ним «майже щодня обговорює повернення цивільних осіб».