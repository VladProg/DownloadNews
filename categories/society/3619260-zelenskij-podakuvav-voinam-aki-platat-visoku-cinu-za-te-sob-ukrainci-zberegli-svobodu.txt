Десантно-штурмові війська, як і всі Сили оборони України, сплачують надзвичайно високу ціну за те, щоб український народ зберіг свою свободу.

Як передає Укрінформ, про це заявив президент України Володимир Зеленський під час відеозвернення, вітаючи ДШВ ЗСУ з професійним святом.
«Вранці у Білій залі Героїв України в Маріїнському палаці мав честь вручити нагороди з нагоди професійного свята найкращим бійцям. Передав ордени «Золота Зірка» рідним наших Героїв, які віддали своє життя за Україну. Наші Десантно-штурмові війська, як і всі Сили оборони України, сплачують надзвичайно високу ціну за те, щоб наш народ зберіг свою свободу. Тисячі українців і українок загинули в боях за нашу державу. Ми маємо завжди їх пам’ятати. Маємо завжди шанувати їхню відвагу й самопожертву», - наголосив Президент.
Він зазначив, що цей день відзначають воїни 25-ї окремої повітрянодесантної Січеславської бригади, 80-ї окремої десантно-штурмової бригади, 81-ї окремої аеромобільної бригади і 95-ї окремої десантно-штурмової бригади, які відзначилися при звільненні Харківщини та інших наших земель.
Також він згадав 46-у окрему аеромобільну бригаду, яка брала участь у звільненні Херсона та окупованих територій Лівобережної України, 79-ї окрему десантно-штурмову бригаду, яка хоробро захищає нашу державу на Луганщині й Донеччині, підрозділи 132-го окремого розвідувального батальйону, який брав участь у звільненні Житомирщини й Київщини разом з іншими підрозділами Десантно-штурмових військ, бійців 148-го окремого артилерійського дивізіону, які щоденно влучно «мінусують» ворога на найбільш загрозливих ділянках фронту, а також 71-у окрему єгерську бригаду, яка стала частиною Десантно-штурмових військ нещодавно, але вже добре зарекомендувала себе.
Як повідомлялося, щороку 21 листопада в Україні відзначається День Десантно-штурмових військ ЗСУ.