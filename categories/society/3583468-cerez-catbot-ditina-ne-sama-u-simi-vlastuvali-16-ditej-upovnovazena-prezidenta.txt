У чат-бот "Дитина не сама" надійшли 24 000 заявок, 2 000 осіб із них уже пройшли необхідне навчання і мають право на тимчасове влаштування у своїх родинах дітей, які лишилися без батьківського піклування.

Наразі 16 дітей уже влаштовані у такі сім'ї, розповіла радниця-уповноважена Президента з прав дитини та дитячої реабілітації Дар'я Герасимчук в інтерв'ю Укрінформу.
"Уже 24 тисячі заявок заповнили громадяни України у чат-боті. Після розширеної інформації, яка їм надійшла про форму влаштування, що не можна, наприклад, із цією дитиною виїжджати за кордон, людям пропонувалося заповнити розширену заявку. Таку заявку заповнили 8 852 особи, вони отримали можливість проглянути вступний вебінар - його проглянули вже 5 423 особи, тобто більш як половина заявників. І повний курс навчання пройшло майже 2 тисячі людей, які вже готові, з документами, чекають", - сказала Герасимчук.
Вона також зазначила, що у сім'ї, які пройшли реєстрацію і навчання через чат-бот «Дитина не сама», влаштовані 16 дітей.
"Наприклад, дитина перебувала у лікарні, батьків і рідних поруч з нею не було й не могли їх знайти. У лікарні волонтерила одна сім'я, вони допомагали в тому числі й цій дитині. У них налагодився хороший дружній контакт і, коли дитина одужала, треба було кудись її тимчасово влаштувати, тож ця родина пройшла всю процедуру через чат-бот, навчання і дитину влаштували саме до них. Дитина перебуває у родині на тимчасовому влаштуванні, але вже знайшлася мама на тимчасово окупованій території, яка, на жаль, не може вибратися зараз, але вона на зв’язку, спілкується з сім'єю, з дитиною. Щойно мама зможе евакуювати, сім’я буде возз’єднана", - поділилася історією уповноважена Президента.
Водночас вона нагадала, що через чат-бот шукають родини саме для тимчасового прихистку дитини, яка цього потребує, проте однієї подачі заявки мало, обов'язково ще треба пройти спеціальне навчання.
Герасимчук підкреслила, що, у першу чергу, на тимчасове перебування у сім'ї може бути влаштовано дитину з кола знайомих, рідних, близьких.
"Українці насправді просто неймовірна нація емпатійних людей! Багато дорослих під час цієї війни максимально проявили свій батьківський потенціал і ресурс швидко шукати для дітей, які залишилися без батьківського піклування, нові родини, нові домівки. Хоча ми розуміємо, що практично у кожної дитини є бабусі, дідусі, інші родичі, тому часто цим дітям не потрібна нова родина. Їх потрібно повернути й возз’єднати з рідними, знайомими, близькими. Дитина повинна залишатися у колі своєї родини, так їй легше, вона менше зазнає травм", - додала уповноважена глави держави.
Як повідомлялося, у березні в Україні запустили чат-бот «Дитина не сама» для допомоги дітям в умовах війни.