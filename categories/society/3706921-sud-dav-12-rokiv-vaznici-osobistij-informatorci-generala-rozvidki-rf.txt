Суд за матеріалами Служби безпеки України призначив покарання у вигляді 12 років за ґратами з конфіскацією майна особистій інформаторці одного з кадрових співробітників головного управління генерального штабу збройних сил російської федерації.

Як передає Укрінформ, про це повідомила СБУ.
Засудженою є жителька селища Благодатне Донецької області. Встановлено, що вона передавала інформацію співробітнику російської воєнної розвідки з позивним "Хмурий" — генерал-майору Сергію Дубінському, який причетний до збиття пасажирського літака "Малайзійських авіаліній", що виконував рейс MH-17 у липні 2014 року.
За даними СБУ, жінка особисто знайома з терористом. Після початку повномасштабного вторгнення вона вийшла на "Хмурого" через анонімний месенджер та запропонувала свою допомогу у війні проти України.

За вказівкою Дубінського зловмисниця збирала розвідувальні дані про місця базування та переміщення Сил оборони в районах Вугледара, Павлівки та Великої Новосілки Донецької області.
Серед іншого, засуджена передавала російській воєнній розвідці інформацію про фортифікаційні споруди й інженерні загородження українських захисників на східному фронті.
Також колаборантка проводила відеофіксацію наслідків російських повітряних атак на території регіону й відправляла агресору відповідні "звіти". Ще одним її завданням були збір та передача ворогу персональних даних учасників руху опору на тимчасово захопленій території сходу України.
Співробітники СБУ затримали зловмисницю у червні 2022 року в результаті спецоперації у Кременчуку, де жінка переховувалася від правосуддя.

Під час обшуків за адресою тимчасового проживання фігурантки виявлений мобільний телефон із доказами злочинної діяльності.
На підставі зібраних слідчими доказів суд визнав колаборантку винною за ч. 7 ст. 111-1 (надання незаконним збройним чи воєнізованим формуванням, створеним на тимчасово окупованій території, та/або збройним формуванням держави-агресора допомоги у веденні бойових дій проти Збройних сил України) Кримінального кодексу України.
Як повідомляв Укрінформ, до 15 років позбавлення волі засудили жителя Одеси, який здавав російським загарбникам місця дислокації систем протиповітряної оборони України.
Фото по тексту: СБУ