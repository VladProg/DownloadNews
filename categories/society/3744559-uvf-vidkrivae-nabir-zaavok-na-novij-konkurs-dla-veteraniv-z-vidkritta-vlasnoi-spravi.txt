Український ветеранський фонд (УВФ) відкриває набір заявок на новий конкурс «#ВАРТО: золоті руки!».

По це повідомляє пресслужба Міністерства у справах ветеранів, передає Укрінформ.
"УВФ Мінветеранів у своїй черговій ініціативі з фінансування бізнесу ветеранів, членів сімей загиблих (померлих) ветеранів війни та членів сімей загиблих (померлих) захисників і захисниць надаватиме на конкурсній основі грантові ресурси обсягом від 500 тисяч до 3 мільйонів гривень на власну справу", - йдеться у повідомленні.
Як зазначається, прийом заявок від бажаючих взяти участь у відборі стартував 28 липня 2023 року й триватиме до 21 серпня 2023 року (до 23:59 за київським часом).
Право на отримання фінансової підтримки в межах цього конкурсного відбору проєктів мають: ветерани, члени сімей загиблих (померлих) ветеранів війни та члени сімей загиблих (померлих) захисників і захисниць України, які зареєстровані відповідно до вимог законодавства як фізичні особи-підприємці; юридичні особи, зареєстровані не пізніше ніж за два роки до отримання фінансової підтримки, засновниками яких є ветерани, члени сімей загиблих (померлих) ветеранів війни та члени сімей загиблих (померлих) захисників і захисниць України.
Учасники конкурсу захищатимуть свої бізнес-проєкти перед експертною радою.
Як повідомляв Укрінформ, за підтримки ПРООН в Україні Міністерство у справах ветеранів проводило навчання для тренерської команди майбутніх помічників ветерана.