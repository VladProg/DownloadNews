В Україні станом на 2 травня не здійснюють правосуддя 136 судів, пошкоджено або повністю зруйновано 51 будівлю суду.

Про це повідомляє Державна судова адміністрація, передає Укрінформ.
"...Станом на 2 травня 2022 року не здійснює правосуддя 136 апеляційних та місцевих судів”, - ідеться в повідомленні.
Зазначається, що пошкоджено або повністю зруйновано 7% від загальної кількості приміщень судових установ (загалом їх 777). Зокрема, 47 приміщень зазнали ушкоджень, повністю зруйновані Бородянський районний суд Київської області, Ізюмський міськрайонний суд Харківської області, Харківський апеляційний суд та Господарський суд Миколаївської області.
Повідомляється, що на тимчасово непідконтрольних українській владі територіях розташовані 64 суди, що становить 10% від загальної кількості.
Водночас для 125 судів змінено територіальну підсудність справ.
За інформацією ДСАУ, на найближчий тиждень заплановано поновлення роботи судів Чернігівської області та Макарівського районного суду Київської області.
У період із 24 лютого до 1 травня суди ухвалили і надіслали до Єдиного державного реєстру судових рішень 769 650 рішень, за вказаний період проведено 16 324 судові засідання в режимі відеоконференцзв’язку.
Як повідомлялося, 24 лютого президент рф володимир путін оголосив про початок повномасштабного вторгнення в Україну. Війська рф обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, балістичних ракет.