Міністерство оборони здійснюватиме кроки для реформування роботи медико-соціальних експертних комісій (МСЕК) та полегшення процесу отримання військовими статусу інваліда.

Як передає Укрінформ, про це в ефірі загальнонаціонального телемарафону «Єдині новини» заявила заступниця міністра оборони Наталія Калмикова, відповідаючи на запитання, чи стануть МСЕКи наступним етапом реформування в сфері воєнної медицини.
«Однозначно стануть. Я б не хотіла казати, що це не є сфера нашої відповідальності, оскільки МСЕК не підпорядковані Міноборони, але однозначно ми будемо робити певні кроки для того, щоб унормувати це питання, і люди з інвалідністю, щоб вони не почували себе незатишно, некомфортно при тих процесах, які вони мусять пройти задля отримання статусу і допомоги від держави в подальшому», - запевнила Калмикова.
Як повідомляв Укрінформ, у вересні правоохоронці відкрили 84 кримінальні провадження та оголосили 33 підозри у рамках розслідування можливих корупційних дій у роботі військово-лікарських комісій та МСЕК.