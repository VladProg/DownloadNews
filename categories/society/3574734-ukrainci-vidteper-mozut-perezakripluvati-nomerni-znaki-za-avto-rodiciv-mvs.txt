Кабінет Міністрів ухвалив постанову, відповідно до якої номерні знаки уже можна перезакріплювати за автомобілями родичів.

Про це повідомила пресслужба Головного сервісного центру МВС, передає Укрінформ.
«Кабінет Міністрів України 10 вересня 2022 року ухвалив постанову №1019. Згідно з нею номерні знаки уже можна перезакріплювати за авто родичів, незабаром відбудеться впровадження онлайн послуги замовлення номерних знаків через вебзастосунки», - зазначається у повідомленні.
Ця постанова регламентує можливість після продажу транспортного засобу при перереєстрації його або після зняття з обліку при вибракуванні перезакріпити номерні знаки не тільки за своїм іншим транспортним засобом, а й за транспортним засобом членів родини.
«Тобто, якщо у власника є бажання зберегти свій номерний знак у сім’ї, то це стало можливим. Раніше у законодавстві була норма, що номерні знаки можна було залишати тільки власнику транспортного засобу. А тепер можна перезакріплювати свої номерні знаки ще й за транспортними засобами дітей, дружини/чоловіка, батьків», - зазначається у повідомленні.
У ГСЦ МВС України зазначили, що номерні знаки, які перезакріплюватимуться, мають відповідати чинним встановленим вимогам щодо зазначення адміністративно-територіальної належності, порядкового номера та серії. Також для передачі їх родичам треба подати документи, які підтверджують такі родинні відносини.
Можливість замовити наявні у сервісному центрі МВС номерні знаки незабаром з’явиться в Електронному кабінеті водія або через Портал Дія.
Зазначається, що на сайті Головного сервісного центру МВС працює сервіс перевірки наявності платних номерних знаків.
Як повідомлялося, Верховна Рада України ухвалила за основу законопроєкт № 7365 про внесення змін до КУпАП щодо посилення адміністративної відповідальності за порушення порядку встановлення та використання номерних знаків транспортних засобів.