В Україні не всі медзаклади наразі забезпечені потужними генераторами на випадок проблем з енергопостачанням, тому МОЗ відпрацьовує зі Світовим банком питання можливого постачання додатково 1100 генераторів. Від початку війни до медзакладів вже надійшло 570 генераторів.

Як передає Укрінформ, про це в ефірі загальнонаціонального телемарафону повідомив міністр охорони здоров’я Віктор Ляшко.
«З 1 квітня 2020 року, коли започатковувався другий етап реформи, то заклади охорони здоров’я, які надають стаціонарну медичну допомогу, в обов’язковому порядку повинні були мати перед заключенням договору з НСЗУ альтернативне джерело енергопостачання, тобто або дизельгенератор, або інший генератор, який генерує електроживлення. І це дійсно відбулося, і тому заклади охорони здоров’я були спроможні у разі відключення електроенергії продовжувати надання медичної допомоги», - розповів міністр.
Водночас війна, за його словами, виявила проблему недостатньої потужності генераторів, оскільки частина з них могла забезпечувати роботу лише окремих відділень, а не всієї лікарні.
Ляшко повідомив, що за період війни МОЗ доставило до закладів охорони здоров’я 400 потужних дизельгенераторів. Крім того, ВООЗ надала ще 170. Наразі спільно зі Світовим банком відпрацьовується можливість додаткової поставки 1100 генераторів для українських медзакладів.
Міністр також зауважив, що частина генераторів передбачається для лікарень, які не мають стаціонарної меддопомоги, в тому числі й для закладів первинної ланки, інша частина дозволить наростити потужності, щоб медичні заклади могли повноцінно функціонувати без централізованого електропостачання тривалий час.
Як повідомляв Укрінформ, наприкінці вересня міністр охорони здоров’я Віктор Ляшко повідомив, що на Харківщині замість шести зруйнованих загарбниками сільських амбулаторій діятимуть чотири мобільні, які надасть Червоний Хрест.
З початку війни станом на початок жовтня вдалося відновити 85 медзакладів, ще понад 200 відбудовані частково.