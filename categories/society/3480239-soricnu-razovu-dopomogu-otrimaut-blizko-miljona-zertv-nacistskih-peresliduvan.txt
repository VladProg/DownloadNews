Щорічну разову допомогу в 2022 р. отримають майже 1 млн ветеранів війни та жертв нацистських переслідувань.

Про це повідомляє пресслужба Міністерства соціальної політики України, передає Укрінформ.
«Уряд ухвалив рішення, яке забезпечує виплату щорічної разової грошової допомоги майже мільйону людей відповідно до Законів України „Про статус ветеранів війни, гарантії їх соціального захисту” та „Про жертви нацистських переслідувань” в умовах воєнного стану», — йдеться в повідомленні.
В Мінсоцполітики зазначили, що виплата цієї допомоги почнеться в червні і відбуватиметься з дотриманням заходів безпеки щодо інформації про отримувачів у спосіб, яким вона здійснювалась минулого року для кожної категорії отримувачів.
Як повідомлялося, Кабінет Міністрів затвердив Порядок використання у 2022 році коштів державного бюджету, призначених для виплати щорічної разової грошової допомоги ветеранам війни і жертвам нацистських переслідувань, відповідною постановою №540 від 7 травня.