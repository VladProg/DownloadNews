Відповідно до даних Єдиного реєстру нині відомо про приблизно 24 тисячі зниклих безвісти українців.

Про це під час великої зустрічі із родичами військовополонених та зниклих безвісти військових частин ЗСУ, Національної гвардії України, ДПСУ та інших формувань з Дніпропетровської та Запорізької областей, яка пройшла у Дніпрі, заявив Уповноважений ВР із прав людини Дмитро Лубінець, передає Укрінформ.
«Наголосив, що згідно з даними Єдиного реєстру зниклих безвісти, який запрацював 2 травня цього року, наразі відомо про приблизно 24 тис зниклих безвісти», - уточнив він.

Під час цієї зустрічі омбудсман розповів про комунікацію з Уповноваженою з прав людини в РФ Тетяною Москальковою, відмову російської сторони провести обмін «всіх на всіх», репатріацію важкопоранених та повернення цивільних.
«Зауважив, що росіяни затягують обмінні процеси, щоб негативно налаштувати родичів військовополонених до України як держави», - зазначив Лубінець.
Окрім того, Уповноважений з прав людини поінформував про ще один спосіб верифікації українських військових, які перебувають у полоні РФ та співпрацю з Київським науково-дослідним інститутом судових експертиз Мін’юсту.
«Дискусія була відвертою: обговорили з родичами бездіяльність МКЧХ, а також наголосив, що публічність із персональними даними щодо конкретних військовослужбовців шкодить процесам їхнього обміну», - уточнив він.
За словами омбудсмана, традиційно наприкінці зустрічі його команда зібрала у родичів звернення та списки їхніх рідних, які знаходяться в полоні, або зникли безвісти за особливих обставин.
Як повідомлялося, 17 квітня Лубінець поінформував, що росія тримає у заручниках щонайменше 20 тисяч цивільних українців.