Латвія безоплатно передала Україні 66 автомобілів, конфіскованих у п'яних латвійських водіїв.

Як передає Укрінформ, про це з посиланням на дані латвійського Агентства державного соціального страхування повідомляє Delfi.
У листопаді минулого року в Латвії набули чинності поправки до Кримінального кодексу, які передбачають кримінальну відповідальність за керування транспортним засобом, якщо концентрація алкоголю перевищує 1,5 проміле. Якщо власник керував автомобілем у стані алкогольного сп'яніння або відмовився від перевірки, його машина конфіскується.
Водночас згідно із законом про підтримку цивільного населення України, транспортні засоби, що належать Латвії, можуть безоплатно передаватися у власність уряду України з метою запобігання наслідкам надзвичайної ситуації, пов'язаної з бойовими діями в Україні та підтримкою українського суспільства.
Як повідомляв Укрінформ, Латвія надає дипломатичну, військову та гуманітарну допомогу Україні. Зокрема, наприкінці травня був виділений черговий транш - 2 млн євро - на відновлення Чернігова.
Фото: uk-sovetnik.com