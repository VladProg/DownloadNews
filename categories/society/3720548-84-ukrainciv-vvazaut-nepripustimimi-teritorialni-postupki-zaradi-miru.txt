Абсолютна більшість українців – 84% – продовжують дотримуватися погляду, що жодні територіальні поступки не є припустимим, навіть якщо через це війна триватиме довше і будуть інші загрози.

Як передає Укрінформ, про це свідчать результати опитування, проведеного Київським міжнародним інститутом соціології (КМІС) 26 травня – 5 червня 2023 року.
За даними опитування, лише 10% респондентів вважають, що для досягнення миру і збереження незалежності можна відмовитися від деяких територій.









"Протягом року – з травня 2022 року до травня 2023 року – істотних змін у суспільних настроях практично не було. Кожного разу абсолютна більшість респондентів (82-87%) висловлювалися проти територіальних поступок і абсолютна меншість (8-10%) були готовими до них", – зазначають соціологи.
Як зауважили у КМІС, у всіх регіонах України абсолютна більшість населення проти будь-яких територіальних поступок. Зокрема, серед жителів сходу 75% виступають проти поступок (готові на поступки – лише 13%), а серед жителів півдня – 86% проти поступок (готові – лише 8%). Порівняно з травнем 2022 року у всіх регіонах зберігається виразне домінування думки, що Україна не має поступатися жодними своїми територіями.
Крім цього, проти будь-яких поступок виступає абсолютна більшість громадян незалежно від того, якою мовою вони переважно спілкуються вдома. Так, якщо серед україномовних громадян 85% проти поступок (готові до поступок – 10%), то серед російськомовних громадян – 80% проти і лише 13% готові до поступок.
У вибірці було лише 19 респондентів (з 1029), які продовжують ідентифікувати себе за національністю як росіяни. Такої кількості недостатньо для статистично надійних розрахунків. Утім, показово, що серед них лише два респонденти виступають за поступки, а 15, навпаки, відкидають будь-які поступки.
КМІС провів власне всеукраїнське опитування громадської думки «Омнібус» методом телефонних інтерв’ю з використанням комп’ютера. На основі випадкової вибірки мобільних телефонних номерів опитано 1029 респондентів, які мешкають у всіх регіонах України (крім АР Крим).
Опитування проводилося з дорослими (від 18 років) громадянами України, які на момент опитування проживали на території України (у межах, які контролювалися владою України до 24 лютого 2022 року). До вибірки не включалися жителі територій, які тимчасово не контролювалися владою України до 24 лютого 2022 року (АР Крим, м. Севастополь, окремі райони Донецької та Луганської областей), а також опитування не проводилося з громадянами, які виїхали за кордон після 24 лютого 2022 року.
Формально за звичайних обставин статистична похибка такої вибірки (з імовірністю 0,95 і з врахуванням дизайн-ефекту 1,1) не перевищувала: 3,4% для показників, близьких до 50%; 3,0% – для показників, близьких до 25%; 2,1% – для показників, близьких до 10%; 1,5% – для показників, близьких до 5%.
За умов війни крім зазначеної формальної похибки додається певне систематичне відхилення, однак у КМІС вважають, що отримані результати все одно зберігають високу репрезентативність та дозволяють досить надійно аналізувати суспільні настрої населення.