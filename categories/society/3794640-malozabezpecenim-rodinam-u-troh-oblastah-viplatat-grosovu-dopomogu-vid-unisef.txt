Уряд погодив пропозицію Мінсоцполітики щодо реалізації спільного з ЮНІСЕФ проєкту з підтримки малозабезпечених сімей з дітьми на осінньо-зимовий період.

Про це повідомив у Телеграмі постійний представник КМУ у Верховній Раді Тарас Мельничук за підсумками засідання уряду.
«Погоджено пропозицію Міністерства соціальної політики щодо реалізації за участю Дитячого фонду Організації Обʼєднаних Націй (ЮНІСЕФ) спільного проєкту стосовно додаткових заходів із соціальної підтримки малозабезпечених сімей з дітьми», - йдеться в повідомленні.
Допомога буде виплачена сім’ям, які проживають на територіях Дніпровського, Криворізького, Павлоградського, Новомосковського районів Дніпропетровської області, Запорізького району Запорізької області та Богодухівського, Харківського, Чугуївського районів Харківської області, для посилення спроможності проходження осінньо-зимового періоду.
Наголошується, що право на допомогу матимуть сімʼї, у складі яких є дитина з інвалідністю віком до 18 років, або які є багатодітними з дітьми до 18 років.
Виплата грошової допомоги за рахунок коштів ЮНІСЕФ здійснюється одноразово з розрахунку за три місяці в розмірі 3 600 грн на місяць на кожного члена сімʼї отримувача державної соціальної допомоги та 6 660 грн на кожну дитину - отримувача державної соціальної допомоги.
Як повідомлялося, дитячий фонд ООН (ЮНІСЕФ) планує наступного року виділити $450 млн на підтримку прифронтових регіонів.