Президент України Володимир Зеленський провів зустріч із журналістами, які працюють для провідних закордонних медіа, під час якої відповів на важливі запитання працівників ЗМІ.

Про це він повідомив у Телеграмі, передає Укрінформ.

«Тривала, продуктивна й цікава розмова з журналістами, які працюють для провідних закордонних медіа, інформаційних агенцій, англомовних українських видань та радіо. Важливі питання й відповіді. Деякі речі, про які говорили журналісти сьогодні, обов’язково зробимо. Вони отримають продовження у відповідних рішеннях», - сказав глава держави.

Раніше він провів зустріч з журналістами, редакторами, продюсерами – загалом із працівниками каналів, які направляють свою роботу та енергію в інтересах усього суспільства, – поінформованості людей і захисту від російської дезінформації.

Як повідомляв Укрінформ, Зеленський у День працівників радіо, телебачення та зв'язку вручив державні нагороди представниками медіа. За вагомий особистий внесок у розвиток телебачення, радіомовлення та зв’язку, мужність і самовідданість, виявлені в захисті державного суверенітету й територіальної цілісності держави, вірність українському народові Президент відзначив працівників медіа державними нагородами. Зокрема десятеро медійників отримали з рук глави держави ордени «За заслуги» ІІІ ступеня, ще двоє, які служать у війську, нагороджені медалями «За військову службу Україні».

Сьогодні в Україні відзначається День працівників радіо, телебачення та зв’язку.
Фото: Володимир Зеленський, Телеграм