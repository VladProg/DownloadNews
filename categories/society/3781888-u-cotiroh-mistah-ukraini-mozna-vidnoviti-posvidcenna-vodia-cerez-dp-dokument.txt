Відновити втрачене або викрадене посвідчення водія в ДП «Документ» відтепер можна у Києві, Львові, Одесі та Дніпрі.

Як передає Укрінформ, про це повідомляє пресслужба Міністерства внутрішніх справ.
«Відтепер у чотирьох містах України - Києві, Львові, Одесі та Дніпрі відновлення посвідчення водія у зв’язку з втратою чи викраденням доступне не лише у сервісних центрах МВС. Наші громадяни мають можливість отримати цю послугу у Паспортному сервісі ДП «Документ», - ідеться в повідомленні.
У міністерстві зазначили, що кермувальники, які мають намір відновити свої документи, можуть особисто в порядку «живої черги» звернутись до відділення або записатись онлайн - через електронну чергу.
Для цього потрібно мати такі документи:
паспорт громадянина України з обов’язковим місцем реєстрації, або ID-картку із документом про місце реєстрації;
реєстраційний номер облікової картки платника податків;
документ, що підтверджує зміну прізвища, ім'я (у разі зміни особистих даних).
«Подача документів адміністратору відбувається впродовж 10-15 хвилин. Нове посвідчення водія замовник отримує впродовж 1-2 робочих днів», - підкреслили в МВС.
Як повідомлялося, станом від початку року понад 642 тис. українців обміняли посвідчення водія.