Фінська сторона у відповідь на звернення посольства України і Міністерства закордонних справ щодо можливої контрабанди зброї з України повідомила про відсутність підтвердженої інформації або яких-небудь конкретних фактів.

Про це повідомив речник МЗС України Олег Ніколенко у Фейсбуці, передає Укрінформ.

Він поінформував, що вчора у фінських ЗМІ з’явилася інформація про нібито потрапляння зброї із України в руки криміналітету Фінляндії і згодом пішли передруки в українських та міжнародних медіа, тому на доручення МЗС України українське посольство в Гельсінкі негайно звернулося до фінської поліції задля отримання деталей.
«У відповідь фінська сторона повідомила про відсутність підтвердженої інформації або яких-небудь конкретних фактів поставок контрабандної зброї з України. Під час розмови сьогодні посол Фінляндії в Києві також не підтвердив оприлюднену в фінських ЗМІ інформацію», - зазначив речник.
Ніколенко також заявив, що вкид новини про нібито контрабанду зброї із України до Фінляндії – чергова російська дезінформація.

«росія продовжує докладати зусиль задля дискредитації міжнародної військової допомоги нашій державі. Мета такої російської інформаційної операції – викликати в європейців страх щодо того, що зброя, яку їхні уряди передають України для протидії російській агресії, обернеться проти них самих, потрапивши в руки кримінальних елементів», - зауважив дипломат.
Речник МЗС наголосив, що Україна підтримує тісний діалог із міжнародними партнерами в контексті передачі зброї та забезпечення ефективної системи моніторингу її використання, а також відзначив критичну важливість того, аби публічні коментарі також спиралися на офіційну інформацію, а не припущення окремих осіб.
Як повідомляв Укрінформ, у липні росія поширювала фейкові новини про начебто нецільове використання наданої Україні партнерами зброї, щоб зірвати її постачання.
Нещодавно фінське видання Yle в інтервʼю із старшим комісаром Національного бюро розслідування стверджувало про наявність у кримінальної поліції Фінляндії інформації про ймовірність потрапляння призначеної для українських військових зброї до злочинних угруповань у цій країні.
МВС України вже назвало цю інформацію черговим фейком кремлівської пропаганди і поінформувало, що фінське видання готує заперечення.