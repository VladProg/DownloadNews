Кабінет Міністрів на засіданні 4 жовтня ініціював створення реєстру граничних оптово-відпускних цін на деякі лікарські засоби, що закуповуються за бюджетні кошти.

Про це у Телеграмі повідомив представник КМУ у Верховній Раді Тарас Мельничук, передає Укрінформ.
«Внесено зміни до ряду постанов КМУ щодо референтного ціноутворення на деякі лікарські засоби, що закуповуються за бюджетні кошти. Запроваджено державне регулювання цін шляхом встановлення граничних оптово-відпускних цін на основі референтного ціноутворення на лікарські засоби, що зареєстровані в Україні, та включені до Національного переліку, та щодо яких за результатами державної оцінки медичних технологій підготовлено висновок уповноваженого органу з рекомендаціями щодо включення лікарського засобу до Національного переліку», - написав Мельничук.
За його словами, передбачено затвердження Міністерством охорони здоров’я відповідного реєстру граничних оптово-відпускних цін на зазначені лікарські засоби.
КМУ також здійснив у межах загального обсягу бюджетних призначень, передбачених МОЗ на 2022 рік у загальному фонді держбюджету, перерозподіл видатків. Зокрема, шляхом зменшення обсягу видатків споживання на 36 061,6 тис. гривень за бюджетною програмою «Проведення вакцинації населення від гострої респіраторної хвороби COVID-19, спричиненої коронавірусом SARS-CoV-2» та збільшення обсягу видатків споживання на 36 061,6 тис. гривень за програмою «Забезпечення медичних заходів окремих державних програм та комплексних заходів програмного характеру», а саме для придбання реабілітаційного і діагностичного обладнання для реабілітації дітей з органічним ураженням нервової системи, які мають ризик формування інвалідності, та дітей з інвалідністю.