Цивільні заручники, затримані до повномасштабного вторгнення Росії в Україну, потребують негайного звільнення.

Як передає Укрінформ, про це уповноважений Верховної Ради України з прав людини Дмитро Лубінець повідомив у Телеграмі.

Омбудсмен нагадав, що серед тих, хто перебуває у заручниках РФ уже пʼятий рік, є й 52-річна Олена Пех, яку за чітку проукраїнську позицію засудили на 13 років.
“Жінка перенесла страшні тортури – її довели до спроби самогубства. До затримання мала встановлений діагноз – епілепсія. Олена не може ходити, бо має зруйнований тазостегновий суглоб і кожен день проживає з нестерпним болем”, - зазначив Уповноважений.
За його словами, внаслідок тортур та довгих років перебування в ув'язненні стан здоров'я українки оцінюється як вкрай критичний. Вона потребує негайного звільнення заради порятунку життя та надання кваліфікованої медичної допомоги.
Лубінець вкотре наголосив, що за останні сім років до цивільних заручників, яких незаконно утримує Росія, не допускали жодної міжнародної організації, не надавали необхідної медичної допомоги та не дозволяли телефонувати рідним. Реальний стан речей із українськими заручниками може бути критичним.
“Не можемо мовчати, коли РФ порушує Женевські конвенції та закатовує наших людей! Україна потребує допомоги світу, аби звільнити всіх цивільних!” - підкреслив Омбудсмен.
Як повідомляв Укрінформ, Лубінець повідомив, що стан здоров’я кримського політв’язня Богдана Зізи після голодування досі залишається невідомим.