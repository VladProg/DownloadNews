Центральний державний історичний архів України планує оцифрувати понад 13 млн аркушів документів генеалогічного характеру.

Про це повідомляє Державна архівна служба України, передає Укрінформ.
«Завершено за участі FamilySearch International та ТОВ «ОСГ Рекордз Менеджмент» монтування обладнання в Центральному державному історичному архіві України для проведення масштабного оцифрування документів генеалогічного характеру», — йдеться в повідомленні.
Зазначається, що за кілька років планується оцифрувати 13,6 млн аркушів документів, з них 1,4 млн — до кінця 2022 року.
Як наголошують в Укрдержархіві, після проведених робіт у режимі онлайн будуть доступні православні церковні документи, римо-католицькі документи, метрики єврейських громад за ХVІІІ – початок ХХ ст., у тому числі фондів 127 «Київська духовна консисторія», 224 «Колекція метричних книг», 990 «Переяславсько-Бориспільська духовна консисторія», Радомишльського, Сквирського, Таращанського, Звенигородсько-Уманського, Житомирського, Рівненського та Новоград-Волинського, Липовецько-Бердичевського, Київського римо-католицьких деканатів (фонди 1040–1046, 1268), метричні книги єврейських громад — Канівської, Переяславської, Васильківської, Сквирської, Липовецької, Таращанської, Київської, Уманської, Звенигородської, Радомишльської тощо.
Як повідомлялося, Державна архівна служба України започаткувала онлайн-проєкт «Єдине вікно доступу до цифрових ресурсів українських архівів», створений на платформі ARCHIUM. На ресурсі зібрано майже 1,5 мільйона копій трьох центральних архівів.