У Києві відбулася презентація порадника для ґендерних радників та радниць, який посилить складові інституційного механізму забезпечення рівних прав та можливостей чоловіків та жінок.

Презентація порадника відбулась в Укрінформі.
"Цей посібник є черговим внеском в розвиток національного механізму забезпечення ґендерної рівності, який визначається законом про забезпечення рівних прав та можливостей жінок та чоловіків. Є така складова важлива як радники та радниці з забезпечення прав людини, протидії домашньому насильству, насильству за ознакою статі... Та мережа, яка була створена, об'єднує радників та радниць з різних сфер. Це представники центральних органів виконавчої влади і обласних державних адміністрацій, сектору безпеки й оборони та інших", - сказала під час презентації Урядова уповноважена з питань ґендерної політики Катерина Левченко.

Вона зазначила, що інститут радництва розвивається і є важливим для того, щоб принципи врахування інтересів та потреб жінок і чоловіків, забезпечення рівних прав та можливостей ставали частиною нашої державної політики.
За її словами, авторами посібника виступили радники із ґендерних питань та національні експерти – члени Мережі радників і радниць з ґендерних питань.

Ґендерна експертка, упорядниця порадника Юлія Гончар зауважила, що посібник дає відповіді на питання про те, хто може бути радником або радницею, що для цього необхідно. Також він окреслює нормативні основи діяльності радників та радниць. Крім того, в пораднику містяться визначення основних понять та засади ефективної комунікації щодо принципів ґендерної рівності.
Автори ознайомлюють з наявними ґендерними інструментами для застосування в роботі радника/-ці, серед яких - інструменти ґендерного аналізу та аудиту, моніторингу та ґендерного бюджетування.
"Цей посібник максимально практичний. Більш того, він містить корисні додатки. Це і посилання на законодавчу базу, а також інструментарій щодо того, як долучитися до мережі радників та радниць", - сказала Гончар.
За словами радниці голови Волинської ОДА (ОВА) Наталії Рябушенко, цей посібник не є покроковою інструкцією, та не є класичною методичкою, де написано, що треба робити. Вона підкреслила, що це - книга, яку потрібно мати з собою, щоб у необхідний момент знайти відповідь на своє запитання.
"Цей порадник в такому сучасному вигляді. Він містить QR-коди з посиланнями на важливі документи. Він містить фото і історії радників та радниць про те, з якими викликами вони зіштовхувались, які вони використовували підходи та методики, які б поради вони могли дати тим, хто тільки починає цю дорогу", - сказала Рябушенко.
Переглянути книгу можна за посиланням.
Порадник створено за ініціативи Урядової уповноваженої з питань ґендерної політики та за безпосередньої участі Мережі радників і радниць із ґендерних питань при підтримці ОБСЄ/БДІПЛ.
Як повідомлялося, у Києві відбулась презентація Методичних рекомендацій з висвітлення у медіа ґендерної рівності, запобігання насильству, проявам сексизму та ґендерних стереотипів.