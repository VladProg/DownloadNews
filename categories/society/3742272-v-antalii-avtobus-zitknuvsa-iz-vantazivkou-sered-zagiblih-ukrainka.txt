У результаті ДТП, яка сталася в провінції Анталія внаслідок зіткнення туристичного автобуса з вантажівкою, загинуло двоє людей - водій та 26-річна українка, яка була гідом цього туристичного автобуса.

Про це повідомляє Укрінформ з посиланням на інформаційне агентство DHA.
“Аварія сталася вранці на трасі Аланія-Манавгат. Туристичний мікроавтобус врізався у вантажівку, яка зупинилася, очікуючи на світлофорі. Водій мікроавтобуса, передня частина якого потрапила під вантажівку, та українка, яка була екскурсоводом, загинули на місці», - повідомило інформагентство.

Десятеро з 12 туристів з Казахстану, які перебували в мікроавтобусі, що прямував в аеропорт Анталії, отримали травми. Шестеро з них перебувають у важкому стані.

Після аварії на місце ДТП було направлено велику кількість карет швидкої допомоги та правоохоронних органів. Постраждалих доставили до лікарень Манавгата та Аланії після надання першої допомоги на місці події.

Ситуація перебуває під контролем Консульства України в Анталії, особу загиблої встановлено.
Фото: DHA