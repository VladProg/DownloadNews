Верховна Рада дозволила залучати іноземних медичних працівників та фахівців з реабілітації до здійснення відповідної діяльності в Україні.

Як повідомляється на сайті ВР, відповідний проєкт закону «Про внесення змін до деяких законів України щодо підвищення доступності медичної та реабілітаційної допомоги у період дії воєнного стану» (№7422) підтримав у другому читанні та в цілому 271 народний депутат, передає Укрінформ.
Закон має на меті підвищити доступність медичної та реабілітаційної допомоги в умовах воєнного стану для поранених, хворих та усіх інших пацієнтів.
Основними завданнями є залучення медичних працівників та фахівців з реабілітації, які є іноземцями (крім громадян російської федерації та білорусі) або особами без громадянства, до надання медичної допомоги за спрощеною процедурою, якої вимагають умови воєнного стану, на законних підставах.
Також закон спрямований на удосконалення правових засад надання медичної допомоги із застосуванням телемедицини та реабілітаційної допомоги із застосуванням телереабілітації в період дії воєнного стану; розширення законодавчих можливостей залучення волонтерів до надання медичної та реабілітаційної допомоги в період дії воєнного стану.
Окрім цього, законом забезпечується відповідність чинного законодавства щодо ліцензування господарської діяльності з медичної практики наявним реаліям та потребам правового регулювання в умовах воєнного стану.