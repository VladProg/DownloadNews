У разі пошуку осіб, які потрапили в полон або зникли безвісти, громадяни можуть звертатись на гарячу лінію Національного інформаційного бюро.

Як передає Укрінформ, про це в Фейсбуці повідомляє заступниця міністра оборони України Ганна Маляр.
«Якщо розшукуєте родичів, які потрапили в полон, зникли під час війни – звертайтесь на «гарячу лінію» Національного інформаційного бюро 1648 або +380442878165 (дзвінки з-за кордону)», - йдеться в повідомленні.

Як повідомляв Укрінформ, родичам військовослужбовців ЗСУ, які потрапили в полон або вважаються безвісти зниклими, почали надходити підозрілі телефонні дзвінки та повідомлення. 25 травня у Генштабі застерегли від спілкування зі зловмисниками та наголосили, що ЗСУ не збирають коштів та не вирішують питання звільнення з полону шляхом викупу.