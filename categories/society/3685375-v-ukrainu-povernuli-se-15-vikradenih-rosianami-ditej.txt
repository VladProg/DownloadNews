До України вдалося повернути 15 депортованих росіянами дітей спільно з їхніми матерями і законними представниками.

Як передає Укрінформ, про це уповноважений Верховної Ради з прав людини Дмитро Лубінець повідомив у Телеграмі.

За його словами, "це діти з міст Харківської та Херсонської областей, що були окуповані ще на початку війни".
"Попри всі виклики, ми продовжуємо працювати, щоб українці мали змогу побачити рідних і бути на своїй землі. Так, станом на сьогодні, за даними Національного інформаційного бюро, на територію України повернулися 308 дітей", - наголосив омбудсмен.
Як нагадав Лубінець, у разі порушення прав, незаконного переміщення/депортації можна звернутися до Офісу омбудсмена за адресою: вул. Інститутська, 21/8, м. Київ, 01008; на електронну пошту: hotline@ombudsman.gov.ua; на гарячу лінію: 0 800 501 720; за телефоном: 044 299 74 08.
Окрім того, у разі депортації дитини можна заповнити онлайн-форму заяви "Повідомити про зникнення/депортацію/примусове переміщення дитини" на сайті "Діти війни" у розділі "Надіслати звернення в один клік".
Як повідомляв Укрінформ, в Україні з початку повномасштабної війни загалом вважаються знайденими 10 597 дітей.