В Україні 28 жовтня відзначається День визволення від фашистських загарбників.

Як повідомляє Укрінформ, цього дня вшановують пам'ять усіх українців, які під час Другої світової війни віддали життя, виганяючи нацистських окупантів з рідної землі.
Вигнання нацистів з України тривало майже 700 днів. Наприкінці 1942 року, 18 грудня, було визволено перший населений пункт - село Півнівку на Луганщині. У 1944 році проведено низку операцій, які дали змогу чотирьом Українським фронтам розгромити угруповання нацистських військ «Південь» і групу «А», зайняти майже всю територію України і Крим.
Вигнання нацистів із Закарпаття розпочалося 9 вересня 1944 року під час Східнокарпатської стратегічної воєнної операції, складовими частинами якої були Карпатсько-Дуклянська та Карпатсько-Ужгородська фронтові наступальні операції. Під час Карпатсько-Ужгородської операції війська 4-го Українського фронту здобули карпатські перевали і наступали на Закарпаття. 16 жовтня радянські війська зайняли місто Рахів, 24 жовтня визволили Хуст і Сваляву, 26 жовтня – Мукачеве, а 27 жовтня – Ужгород.
Усталеною датою визволення України від гітлерівців вважається 28 жовтня 1944 року. Цього дня радянські війська підійшли до Чопа - важливого залізничного вузла на кордоні Закарпатської України, Словаччини та Угорщини. Внаслідок запеклого бою, який тривав цілий день, 29 жовтня війська 17-го гвардійського стрілецького корпусу, 237, 8 та 138 стрілецьких дивізій визволили Чоп. Та скоро нацистські війська перейшли у контрнаступ. Окремі райони Чопа кілька разів переходили з рук у руки. Остаточно Чоп було визволено 23 листопада 1944 року. Того ж дня нацистів вигнали із села Шоломон (тепер Соломоново).
У Другій світовій війні загинуло понад 50 мільйонів людей. Україна втратила у цій війні, включаючи вбитих, померлих від голоду і хвороб , жертв концтаборів, депортованих, евакуйованих, вимушених емігрувати, близько 14 мільйонів людей.
Другий рік поспіль Україна відзначає День визволення від нацистів на тлі повномасштабної російської агресії, яка розпочалася 24 лютого 2022 року.
Торік у результаті вдалих наступальних операцій вдалося вигнати російських окупантів з частини Херсонської області та визволити практично всю Харківську область.