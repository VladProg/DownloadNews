Міжвідомча слідча група у складі детективів НАБУ та слідчих ДБР за процесуального керівництва прокурорів САП повідомили про підозру колишньому заступнику міністра та екскерівнику одного із департаментів Міністерства оборони у зловживаннях при закупівлі харчування для ЗСУ.

Як передає Укрінформ, про це повідомляє НАБУ.
Дії підозрюваних заподіяли майже 12 млн грн збитків, а також призвели до перешкоджання виконанню ЗСУ своєї безпосередньої діяльності з оборони країни. Дії осіб кваліфіковані за ч. 2 ст. 28, ч. 2 ст. 114-1, ч. 2 ст. 28, ч. 2 ст. 364 Кримінального кодексу України.
За даними слідства, у 2020 році Міноборони провело тендери на закупівлі послуг з організації харчування для Збройних Сил України на 2021 рік. Колишній заступник міністра надав вказівку керівнику департаменту укласти додаткові угоди з постачальниками послуг.
Згідно із ними, з основних договорів виключено зобов’язання постачальників з транспортування продуктів та своєчасного поповнення недоторканих продовольчих запасів ЗСУ. Відтак, цим тепер мало займатись ЗСУ, витрачаючи додаткові бюджетні кошти і залучаючи особовий склад і техніку.
В результаті державі заподіяно майже 12 млн збитків. Крім того, дії підозрюваних призвели до зниження бойової готовності й обороноздатності ЗСУ та створили потенційну загрозу основам національної безпеки України в особливий період.

Як повідомлялося, "Дзеркало тижня" опублікувало матеріал, де стверджувалося, що ціни на закупівлю харчів і надання послуг з харчування для військових у контракті Міноборони перевищують роздрібні у два-три рази.

Зокрема в матеріалі наводилися такі дані: “Міноборони законтрактувало яйця по 17 грн за штуку, тоді як роздрібна ціна в магазині Києва зараз близько 7 грн за штуку”.
У Міноборони наголосили, що відомості про зміст закупівель послуг харчування для військовослужбовців, які набули поширення у ЗМІ, мають ознаки навмисних маніпуляцій та вводять в оману.

Водночас міністр оборони Олексій Резніков зазначив, що продукти для ЗСУ постачають вісім компаній і обіцяв надати депутатам всі контракти та детальні коментарі з питань забезпечення армії харчуванням.
23 січня повідомлялось, що задля забезпечення прозорості в закупівлях продовольства для Збройних сил України Верховна Рада ініціювала закон про часткове відкриття інформації про закупівлі.
Фото: Генштаб ЗСУ