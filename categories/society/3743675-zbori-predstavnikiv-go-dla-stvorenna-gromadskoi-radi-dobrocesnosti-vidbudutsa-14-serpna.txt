У приміщенні Вищої кваліфікаційної комісії суддів України 14 серпня відбудуться збори представників громадських об’єднань для призначення членів Громадської ради доброчесності.

Про це повідомляє ВККСУ, передає Укрінформ.
“...Головою Вищої кваліфікаційної комісії суддів України визначено 14 серпня 2023 року датою проведення зборів представників громадських об’єднань”, - ідеться у повідомленні.
Зазнаається, що зустріч розпочнеться об 11-й годині.
Як повідомляв Укрінформ, 5 липня Вища кваліфікаційна комісія суддів оголосила про початок формування Громадської ради доброчесності. Вона утворюється з метою сприяння ВККС у встановленні відповідності судді (кандидата на посаду судді) критеріям професійної етики та доброчесності для цілей кваліфікаційного оцінювання.
ГРД включає двадцять осіб. Членами Громадської ради доброчесності можуть бути представники правозахисних громадських об’єднань, науковці-правники, адвокати, журналісти, які є знаними фахівцями у сфері своєї професійної діяльності, мають бездоганну професійну репутацію та відповідають критеріям політичної нейтральності та доброчесності.
ВККСУ визнала такими, що відповідають вимогам до участі у зборах представників громадських об’єднань для створення Громадської ради доброчесності, 16 громадських організацій.