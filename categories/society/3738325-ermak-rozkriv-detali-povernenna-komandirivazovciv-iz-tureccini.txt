Повернення командирів-азовців із Туреччини, де вони перебували після російського полону, було домовленістю між президентами України і Туреччини, ніяких додаткових вимог не було.

Як передає Укрінформ, про це розповів керівник Офісу Президента України Андрій Єрмак в інтерв'ю LB.ua.
"Так домовилися два президенти. Ніяких додаткових умов з боку Туреччини не висувалося", - сказав Єрмак.
Він пояснив, що це був дуже важливий візит Президента України у Туреччину, в ході якого порушувалось дуже багато тем.
"Можу ще раз сказати: таких відносин, які мають Президент Зеленський і Президент Ердоган, мало хто з лідерів має у світі. Це дуже важливо і було важливо напередодні Вільнюського саміту, тому що нам потрібна підтримка Туреччини. Безумовно, говорили і про зернову ініціативу, багато інших тем. Щодо “азовців”, дійсно, Президент Зеленський звернувся до Президента Ердогана. І потім він підтверджував, що після звернення Президента Зеленського вони домовилися про те, що саме зараз можливо, щоб наші герої, командири повернулися до України", - розповів керівник ОП.
За його словами, командири-азовці достатньо довго перебували вже в Туреччині, і хоча у них там були нормальні умови, та треба розуміти, через що ці хлопці пройшли.
"Я хотів би подякувати нашим турецьким партнерам, друзям за те, що вони й безпеку їхню забезпечили. Але прийшов час. І для них, безумовно, важко було залишатися там, розуміючи, що саме зараз відбувається в Україні. Війна ще не закінчилася, і для них, для людей, які захищали Азовсталь, це було психологічно дуже важко", - зазначив Єрмак.
Він зазначив, що не в його компетенції говорити, чи повернуться командири на фронт.
"Вони сьогодні в Національній гвардії. Я думаю, що це буде вирішувати командування Національної гвардії, військове командування", – сказав він.
Як повідомляв Укрінформ, пʼять командирів полку "Азов", які були звільнені з російського полону у вересні 2022, за домовленістю з Президентом Туреччини Реджепом Таїпом Ердоганом мали до кінця війни перебувати в Туреччині.
Це командир "Азова", Герой України Денис Прокопенко ("Редіс"), його заступник Святослав Паламар ("Калина"), виконувач обов’язків командира 36-ї окремої бригади морської піхоти Сергій Волинський ("Волина"), Олег Хоменко та Денис Шлега з Нацгвардії України. Однак 8 липня, під час візиту Зеленського до Туреччини, їх вдалося забрати усіх в Україну.