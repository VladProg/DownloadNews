Дружина Президента України Олена Зеленська у Копенгагені відвідала лікарню Марії Єлизавети, де проходять лікування українські діти.

Як передає Укрінформ, про це Зеленська повідомила в Телеграмі.
«Серед понад 130 пацієнтів, яких прийняла на лікування за півтора року Данія, - 59 військовослужбовців (п’ятеро перебувають у Копенгагені просто зараз), дорослі й діти з онкологією, чотири дитини з мінно-вибуховими травмами. Війна, розв’язана Росією, щодня калічить не лише захисників, а й тих, хто ще не може себе захистити», - заявила перша леді.
Зеленська разом із міністеркою внутрішніх справ і охорони здоров’я Данії Софі Леде відвідала сьогодні в Копенгагені лікарню Марії Єлизавети для дітей, підлітків та молодих родин, де тепер рятують, зокрема, й українських дітей. Не тільки від воєнних травм, а й від онкології, яку вторгнення не дає нормально лікувати в українських медзакладах.
«Війна в Україні змінила і європейську медицину. Викликів стає більше для всіх. Саме тому на полях третього Саміту перших леді та джентльменів, який відбудеться за місяць у Києві, вперше проведемо зустріч міністрів охорони здоров’я з усього світу», - зазначила перша леді.
Зеленська також запросила на неї Леде, директорку проєкту лікарні Марії Єлизавети Мерете Ланге та представників інших данських медичних закладів.


Як повідомлялося, Президент Володимир Зеленський і перша леді України прибули в Данію з робочим візитом у неділю, 20 серпня.
У Данії Зеленський виступив, зокрема, зі зверненням у місцевому парламенті.