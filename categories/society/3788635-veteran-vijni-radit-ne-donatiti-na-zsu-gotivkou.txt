Громадянам, які хочуть фінансово підтримати армію, не варто жертвувати готівкові кошти волонтерським організаціям, оскільки ці гроші неможливо відстежити.

Таку думку в ефірі Українського радіо висловив ветеран війни, громадський активіст, юрист Олег Симороз, передає Укрінформ.
"Те, що ви готові фінансово підтримати наше військо, – за це вам глибока подяка, але будьмо відповідальними. Тож закликаю всіх громадян приділяти цьому трошки більше часу. По-перше, я категорично закликаю не вносити готівкові кошти будь-яким волонтерським організаціям, тому що ці кошти неможливо відслідкувати. Наше законодавство, на жаль, не регулює достатньо цю сферу відносин. У нас є стара постанова Кабінету міністрів, де працівники цього ж фонду можуть проводити виїмку. Але це зацікавлені особи, це ті люди, котрі точно об'єктивно не будуть рахувати цю готівку. І головне – вони не будуть нести прямої за це відповідальності, адже є працівниками цього ж фонду, тобто у них є інтерес", – зазначив експерт.
Тому з огляду на те, що неможливо відстежити обіг готівкових коштів, як вони будуть витрачені і яка сума була зібрана у фінальному варіанті, він закликав утриматися від внесення готівкових коштів, а також дослідити (в соцмережах, в інтернеті чи через знайомих) ці волонтерські організації.
"Я закликаю вас підтримувати ті волонтерські організації, які 100% коштів донатять на ЗСУ. Тобто треба дивитися, щоб 100% "монобанки" було витрачено на потреби підрозділу, подивитися на звіти, на бекграунд волонтерської організації, подивитися успішні кейси, що дійсно, умовно, 300 тис. грн було зібрано на автівку, вона була придбана по накладній за 300 тис. грн, доставлена і передана підрозділу, і підрозділ про це прозвітував. Можна також подивитися ціни на аналогічні автівки чи види спорядження. Наприклад, на ті ж бронежилети чи турнікети – фіксовані ціни, і їх можна простежити в інтернеті. Відтак якщо ринкова ціна збігається, якщо чітко зафіксовано, скільки було зібрано коштів і чітко відзвітовано, це ознака порядного фонду, з яким можна мати справу, якому можна довіряти і донатити", – вважає Симороз.
За його даними, таких фондів у нас абсолютна більшість. "Шахраїв маленька кількість, але вони трапляються, на жаль. Крім того, подивіться на фізичних осіб з цього фонду, на їхній бекграунд", – порадив експерт.
Він також розповів, що 16 листопада брав участь у рейді в Києві, біля станції метро "Героїв Дніпра", щоб розібратися у ситуації із молодиками, вдягненими у камуфляж, які збирають донати нібито для Збройних сил України.
"Це вже другий рейд. Перший рейд був на Майдані незалежності, і після цього вони зникли з центру міста", – повідомив Симороз. Він нагадав, що раніше псевдоволонтерів затримала поліція, відкрили кримінальне провадження за статтею "шахрайство", і вони зникли. Але через певний час вони знову з'явилися у військовій формі на вулицях Києва, вже в переважній більшості спальних районів.
"Ми приїхали, але псевдоволонтери вже були більш підготовлені, було видно, що провели роботу, як діяти у відповідних ситуаціях. Ми підійшли й дізналися багато нової інформації, наприклад, те, що на готівкові кошти, які кидають люди, вони встановили комісію 20%, яку забирають собі. Хлопці, які стоять у формі, визнали, що ніколи не були військовослужбовцями і, відповідно, учасниками бойових дій", – сказав Симороз, уточнивши, що "вони є на зарплаті" в одного з фондів.
Він зауважив, що має багато друзів-волонтерів, "які не беруть собі жодної копійки комісій".
Як повідомляв Укрінформ, столичні правоохоронці у ході розслідування кримінальної справи перевіряють законність діяльності благодійного фонду, який збирає кошти на потреби військових поблизу станцій метрополітену.
16 листопада ввечері у телеграм-каналах поширилось відео конфлікту між громадянами в Оболонському районі столиці щодо збору грошей на потреби українських військових. На місце прибули працівники поліції.
Правоохоронці врегулювали конфлікт та доставили до територіального управління поліції п’ятьох представників благодійного фонду. Працівники поліції кваліфікували подію як шахрайство.
Водночас ветеран і волонтер Олег Симороз на своїй сторінці у Фейсбуці написав, що шахраї збирають поблизу станцій метро готівку і використовують для свого захисту "тітушок".
Фото: Владислав Кравець/Суспільне