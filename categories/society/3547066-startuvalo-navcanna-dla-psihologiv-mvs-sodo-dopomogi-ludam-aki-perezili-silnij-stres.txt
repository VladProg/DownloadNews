У рамках Національної програми психічного здоров‘я та психосоціальної підтримки, ініційованої першою леді Оленою Зеленською, у вівторок стартувало навчання для психологів МВС щодо основ самодопомоги та допомоги людям, які пережили сильну стресову подію у кризових ситуаціях.

Про це у Фейсбуці поінформувала заступниця міністра внутрішніх справ Катерина Павліченко, передає Укрінформ.
За її словами, наразі важливо створити систему надання якісних послуг у сфері психічного здоров‘я для громадян, які цього потребують, і Національна програма психічного здоров‘я та психосоціальної підтримки, ініційована Зеленською, - це саме той масштабний проєкт, завдяки якому така система буде функціонувати.
«МВС з самого початку активно долучається до реалізації програми, зокрема наші відомчі психологи вже пройшли перший курс навчання в Ізраїлі та рухаються далі. Сьогодні у рамках Програми стартувало навчання щодо основ самодопомоги та допомоги людям, які пережили сильну стресову подію у кризових ситуаціях», - уточнила Павліченко.
За її інформацією, тренінги для психологів системи МВС України проводяться за сприяння ізраїльської організації у сфері надання першої психологічної допомоги ITC - Israel Trauma Coalition.
На думку посадовця, досвід ізраїльських колег наразі критично необхідний Україні, бо наші люди зараз переживають ті травматичні події, які Ізраїль уже навчився професійно долати.
«Ті події, що пережили українці у зв‘язку з війною, не пройдуть безслідно. Відновлювати людський капітал важливо вже зараз, адже саме він стане нашим фундаментом на етапі поствоєнної відбудови країни», - переконана вона.
Як повідомлялося, 31 липня Міністерство охорони здоров'я поінформувало, що на порталі "Дія.Цифрова освіта" запустили курси з підтримки психологічного здоров’я.