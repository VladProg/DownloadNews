В Україні на визволених від росіян територіях можуть з'явитися лікарні, збудовані за модульною системою.

Як передає Укрінформ, про це заступник міністра охорони здоров'я Богдан Боруховський заявив під час огляду будівництва подібних медичних закладів у Польщі, повідомляє Міністерство охорони здоров'я.
“Україна вивчає європейський досвід побудови лікарень, виготовлених у заводських умовах модульного типу. Вони можуть з'явитися на деокупованих територіях, де ворог завдав найбільших втрат медичній інфраструктурі”, - повідомив Боруховський.
За словами заступника міністра охорони здоров'я, такі медичні заклади за якістю ні чим не поступаються традиційному будівництву. Однак, завдяки модульним конструкціям, значно скорочуються терміни будівництва. Модульні технології дозволяють побудувати лікарню на понад 300 ліжок у максимально короткі терміни — близько року.
“Ми розуміємо, наскільки важливо відновити доступ населення до медичної допомоги в найкоротші терміни. Тому в деокупованих регіонах розглядаємо, зокрема можливість будівництва сучасних модульних лікарень, які наразі функціонують у Європі. Мова йде не про “вагончики”, в яких є доступ лише до найпростіших послуг, а про повноцінні медичні заклади, зведені з модульних конструкцій з повним інженерним оснащенням, що виготовлені в заводських умовах і змонтовані на будівельному майданчику. Такі лікарні не поступаються медзакладам, побудованим за традиційними технологіями, при цьому мають значні переваги у термінах будівництва”, — зауважив Боруховський.
Модульні медичні заклади будують з урахуванням усіх норм і стандартів, що дозволяє на їх базі розмістити високотехнологічне обладнання.
Україна нині розглядає можливість залучення міжнародних інвестицій у такі об'єкти.
В Україні вже відновлено понад 30 об’єктів медичної інфраструктури, які були пошкоджені російською армією.
Як повідомляв Укрінформ, станом на 7 червня в Україні внаслідок російської агресії зруйновано 105 закладів охорони здоров'я.
Фото: МОЗ