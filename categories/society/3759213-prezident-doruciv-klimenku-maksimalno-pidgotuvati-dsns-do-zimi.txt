Президент Володимир Зеленський під час чергового засідання Ставки Верховного головнокомандувача доручив міністру внутрішніх справ Ігорю Клименку максимально підготувати Державну службу України з надзвичайних ситуацій до зими.

Як передає Укрінформ, про це повідомив глава держави у відеозверненні.
"Міністру внутрішніх справ доручено по максимуму підготувати сектор ДСНС – не лише те, що стосується безпосередньої роботи Служби з надзвичайних ситуацій, а й чіткого інформування людей про те, як буде забезпечений захист", - сказав Зеленський.
Він зазначив, що українська влада чітко усвідомлює те, що російське зло теж готується до зими і готується нести страждання.
"І кожен зараз у державному секторі та в місцевій владі повинен зробити все можливе, а коли потрібно, то й неможливе, щоб Україні вдалося вистояти зимою та зберегти повну функціональність. ППО, підготовка енергетики, соціальної системи, відповідні пакети підтримки від партнерів – усі посадові особи та командувачі мають чіткі завдання", - наголосив Президент.
За його словами, керівники обласних адміністрацій звітуватимуть щоденно про підготовку до зими кожного дня увечері і перед урядом, і перед Офісом Президента.
Як повідомляв Укрінформ, Президент Володимир Зеленський заявив, що деякі енергетичні та стратегічні об’єкти повинні повернутися під контроль держави, щоб не було інших ризиків.