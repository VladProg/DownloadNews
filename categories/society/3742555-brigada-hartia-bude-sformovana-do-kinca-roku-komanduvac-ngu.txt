Бригада Національної гвардії «Хартія», яка входить до складу «Гвардії наступу», буде сформована до кінця року.

Про це командувач НГУ Олександр Півненко сказав у інтерв’ю Українській правді, передає Укрінформ.
«Це поки початкова стадія. Один батальйон у нас відучився за кордоном, інші там плануються на вивчення, поїдуть туди проходити індивідуальну підготовку. Тобто до кінця року вона (бригада - ред.) буде сформована», - зазначив він.
За його словами, забезпечення «Гвардії наступу» - на рівні Сил оборони. «Є повний цикл забезпечення. Тобто, до нас доходить забезпечення, як до Збройних сил. Звичайно, хотілося б краще, швидше. Але я розумію, що це не так просто», - зауважив командувач НГУ.
Щодо забезпеченості формувань Нацгвардії безпілотниками, за його словами, вони постійно забезпечуються як через волонтерський рух, так і через офіційні канали.
Як повідомлялося, 11 квітня у Міністерстві внутрішніх справ заявили, що у складі «Гвардії наступу» з’явилася ще одна бригада - «Хартія», яка входитиме до НГУ.