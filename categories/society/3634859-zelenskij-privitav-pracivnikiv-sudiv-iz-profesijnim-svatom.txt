Президент Володимир Зеленський наполягає, що справедливий і здатний працювати в розумні строки український суд є ключовим елементом виконання завдання із притягнення до відповідальності винних у російських злочинах проти України та українців.

Про це зазначив глава Української держави у Телеграмі з нагоди Дня працівників суду, повідомляє Укрінформ.
"Війна за незалежність України ставить перед усіма нами стратегічне завдання – притягти до відповідальності всіх російських убивць, катів і терористів, зробити на рівні національної судової системи все можливе, щоб були покарані всі, хто скоїв злочини проти наших людей і проти нашої держави. Справедливий і здатний працювати в розумні строки український суд – це ключовий елемент виконання цього завдання", - підкреслив Президент.
Зеленський подякував тим суддям і працівникам суду, хто відчуває моральний сенс цієї роботи і хто робить все, щоб справедливість відчувалася в українському суспільстві.
Глава держави також опублікував фото із зустрічі з працівниками суду, на якій були присутні й іноземні дипломати.
На сайті глави держави розміщене вітання, у якому глава держави висловив вдячність представникам Феміди за забезпечення доступу громадян до правосуддя в умовах російських обстрілів.
"Щиро вдячний за те, що у найбільш складний і визначальний момент в історії нашої країни ви забезпечили доступ громадян до правосуддя та налагодили діяльність судів в умовах обстрілів та відключень електроенергії", - зазначив Президент.
Він підкреслив, що верховенство права та реальна рівність усіх перед законом, незалежно від статусу і майнового стану, – це головний аргумент демократії та передумова правового порядку в державі.
Президент наголосив, що відданість складеній присязі судді, об'єктивне, безстороннє, неупереджене, незалежне, справедливе та кваліфіковане здійснення правосуддя від імені України, чесне і сумлінне виконання своїх професійних обов'язків є тим особистим фронтом кожного судді, кожного працівника апарату суду, який наближає перемогу України у розв'язаній росією війні та подальше повоєнне відновлення нашої держави.
"Честь і повага всім працівникам суду, хто захищає нашу країну як силою закону, так і зброєю, хто допомагає Збройним Силам України та підтримує громадян у скрутній ситуації. Вічна слава і шана всім, хто віддав своє життя за нашу свободу", - сказав глава держави.
Він також побажав працівникам судів миру, міцного здоров'я, мужності та стійкості.
15 грудня в Україні відзначається День працівників суду.