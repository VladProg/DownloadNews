Перша леді Олена Зеленська в інтерв’ю представникам африканських ЗМІ розповіла про викрадення Росією українських дітей.

На зустрічі у Києві були представлені медіа з Анголи, Ботсвани, Тунісу, Республіки Гвінея, Кенії, Марокко, Нігерії, Сенегалу, Південно-Африканської Республіки, Замбії, передає Укрінформ з посиланням на Офіс Президента.

«Наразі вдалося повернути 386 дітей. Щоразу це була унікальна спецоперація. Переважно це діти, котрим вдалося якимось чином повідомити про себе, про своє місцеперебування, діти підліткового віку, які змогли скористатися, наприклад, телефоном. Бо викрадачі не йдуть на контакт, і їхній інформації ми не можемо вірити», – зазначила Зеленська й нагадала, що РФ викрала понад 19 тисяч українських дітей.
Вона також висловила впевненість, що українці зможуть пережити труднощі воєнного часу та розвиватися, тримаючись за людські цінності, які нині захищають.

«Всі ми в Україні сподіваємося, що війна залишиться тільки епізодом нашого життя. Чужа агресія не зробить нас жорстокими, бо ми тримаємося за людські цінності. Ми зможемо все пережити й розвиватися, якщо збережемо це в собі», – зауважила перша леді.
Крім того, Зеленська наголосила на важливості Всеукраїнської програми ментального здоров’я, адже нині стрес через війну відчувають 90% українців.
За її словами, від російського знищення важливо захищати не лише людей, а й культуру.
«Довгі століття Україна зазнавала впливу імперії. Потрібна велика робота з деколонізації культури, повернення імен наших художників, інших митців, яких привласнила Росія», – зауважила дружина Президента.
Перша леді також подякувала журналістам за особистий візит до України.

«Ви зробили найголовніший крок – ви приїхали до України», – наголосила Зеленська.
Як повідомляв Укрінформ, Президент України Володимир Зеленський зазначив, що Україна зацікавлена у партнерстві з державами Африканського континенту та готова провести зустріч Україна - Африканський Союз.
Фото: ОП