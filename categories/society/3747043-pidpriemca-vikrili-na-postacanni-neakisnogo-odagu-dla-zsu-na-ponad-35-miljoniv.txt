Правоохоронці викрили підприємця на постачанні неякісного одягу для Збройних сил України на понад 35 млн грн.

Як передає Укрінформ, про це Офіс генерального прокурора повідомляє у Телеграмі.
За процесуального керівництва Київської міської прокуратури та спеціалізованої прокуратури у сфері оборони Центрального регіону викрито та повідомлено про підозру директору приватної фірми у заволодінні коштами (ч. 5 ст. 191 Кримінального кодексу України).
За даними слідства, у 2022 році між військовою частиною та швейною фабрикою були укладені договори на поставку форменого одягу для військовослужбовців підрозділів Сил територіальної оборони Збройних сил України.

Умови договору передбачали поставку вітровологозахисних та утеплених зимових курток, а також літніх польових костюмів. Загальна вартість угод становила 35 млн грн.
Скориставшись нагальною потребою у забезпеченні українських військовослужбовців одягом, компанія отримала спочатку передоплату у сумі понад 5 млн грн, а згодом решту обумовлених договорами коштів. Однак поставлені нею товари виявилися неналежної якості.

За висновками експертів, поставлена військова форма не відповідає технічним умовам та не може використовуватися за призначенням.
Сума завданих збитків становить понад 35 млн грн.

Вирішується питання про обрання підозрюваному запобіжного заходу. Встановлюються інші особи причетні до вчинення злочину, зокрема серед військових посадових осіб.

Як повідомляв Укрінформ, Державне бюро розслідувань за сприяння СБУ повідомило про підозру одному із заступників начальника Департаменту фінансів Міноборони, через дії якого держава втратила понад 15 мільйонів доларів.
Фото: Офіс генпрокурора