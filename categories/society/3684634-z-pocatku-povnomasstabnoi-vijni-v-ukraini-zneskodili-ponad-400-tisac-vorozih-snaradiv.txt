З початку повномасштабного вторгнення українські піротехніки й вибухотехніки обстежили понад 100 тисяч гектарів території та знешкодили 400 тисяч ворожих снарядів.

На цьому наголосив Президент Володимир Зеленський у своєму щоденному відеозверненні, передає Укрінформ.
«Від початку повномасштабної війни наші піротехніки й вибухотехніки обстежили вже понад 100 тисяч гектарів території. Вдалося знешкодити понад 400 тисяч ворожих снарядів. Понад 200 тисяч вибухонебезпечних предметів вже вилучено», - зазначив він.

Відео: ОП
Також очільник держави висловив подяку, зокрема, піротехнікам Олександру Дворецькому з Тернополя та Роману Шутилу з Луганщини, які майже 6 місяців поспіль працюють на Херсонщині.
Крім цього, він подякував Роману Радавчуку з Київщини, який працює на Миколаївщині, розміновуючи об’єкти енергетики, Василю Поповичу з Чернівців за розмінування в Донецькій області. Євгену Захарову з Києва – за розмінування в Харківській області.
«Бажаю якнайшвидшого одужання Євгенію Мельнику, Андрію Маковійчуку, Віталію Руденку, Володимиру Кляпчуку, Владиславу Баку… Це піротехніки ДСНС, які розміновували територію Херсонщини й зазнали поранень», - уточнив Зеленський.
Водночас подякував Президент і вибухотехнікам поліції – Андрію Ільківу, Тарасу Салу, які працювали в деокупованих районах Київської та Харківської областей, Анатолію Чечельницькому за розмінування на Миколаївщині.
Висловив він подяку й Ігорю Заболотньому, Тетяні Кузубовій, Валерію Онулу, Марині Островській і В’ячеславу Яровому за розмінування на Харківщині, Донеччині, Чернігівщині, Херсонщині, Київщині.
«Ми – українці в єдності. І світ – у єдності. Слава всім, хто зараз у бою за Україну! Хто б’ється на Донеччині та Луганщині, хто захищає наш південь, хто тримає наш кордон. Слава всім, хто готує деокупацію наших земель», - резюмував Зеленський.
Як повідомляв Укрінформ, станом на березень понад 170 тисяч квадратних кілометрів української території залишаються небезпечними через ворожі міни та снаряди, що не розірвалися.
Фото: Олександр Павлюк, Telegram