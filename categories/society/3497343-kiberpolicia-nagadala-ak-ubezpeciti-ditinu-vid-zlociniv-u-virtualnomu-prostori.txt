Кіберпростір – ще один фронт ведення війни, де ворог атакує наших громадян, і найбільш уразливими є діти та підлітки, бо вони багато часу проводять у мережі, а тому і ризик зустріти небезпеку зростає.

Як передає Укрінформ, про це поінформувала пресслужба Департаменту кіберполіції Національної поліції України (НПУ) в Телеграмі.
"До Дня захисту дітей ми нагадуємо батькам базові рекомендації, як убезпечити своїх дітей від злочинів у віртуальному просторі", - уточнюється у повідомленні.
Так, батькам радять навчити дитину ставитися скептично до нових знайомств у соцмережах, особливо в умовах війни, коли ворог може використовувати чужі фото та представлятися будь-ким, переслідуючи власні інтереси.
Також дітям варто пояснювати про важливість збереження особистих даних у секреті. Як зазначають у відомстві, насамперед це стосується адреси, місця перебування, номеру мобільного телефону, банківських даних батьків.
Батькам також радять навчити, щоб діти їм повідомляли, якщо маленьких українців хтось запитує таку інформацію.
"Учіть дітей не переходити за сумнівними посиланнями, це стосується не лише посилань у соцмережах чи пошті, за рекламою у різних іграх та додатках також може ховатися "вірус" або фішинг. Навчіть дитину розумно ставитися до повідомлень про надання допомоги та отримувати інформацію лише з офіційних джерел", - рекомендують правоохоронці.
Окремо у кіберполіції нагадали, що поширеною небезпекою є створення інтимних фотографій.
"Зловмисники часто маніпулюють та зловживають довірою дітей, вимагаючи відверті світлини. Найчастіше погрожують оприлюднити інтимні матеріали та надалі у такий спосіб шантажують неповнолітніх для реалізації інших злочинних намірів. Дорослі мають пояснювати дітям про можливі наслідки такого "спілкування", - уточнюється у повідомленні.
До таких небезпек належить і можливість легко підзаробити або виконати певне завдання у форматі гри, як от зробити фото різних об’єктів або нанести "малюнок" на асфальті. В установі поінформували, що загарбники використовують різні засоби для ведення війни.
Батькам радять розповісти дитині про небезпеку таких пропозицій.
Як повідомляв Укрінформ, із 24 лютого Україна дає відсіч повномасштабній агресії, яку розпочала росія проти сусідньої суверенної держави.