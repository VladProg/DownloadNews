В Україні 1 серпня розпочнеться реєстрація на сертифікацію вчителів.

Про це повідомляє Міністерство освіти і науки, передає Укрінформ.
"З 1 до 15 серпня буде відкрита реєстрація для проходження сертифікації педагогічних працівників у 2022 році", - йдеться у повідомленні.
У МОН зазначають, що реєстрація відбуватиметься у два етапи: основний (1– 08 серпня) – у межах граничної кількості для кожного регіону; додатковий (9–15 серпня) – у межах загальної граничної кількості (2500 учителів).
Водночас реєстрацію вчителів початкових класів для проходження сертифікації у 2022 році буде достроково припинено, якщо 2500 осіб сформують бланки реєстраційних карток-заяв.
Незалежне тестування вчителів початкової школи відбудеться 10 вересня.
Тест міститиме 100 завдань із вибором однієї правильної відповіді, на виконання яких буде відведено 180 хвилин. Результати тестування визначатимуть на підставі набраної учасником сертифікації кількості балів за виконання всіх тестових завдань.
Місце, дату та час проведення незалежного тестування буде зазначено в листах-викликах, які не пізніше 2 вересня 2022 року буде розміщено в кабінетах учасників сертифікації.
Результати незалежного тестування та інформацію про допущення / недопущення учасників сертифікації до участі в наступному етапі сертифікації має бути розміщено в кабінетах учасників сертифікації не пізніше 28 вересня.
Як повідомлялося, сертифікація вчителів початкових класів відбувається в Україні з 2019 року.
Сертифікація є добровільною, педагог може відмовитися від участі у ній на будь-якому її етапі.
Вона складається з трьох етапів, що відбуваються послідовно: незалежного тестування; самооцінювання учасниками сертифікації власної педагогічної майстерності; вивчення практичного досвіду роботи учасників сертифікації.
Успішне проходження сертифікації дозволяє вчителям отримувати надбавку в 20% до зарплати протягом терміну дії сертифікату – трьох років. Також сертифікат може зараховуватись як проходження чергової (позачергової) атестації.