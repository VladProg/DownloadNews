Головний сервісний центр Міністерства внутрішніх справ України отримав уже 724 заявки на обмін або відновлення посвідчення водія з доставкою за кордон.

Як передає Укрінформ, про це міністр внутрішніх справ України Ігор Клименко повідомив у Телеграмі.
"Минуло 10 днів з моменту запуску нової послуги – міжнародної доставки посвідчення водія. За цей період Головний сервісний центр МВС України отримав 724 заявки на обмін чи відновлення посвідчення водія", – зазначив він.

За даними Клименка, на сьогодні фахівці центру вже опрацювали майже 500 звернень. Надіслані за кордон уже 300 документів, ще 41 буде відправлений найближчими днями.
Перше посвідчення водія замовник отримав у польському Кракові.
"Саме з Республіки Польща ми почали впровадження нового сервісу, але вже працюємо над тим, щоб доставка стала можливою і в інші країни. Наша мета – швидкі і зручні сервіси МВС для всіх українців, зокрема тих, які перебувають за кордоном", – наголосив міністр.
Як повідомляв Укрінформ, громадяни України можуть відновити втрачене або викрадене посвідчення водія в чотирьох польських містах: Варшаві, Вроцлаві, Гданську та Кракові.
Для отримання послуги необхідно звернутися до відділень державного підприємства "Документ". Записатися можна онлайн на сайті або стати у "живу" чергу.