В Україні наразі не спостерігається зменшення виявлених Нацполіцією України фактів колаборації.

Про це під час брифінгу в Укрінформі заявила речниця Міністерства внутрішніх справ Альона Матвєєва, передає Укрінформ.
«Зменшення виявлених Національною поліцією фактів колаборації на сьогодні не спостерігається. В середньому за місяць нараховується у ЄРДР близько 160 цих фактів», - поінформувала Матвєєва.
Говорячи про колабораціонізм, речниця МВС заявила, що відповідно до даних ЄРДР, у провадженні Нацполіції знаходилося з початку вторгнення рф на територію України і дотепер загалом 1200 кримінальних проваджень.
За її словами, з них 549 справ було розпочато за такими фактами, як публічне заперечення збройної агресії рф проти України, публічні заклики до підтримки рішень і дій рф, до співпраці з рф, до невизнання державного суверенітету України на тимчасово захоплених територіях України тощо.
«627 справ було розпочато за фактами добровільного зайняття громадянами України посад, які були незаконно створені на тимчасово окупованих територіях, а також у окупаційній адміністрації рф, або щодо добровільного обрання до таких органів тощо», - зазначила вона.
У свою чергу Матвєєва уточнила, що з цих 1200 кримінальних проваджень у ході досудового розслідування 199 особам було повідомлено про підозру.
За інформацією МВС, ці люди переважно є: представниками держорганів і органів місцевого самоврядування – 6; експрацівниками правоохоронних органів – 4; представниками ТОВ або ФОП – 3; цивільними громадянами - 166.
«За результатами розслідування у 101 кримінальному провадженні матеріали щодо підозрюваних було направлено до суду. Найбільше у таких областях, як Житомирська – 33, Сумська – 15, Київська – 10», - сказала Матвєєва.
Як повідомлялося, у ОГП поінформували, що правоохоронці повідомили про підозру у колабораційній діяльності так званому «голові адміністрації» одного з населених пунктів Скадовського району Херсонської області та псевдоректорці вищого навчального закладу.