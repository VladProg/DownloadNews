Дружина Президента Олена Зеленська вважає за необхідне, щоб діти, які були змушені покинути домівки через російську агресію і перебувають за кордоном, продовжували вивчати українську мову, українську літературу та історію України.

Про це вона зазначила під час спілкування у рамках панельної дискусії на 17-ій щорічній зустрічі Ялтинської європейської стратегії (YES), організованій Фондом Віктора Пінчук, повідомляє кореспондент Укрінформу.
«Зараз я веду постійно перемовини з моїми колегами з інших країн, у тому числі про освіту наших дітей. В основному діти ходять у місцеві школи, там вони вивчають місцеві мови, але ми хочемо, щоб вони не полишали вивчення української мови, літератури, української історії. Тому я перед усіма ставлю завдання і дуже хочу, щоб вони його виконали, щоб такі умови для наших дітей були забезпечені», - сказала перша леді.
Вона також зауважила, що більшість українських дітей навчаються у місцевих школах країни перебування і приєднуються онлайн до навчання в українських школах.
Також вона розповіла, що багато українських абітурієнтів цього року вступили на навчання в закордонні ВНЗ, наголосивши на необхідності шукати шляхи, як потім повернути українську молодь додому. Серед таких можливих кроків Олена Зеленська назвала впровадження грантової підтримки для студентів, оновлення гуртожитків тощо, додавши, що для цього українській економіці потрібна буде допомога інших країн.