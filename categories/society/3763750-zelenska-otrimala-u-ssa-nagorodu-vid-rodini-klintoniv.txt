Дружина Президента Олена Зеленська отримала засновану родиною Клінтонів нагороду за громадянське лідерство - Clinton Global Citizen Award.

Про це вона повідомила у Телеграмі, передає Укрінформ.
«Мала честь отримати нагороду Clinton Global Citizen Award, якою відзначають за громадянське лідерство. Щиро вірю, що лідерство означає відданість справі, а ще – і в цьому, власне, суть нагороди – вміння співпрацювати задля довгострокових суспільних змін. Тож я розділяю її з усіма українцями: кожен у нашій країні сьогодні є лідером, бо виборює перемогу», - зазначила перша леді.

Відео: телеграм-канал Олени Зеленської
Зеленська розповіла, що премія Clinton Global Citizen Awards заснована родиною Клінтонів у 2007 році, нею відзначають людей, які своїм баченням і лідерством надихають суспільства всього світу й доводять, що, співпрацюючи, можна досягти великих змін.
Дружина Президента підкреслила, що прийняла відзнаку від імені всіх українців і за всіх українців, бо «сьогодні кожен у моїй країні є відданим лідером».
«Мати, яка веде дитину до школи, а потім поспішає на роботу після безсонної від повітряної тривоги ночі. Вчитель, який веде урок – часто в бомбосховищі, дистанційно, у небезпеці, але все одно викладає. Рятувальники та лікарі, які поспішають до постраждалих від обстрілів. Героїчні чоловіки й жінки, які стоять на передовій, щоб не пустити загарбника до своїх домівок, міст, а також не пустити агресію далі у світ. Ці справжні лідери, які взяли на себе відповідальність за своє життя, країну та за збереження безпеки у світі, – мої співвітчизники. Дякую їм та від їх імені за цю нагороду», - наголосила Зеленська.

Вона також відзначила, що лідером є і той, хто приходить на допомогу, та висловила вдячність американському народові й родині Клінтонів за таке лідерство.
«Наш світ глобальний. У ньому все пов’язане. І всі ми стаємо лідерами, коли приходимо на допомогу, коли нам не байдуже. Тож наша перемога над агресією стане нашою спільною нагородою», - підсумувала Президента.
Як повідомлялося, Президент Володимир Зеленський разом з першою леді з 18 вересня перебувають із візитом у США.