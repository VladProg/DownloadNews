До аеропорту Кишинева прибули 145 громадян України, евакуйованих із сектору Гази.

Про це повідомило Головне управління розвідки Міністерства оборони України, передає Укрінформ.
«155 людей, яких у межах місії ГУР МО України та МЗС України евакуювали із сектору Гази, прибули до аеропорту Кишинева рейсом з Єгипту. Із зони конфлікту врятовані – 145 громадян України, 9 громадян Молдови та 1 палестинець. Далі українців чекає дорога додому», – зазначили у відомстві.



Відео: ГУР МО
Як зауважили в ГУР, евакуювати вдалося багато сімей із дітьми.
Також серед евакуйованих – українка, яка страждає на онкологічне захворювання. Після прибуття до столиці Молдови її негайно доправили каретою швидкої допомоги в один із пунктів пропуску на кордоні з Україною. Там жінку зустріла бригада українських медиків і довезла до лікарні в Одесі.






До аеропорту Кишинева прибули 145 українців, евакуйованих із сектору Гази / Фото: ГУР МО

























Операція з порятунку громадян України на Близькому Сході триває.
Як повідомляв Укрінформ, Президент Володимир Зеленський заявив, що станом на вечір 11 листопада із сектору Гази евакуйовані вже 214 українських громадян.
За словами глави держави, кількість тих, кого вдалося врятувати, змінюється майже щогодини.