Українські дипломати перевіряють інформацію щодо ймовірного перебування громадян України на борту захопленого у Червоному морі судні Galaxy Leader.

Про це речник МЗС Олег Ніколенко написав у Фейсбуці, коментуючи повідомлення у ЗМІ про захоплення в Червоному морі вантажного судна Galaxy Leader, на борту якого можуть бути громадяни України, передає Укрінформ.
«МЗС України вже доручило причетним українським посольствам перевірити цю інформацію, а також звернутися до компанії-власника задля з’ясування точного складу екіпажу судна та інших деталей. Тримаємо цю ситуацію на особливому контролі», – зазначив речник зовнішньополітичного відомства.
Як повідомлялося, у неділю, 19 листопада, у Червоному морі повстанці-хусити із Ємену захопили вантажне судно із 25 членами екіпажу.
Судно Galaxy Leader ішло під прапором Багамських островів і прямувало в Індію.
За наявною інформацією, на борту судна перебували українці, болгари, філіппінці та мексиканці.