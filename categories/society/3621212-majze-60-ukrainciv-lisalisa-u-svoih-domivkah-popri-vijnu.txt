Близько 60% громадян України лишалися у своїх домівках попри війну.

Про це свідчать передані Укрінформу результати дослідження, проведеного дослідницькою компанією Gradus Research.
Решта українців, згідно з опитуванням, були змушені виїхати на початку бойових дій, проте половина з них вже повернулася додому.
Соціологи вказують, що респонденти розглядають опцію евакуації як критичний і важкий крок, який будуть готові робити в крайньому випадку. На сьогодні більшість опитаних, які живуть вдома, не готові виїжджати.
Серед тих, хто має можливість і бажання за потреби переміщатися далі від активних бойових дій в рамках України, готові переміщатися переважно мешканці Києва та північного регіону. До країн ЄС — здебільшого мешканці Західного регіону.
При цьому безпека є як основним драйвером, так і барʼєром повернення в Україну для тих, хто виїхав за кордон. Також серед ключових драйверів — наявність власного житла в Україні і наявність оплачуваної роботи в Україні, при чому вага фактору наявності власного житла зростає протягом останніх хвиль. Барʼєрами стають, окрім небезпеки, відсутність оплачуваної роботи і сталого доходу, зазначають соціологи.
“Відчуття безпеки продовжує знаходитися на критично низькому рівні і тяжіє до зниження через ракетні обстріли критичної інфраструктури. Ці події можуть призвести до затримки повернення громадян до своїх домівок, проте навряд чи стануть поштовхом до нової масштабної міграційної кризи. Адже готовність терпіти складні часи, проте знаходитися вдома, переважає в групі тих, хто не релокувався”, - констатують автори соцдослідження.
Опитування проведено дослідницькою компанією Gradus Research методом самозаповнення анкети в мобільному додатку за фінансової підтримки Європейського Союзу та у партнерстві з Центром економічного відновлення. Онлайн-панель Gradus відображає структуру населення міст з кількістю мешканців понад 50 тисяч у віці 18-60 років за статтю, віком, розміром населеного пункту та регіоном. Опитано впродовж 21-24 жовтня 2000 респондентів.
Фото: ОП