Дружина Президента Олена Зеленська під час візиту до Франції поспілкувалась із провідними французькими ЗМІ.

Як передає Укрінформ, про це Зеленська написала у Телеграмі.
"Розповідати світу про все, що російські нападники творять в Україні, і про мужній український спротив – вважаю це ще однією своєю місією. Бо війна має ще й інформаційний фронт, і наша зброя на ньому – правдиві свідчення. Отже, спілкування з іноземними медіа для мене важлива частина роботи", - зазначила Зеленська.
Перша леді під час візиту до Франції розповіла провідним ЗМІ країни – BFM TV, TF1, Paris Match, France Inter і France 2, JDD – про українські будні: атаки російських дронів, дні та ночі без електрики й води, "пункти незламності" та "незламність у кожному з нас".

"Французьким глядачам і читачам, які зараз готуються до різдвяних свят, можливо, важко це уявити, але важливо, щоб вони не забували: зовсім поряд, у центрі Європи, такі самі люди, як вони, просто зараз виборюють право на життя та свободу. А свята обов’язково прийдуть і до нас. І найочікуваніше – перемога", - наголосила Зеленська.
Як повідомляв Укрінформ, у Франції перша леді України присвятила благодійний вечір Ізюмській лікарні, що постраждала від російської агресії.
Фото: Олена Зеленська