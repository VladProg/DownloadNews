У понеділок, 20 червня, завершується додатковий період реєстрації для участі в Національному мультипредметному тесті (НМТ). Для участі в НМТ вступники мають надіслати комплекти реєстраційних документів до 27 червня.

Про це в Телеграмі повідомив міністр освіти та науки Сергій Шкарлет, передає Укрінформ.
"Сьогодні завершується додатковий період реєстрації для участі у НМТ. Щоб узяти участь у додатковій сесії НМТ, вступники мають не лише створити реєстраційні картки, але й надіслати комплект необхідних документів до відповідних регіональних центрів до 27 червня", - написав Шкарлет.
Міністр повідомив, що, за даними УЦОЯО, від початку додаткового періоду створено понад 16 тис. реєстраційних карток, однак на сьогодні зареєстровано тільки 763 учасники, які надіслали документи для участі в НМТ.
"Якщо наразі немає можливості скористатися засобами поштового зв’язку, документи можна надіслати на електронну адресу відповідного регіонального центру, що зазначена в реєстраційному повідомленні. Учасники, які до 27 червня не надішлють комплекти реєстраційних документів на електронну адресу, зазначену в реєстраційному повідомленні, на жаль, не матимуть змоги взяти участь у НМТ", - наголосив міністр.
Як повідомляв Укрінформ, додатковий період реєстрації на національний мультипредметний тест розпочався 10 червня. В основний період реєстрації на НМТ майже 230 тис. абітурієнтів підтвердили намір скласти НМТ, з них близько 28 тис. - за кордоном.