В армії наразі не створені сприятливі умови для просування жінок по службі, жінкам дуже складно потрапляти на бойові посади.

Про це сказала народна депутатка і засновниця проєкту Arm Woman Now Ірина Никорак на засіданні круглого столу на тему: «Жінки у війську: що змінилося за півтора року повномасштабної війни» в Укрінформі.
«Ми бачимо колосальне збільшення жінок в ЗСУ після повномасштабного вторгнення, і дуже хотілось, щоб жінки, які зараз несуть службу, хотіли потім залишитись і мали можливість розвиватись. Мені хотілось, щоб особисто ті яскраві, унікальні, сильні жінки, з якими я знайома, мали право вибору. Зараз вони кажуть, що ми будемо воювати до моменту перемоги, а далі ми не хочемо залишатись в армії через те, що для нас по факту не створені умови. Ми не бачимо рівності - жінкам дуже складно потрапляти на бойові посади, вони повинні доводити свою спроможність», - сказала Никорак.

Ірина Никорак

Вона зауважила, що просуватись по службі жінкам складно. Тому потрібно докладати зусилля: необхідні закони і реформи, «але так само потрібно розуміння на рівні армії, що жінка в армії - це нормально». Никорак зауважила, що на її особисту думку, можна взяти приклад Норвегії де створені жіночі батальйони.
Крім того, в армії є великі проблеми із забезпеченням жінок формою, берцями. У цьому контексті вона повідомила, що фонд Arm Woman Now вже забезпечив безкоштовно формою 6 тисяч жінок на передовій. Наразі також актуально питання термобілизни для жінок. В ЗСУ видають лише чоловічу, яка може служити жінкам лише як тепла піжама. Недостатня кількість зимових курток малого розміру. Крім того, є дуже актуальним питання жіночих бронежилетів.

Нардеп повідомила, що їздить на схід де спілкується з військовими жінками. З ними записано понад 20 інтерв’ю, в яких мова йде і про потреби, і про проблеми, зокрема, про певний тиск з боку командирів з тих чи інших питань. «Ми намагаємось їм допомогти шляхом депутатських звернень, але армія - вона є закрита. І я погоджуюсь з тим, що гендерні радники сьогодні у нас виступають лише у ролі статистів. Моя мета - це реформувати всю систему забезпечення речового в армії і силових відомствах», - наголосила Никорак
Вона зауважила, що треба подолати головні стереотипи - що жінка не повинна бути на нулі, і що жінка набагато слабша за чоловіка. Оці два показники дуже сильно впливають на можливість жінки потрапити на бойові завдання, і тому їй доводиться у декілька разів більше працювати без можливості допустити помилку, додала депутатка.

Аліна Сарнацька

Своєю чергою сержантка ЗСУ Аліна Сарнацька зауважила, що знає про гендерних радників, але не відчула їх роботи. «Я знаю, що вони існують в управліннях. Можливо вони роблять щось корисне, просто мені про це невідомо. Єдиний шлях, щоб змінилось ставлення до жінок в армії – це треба, щоб багато жінок доєднались до армії», - сказала вона.
Як повідомлялось, у лавах Збройних Сил України проходять службу майже 43 тисячі жінок, з них 5 тисяч - безпосередньо на фронті.
Перше фото facebook.com/olenazelenska.official