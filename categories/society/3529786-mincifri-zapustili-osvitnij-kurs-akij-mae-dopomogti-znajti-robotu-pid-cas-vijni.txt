У Міністерстві цифрової трансформації роз’яснили, як цифрова освіта може допомогти працевлаштуватися під час війни.

Як передає Укрінформ, про це Мінцифри повідомляє у Телеграмі.
“Цифровізація стала частиною нашого життя. А сучасні вимоги в цифровій освіті серед роботодавців зростають. Якщо ви втратили роботу під час війни та шукаєте її, пропонуємо виділити кілька хвилин на день, щоб підвищити цифрову грамотність”,- ідеться у повідомленні.
Зокрема у Мінцифри пропонують освітній курс “Сучасне резюме та пошук роботи онлайн”, за допомогою якого можна дізнайтеся, як правильно підготувати резюме, потрапити на співбесіди і не втратити мотивацію протягом виснажливих пошуків роботи.
Також пропонується додати сертифікат Цифрограм до резюме. Отримати його можна після складання національного тесту на цифрову грамотність — Цифрограм. “До речі, є кілька версій Цифрограму — для громадян, держслужбовців, медиків і вчителів”, - нагадали фахівці.
Крім того, пропонується переглянути серіал “Опануйте нову цифрову професію”, де розкажуть про всі види діджитал-напрямів, щоб громадянам було легше обрати свій.
У серіалі “Навчіться програмувати з нуля” можна дізнайтися про всі базові поняття для початку роботи в ІТ.
“Цифрові навички підвищують шанси влаштуватися на роботу. Опановуйте нові сучасні скіли, щоб будувати цифрове майбутнє України”, - закликали у Мінцифри.
Як повідомляв Укрінформ, Мінцифри запускає освітній проєкт IT Generation, у межах якого проводитиметься навчання за IT-спеціальностями.