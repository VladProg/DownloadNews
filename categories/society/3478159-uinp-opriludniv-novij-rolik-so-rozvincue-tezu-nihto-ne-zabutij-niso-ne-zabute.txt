Український інститут національної пам’яті випустив новий ролик із циклу «Війна і міф», що розвінчує тезу «Ніхто не забутий, ніщо не забуте».

Про це повідомляє пресслужба УІНП, передає Укрінформ.
«Забутих» жертв і потерпілих - мільйони, адже: СРСР не визнав подій до 22 червня 1941 року, тому «забуті» учасники так званих «прикордонних конфліктів»; «забули» й не згадували поразки 1941- початку 1942 років; не згадували і військовополонених, жертв Голокосту, остарбайтерів; інвалідів війни цілеспрямовано прибирали в табори-інтернати подалі від людських очей», - наголосили в УІНП.
Зазначається, що ні в СРСР, ні потім у росії не підрахували, скільки людей дійсно загинуло в роки Другої світової. Виплати за загиблих отримували лише ті родини, хто отримав довідки про смерть, а родини безвісти зниклих - ні. Влада просто економила на цих сім’ях, констатують в УІНП.
"Показово, що сьогодні ставлення росії до своїх загиблих не змінилося. У війні з Україною вони так само замовчують втрати. Багато солдатів залишаться зниклими безвісти, росії так зручніше і дешевше", - зауважили в УІНП.

Виробництво ролика - Prosto production. У відео використано матеріали книги «Війна і міф: невідома Друга світова» за редакцією Володимира В’ятровича, Олександра Зінченка, Максима Майорова.
Як повідомляв Укрінформ, Український інститут національної пам’яті розпочав інформаційну кампанію до 8–9 травня новим роликом з циклу «Війна і міф» про ленд-ліз. Метою відеопроєкту є деконструкція радянських міфів та перешкоджання використання історії Другої світової війни в політичних та пропагандистських цілях, зокрема країною-агресором.