У посадовця Державного бюро розслідувань та його дружини – працівниці обласної прокуратури виявлені необґрунтовані активи на суму понад 7,1 млн гривень, до Вищого антикорупційного суду скерований позов.

Як передає Укрінформ, про це Спеціалізована антикорупційна прокуратура повідомила у Фейсбуці.
Так, ідеться про одного із заступників начальника управління ДБР. Встановлено, що в період набуття необґрунтованих активів посадовець працював також в органах Національної поліції. Дружиною його є прокурор відділу прокуратури однієї з областей.
Згідно з матеріалами Національного агентства з питань запобігання корупції та доказами, самостійно здобутими прокурором САП у передбаченому законом порядку, упродовж 2019-2020 років подружжя стало власником активів загальною вартістю 7,7 млн гривень, а саме: садового будинку, двох квартир у центрі Києва та машиномісця.
Аналіз майнового стану та доходів показав, що різниця між набутими подружжям активами та його законними доходами становить понад 7,1 млн гривень.
Прокурором заявлений позов до ВАКС про визнання необґрунтованими активів на вказану суму та стягнення їх у дохід держави (цивільна конфіскація).
Як повідомляв Укрінформ, у травні НАЗК виявило ознаки набуття необґрунтованих активів у колишнього голови столичної районної держадміністрації, а також у начальника відділу поліції київського Річкового порту.
Фото ілюстративне: НБУ