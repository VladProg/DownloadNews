В Україні вже понад 17 тисяч працівників системи охорони здоров’я пройшли онлайн-курс з надання допомоги у випадках найбільш поширених психічних розладів.

Як передає Укрінформ, про це дружина Президента Олена Зеленська повідомила у Телеграмі.
За її словами, “до кінця 2023 року в Україні буде принаймні вдесятеро більше сімейних лікарів, що зможуть надавати допомогу у випадках найбільш поширених психічних розладів, як то депресія або ж невроз. І, що найважливіше, не лише вчасно діагностувати їх, а й лікувати, у разі ж необхідності більш ретельної терапії передавати таких пацієнтів до рук вузьких спеціалістів”.
“Такі прогнози базуються на тому, як блискавично набирає обертів програма підготовки лікарів первинної ланки медицини Mental Health Gap Action Programme (mhGAP)”, - зазначила Зеленська.
Вона нагадала, що “у грудні минулого року ми запустили онлайн-курс “Ведення поширених психічних розладів на первинному рівні медичної допомоги”.
“І ось його вже пройшли понад 17 тисяч працівників системи охорони здоров’я! А 55 медичних закладів уже уклали угоди з НСЗУ щодо надання такого виду медичної допомоги”, - підкреслила перша леді.
Вона зауважила, що “не лише фахівці первинної ланки (сімейні лікарі, терапевти та педіатри) можуть пройти навчання, подати заявку та пройти курс можуть усі охочі медики”.
Інформацію, як пройти можна знайти тут: очний тренінг від ВООЗ та партнерів та онлайн-курс на платформі Академії Національної служби здоров’я України.
“Ці навчання — одна з цеглинок у розбудові системи доступу до психологічної допомоги у межах Всеукраїнської програми ментального здоров`я. Місією програми є максимальна доступність психосоціальної підтримки для кожного громадянина, який її потребує. Тож надзвичайно цінним є те, як активно долучилися до програми саме медики. Адже кожен сімейний лікар, що матиме більше впевненості у власних знаннях у сфері ментального здоров’я — це вчасно врятована психіка його пацієнтів", - наголосила Зеленська.
Як повідомляв Укрінформ, на IХ Щорічній міжнародній конференції Асоціації психіатрів України The Price of Peace in Our Time у Варшаві представлено унікальні напрацювання України у розбудові охорони ментального здоров‘я.
Фото: ОП