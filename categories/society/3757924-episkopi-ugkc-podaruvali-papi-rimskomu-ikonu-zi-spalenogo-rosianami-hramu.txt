Під час зустрічі зі Святішим Отцем Франциском, яка відбулася 6 вересня у Ватикані, владики Української Греко-Католицької Церкви передали Папі особисті речі полонених отців-редемптористів і пошкоджену вогнем війни ікону.

Як передає Укрінформ, про це повідомляє пресслужба УГКЦ.
Серед особистих речей заарештованих окупаційною російською владою в Бердянську 16 листопада 2022 року українських священників о. Івана Левицького і о. Богдана Гелети — місійний хрест, молитовник і вервиця, а ще фотографії самих священнослужителів.

Зазначається, що такий дар українські єпископи принесли Папі Римському, щоби насамперед подякувати йому за те, що він робить для звільнення українських полонених. Завдяки зусиллям Святого Престолу, інформують в УГКЦ, багато українців повернулися додому з ворожої неволі.
Рівно ж, єпископи сподіваються, що речі полонених священників пригадуватимуть Папі про безліч інших в’язнів, які й надалі залишаються в російських тюрмах, зокрема про самих священників УГКЦ з Бердянська. Владики попросили Папу пам’ятати про них і не переставати робити кроки для їхнього визволення.

Ікона Ісуса Христа, яку українські єпископи подарували Папі, була пошкоджена вогнем під час пожежі в храмі с. Червоне Запорізької області, поблизу Гуляйполя. Її після деокупації села українські військові передали капелану Української Греко-Католицької Церкви.
Ікона зі спаленого внаслідок обстрілу росіян храму є пригадкою, що Росія в Україні воює не лише з військом, але й цивільними, нищить сакральні споруди. Водночас ця ікона є свідченням того, що разом з українським народом, невинною жертвою несправедливої російської агресії, в тілі цього народу страждає сам Бог.
Як повідомляє Vatican News, зустріч тривала майже дві години. У вітальному слові Блаженніший Святослав Шевчук нагадав про болючу ситуацію в Україні, де зростає кількість загиблих, поранених, катованих, та подякував Папі за «прихильність, висловлену в різні способи і за різних нагод». Учасники зустрічі розповіли про страждання українського народу.

Папа назвав війну Росії проти України трагедією, яку переживають українці із «виміром мучеництва», про який недостатньо говориться. Понтифік також висловив свій смуток через відчуття безсилля перед війною, та згадав про українських дітей.
«Це один із плодів війни: забрати у дітей усмішку», – сказав він.
Відповідаючи на отримане під час зустрічі прохання, Папа висловив побажання, щоб упродовж жовтня молитва Розарію, зокрема у санктуаріях, підносилася в намірі миру, особливо – миру в Україні.

Перед молитвою до Богородиці Папа зізнався, що кожного дня згадує українців у своїх молитвах перед іконою Богородиці, яку йому подарував Верховний Архиєпископ перед від’їздом із Буенос-Айреса.
Як повідомляв Укрінформ, в останню неділю серпня у молитовних закликах Папа Франциск згадав про Україну та страждання її народу.
Фото: пресслужба УГКЦ, Vatican News