Лікарі можуть виписувати електронні рецепти на антибіотики для пацієнтів стаціонару, якщо вони потребують препарату поза пакетом послуг.

Про це повідомляє пресслужба Міністерства охорони здоров'я у Фейсбуці, передає Укрінформ.

"У виняткових ситуаціях, якщо пацієнт для лікування на стаціонарі потребує антибіотику, не передбаченого пакетом послуг, лікар зможе виписати йому рецепт", - йдеться в повідомленні.
За інформацією МОЗ, під час лікування на стаціонарі медичний заклад має забезпечувати пацієнтів медикаментами, зокрема антибіотиками, без оформлення рецепта, окрім зазначеного випадку.
У відомстві нагадали, що виписувати е-рецепт на антибіотик має спеціаліст, який здійснював терапію, без спрямування пацієнта до сімейного лікаря. Якщо у лікаря немає технічної змоги виписати рецепт в електронному форматі, він може виписати паперовий рецепт на бланку форми ф-1, засвідченому його особистим підписом та печаткою.
Як повідомляв Укрінформ, електронні рецепти на антибіотики стали доступними для українців із 1 серпня.