Детективи Національного антикорупційного бюро повідомили про підозру в заволодінні 62 млн грн голові Державної служби спеціального зв'язку та захисту інформації, його заступнику та іншим службовим особам.

Як передає Укрінформ, про це інформують пресслужби Спеціалізованої антикорупційної прокуратури і Національного антикорупційного бюро.
“Детективи Національного антикорупційного бюро повідомили про підозру у заволодінні державними коштами у сумі понад 62 млн грн Голові Державної служби спеціального зв'язку та захисту інформації України (Держспецзв’язку), його заступнику та іншим службовим особам”, - йдеться у повідомленні.
Як зазначається, наразі підозрюються шість осіб: голова Держспецзв’язку та його заступник; гендиректор та співробітник держпідприємства; власник групи компаній (організатор схеми) та один його працівник.
Їм інкримінують порушення ч. 5 ст. 191 ККУ (Привласнення, розтрата майна або заволодіння ним шляхом зловживання службовим становищем).
За версією слідства, у 2021 році відбулася закупівля засобів інформатизації, призначених для створення системи захищених реєстрів даних. Переможцем закупівлі визначено компанію, підконтрольну організатору злочинної організації, яка поставила програмне забезпечення ДП «Українські спеціальні системи», що належить до сфери Держспецзв’язку, за завищеною вартістю.

За умовами договорів на постачання відповідного ПЗ та послуг державне товариство перерахувало у 2021-2022 роках понад 285 млн грн. Проте реальна вартість ПЗ, яке компанія придбала в іноземного виробника, становила 223 млн грн.
Різницю цих коштів, а саме понад 62 млн грн, учасники злочинної схеми вивели на рахунки підконтрольних компаній за кордоном з метою легалізації та розподілення між членами організованої групи.
Слідчі дії тривають. Встановлюються інші особи, які можуть бути причетні до вчинення цього злочину. Також вирішується питання щодо обрання підозрюваним запобіжного заходу.
Як повідомлялося, у понеділок, 20 листопада, представник уряду у Верховній Раді Тарас Мельничук повідомив, що Кабінет міністрів звільнив голову Державної служби спеціального зв’язку та захисту інформації України Юрія Щиголя та його заступника.