Керівник Офісу Президента України Андрій Єрмак і правозахисниця та співзасновниця Фонду Клуні «За справедливість» Амаль Клуні обговорили притягнення росії до відповідальності за злочини проти українських дітей.

Як передає Укрінформ, про це повідомляє Офіс Президента.
Клуні спеціалізується на міжнародному кримінальному праві та захисті прав людини, а також є адвокатом у міжнародних судах, зокрема в Міжнародному суді ООН і Міжнародному кримінальному суді. У квітні 2022 року вона виступила в Раді Безпеки ООН із закликом до справедливості, оскільки з’явилися жахливі докази злочинів і звірств, які російські військові вчинили протягом кількох тижнів після повномасштабного вторгнення в Україну.
Єрмак під час онлайн розмови від імені Президента Володимира Зеленського подякував правозахисниці за її позицію.
«В Україні люди знають про вашу підтримку й дуже цінують її. Багато людей чули вашу промову й усе, що ви сказали про війну та українців. Це справді дуже важливо», – зазначив Єрмак.
За його словами, лише за офіційними даними, щонайменше 20 тисяч дітей були примусово вивезені російськими військовими з тимчасово захоплених територій, розлучені з батьками та силоміць передані в російські сім’ї.
Керівник ОП наголосив на важливості повернення всіх депортованих українських дітей на Батьківщину і покарання російських злочинців. За його словами, Україна вже активно працює в цьому напрямі.
Єрмак також відзначив важливість міжнародної правової підтримки у розв’язанні проблеми порушення прав дітей.
«Ми маємо намір розробити нові механізми захисту прав дітей, покарання винних і запобігання злочинам проти дітей у майбутньому», – додав він.
Клуні зі свого боку запевнила, що підтримує Україну й українців, поділяє їхній біль, розуміє всю жахливість злочинів, що скоюються проти українських громадян і їхніх дітей.
Як заявила правозахисниця, вона та її колеги з Фонду Клуні «За справедливість» продовжують активно працювати над тим, щоб притягнути росію до відповідальності за порушення міжнародного права.
Як повідомляв Укрінформ, в Україні станом на ранок 8 квітня внаслідок повномасштабної агресії російської федерації загинули 467 дітей, ще 946 дістали поранення.