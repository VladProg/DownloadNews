У Верховній Раді зареєстрували законопроєкт 7414, який передбачає заборону колекторам і банкам стягувати протерміновані борги з українських захисників.

Про це повідомив голова Комітету ВР з питань фінансів, податкової та митної політики Данило Гетманцев у Телеграмі, передає Укрінформ.
«Разом з Нацбанком та колегами розробили законопроєкт 7414, який забороняє банкам та колекторам стягувати кошти з наших військових, які захищають нас на фронті, та членів їх сімей», - йдеться в повідомленні.
Мова йде про законопроєкт щодо внесення змін до Закону України «Про споживче кредитування» щодо врегулювання простроченої заборгованості на період дії воєнного, надзвичайного стану. Наразі деталей документу немає.
Як повідомлялось, Національний банк з метою підтримки захисників і захисниць України направив листа профільному комітету ВР з пропозицією внесення змін до Закону України «Про споживче кредитування».
Вони пропонували, що на період дії воєнного стану та упродовж 6 місяців після його припинення або скасування заборонити банкам, небанківським фінустановам та колекторам здійснювати заходи з врегулювання простроченої заборгованості щодо споживачів-військовослужбовців.
У разі виявлення порушення таких норм регулятор пропонував застосовувати визначені законодавством заходи впливу в частині дотримання вимог щодо взаємодії зі споживачами під час врегулювання простроченої заборгованості (вимог щодо етичної поведінки).