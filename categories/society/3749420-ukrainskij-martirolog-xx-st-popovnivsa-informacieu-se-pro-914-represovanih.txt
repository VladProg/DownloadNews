База даних “Український мартиролог XX ст.” поповнилася картками ще про 914 постраждалих осіб.

Як передає Укрінформ, про це повідомляє Державна архівна служба України у Фейсбуці.
“База даних «Український мартиролог XX ст.» поповнилася картками ще про 914 постраждалих осіб, у тому числі 102 фотодокументами”, - йдеться в повідомленні.
Зазначається, що Центральний державний аудіовізуальний та електронний архів опрацював інформацію Центрального державного архіву громадських об’єднань та україніки, а також державних архівів Дніпропетровської, Кіровоградської та Черкаської областей.
Відтепер у цій базі даних доступна для широкого кола користувачів інформація про 117 789 репресованих осіб.
Як відомо, «Український мартиролог ХХ ст.» – це інформаційно-пошуковий інтернет-проєкт, що розміщений на офіційному вебпорталі Державної архівної служби України та містить стислу інформацію про постраждалих від репресій 1920-1950-х років: фотопортрет або кілька фотографій (за наявністю), ім’я особи та коротка характеристика роду занять, дати життя, відомості щодо реабілітації, посилання на архів, де зберігаються архівно-слідчі справи та інші дотичні матеріали.