У Києві провели тренінг зі стратегічних комунікацій для міністерств та центральних органів виконавчої влади, організований Міністерством культури та інформаційної політики разом із Центром стратегічних комунікацій та інформаційної безпеки, за підтримки Програми розвитку ООН (ПРООН) та уряду Японії.

Як передає Укрінформ, про це повідомляє пресслужба МКІП.
“Під час повномасштабного вторгнення ми як держава використовуємо максимально всі канали комунікації та інструменти, щоб доносити суспільно важливу інформацію до всіх в Україні та на тимчасово окупованих територіях, а також розповідати поза межами країни про злочини РФ”, - зауважив державний секретар Кабінету Міністрів України Олександр Ярема.
За його словами, “зараз ми живемо у такий час, що маємо бути готові й навчені використовувати всі канали комунікації. Не тільки ті, до яких ми звикли, на кшталт вебсайтів, а й соціальні мережі”.

Головна мета тренінгу – налагодження взаємодії комунікаційних підрозділів міністерств та інших ЦОВВ між собою, обмін інструментами й можливостями, оновлення знань про основні стратегічні напрямки комунікаційної діяльності уряду.
“Дуже важливо, щоб ми розуміли, для кого ми працюємо та які цінності транслюємо. Діалог між державними органами та громадянським суспільством має відбуватися, ми в міністерстві приділяємо цьому багато уваги”, – зазначив т. в. о. міністра культури та інформаційної політики Ростислав Карандєєв.

За його словами, дуже добре, що діяльність інформаційних інституцій в Україні знаходить підтримку з боку іноземних партнерів. “Наша мета співпадає: ми хочемо генерувати і доносити до людей правдиву інформацію, яка гарантуватиме безпеку українського суспільства, а також забезпечуватиме злагоджене та системне функціонування державних інституцій”, - додав очільник МКІП.

Так, учасники тренінгу вивчали досвід колег, дізнавались правила комунікацій важливих тем, зокрема безбар’єрності, ментального здоров’я, євроінтеграції України, особливості роботи з українськими та іноземними медіа, специфіку роботи соціальних мереж. Йшлося також про вплив закону про медіа на роботу комунікаційників, використання штучного інтелекту.
Як повідомляв Укрінформ, із 2014 року вдалося зробити український інформаційний медіапростір чистішим від російського впливу.
Фото: МКІП