Зміни в трансляції виступу Президента України Володимира Зеленського в ООН є фейком російських пропагандистів.

Відповідну заяву марафону “Єдині новини” оприлюднила на своїй сторінці у Фейсбук директор зі стратегічного маркетингу в “1+1” Ольга Захарова, передає Укрінформ.
“21 вересня російські та проросійські джерела почали поширювати неправдиві повідомлення про монтаж у трансляції виступу Володимира Зеленського в ООН. Команда марафону “Єдині новини” повідомляє, що ця інформація є недостовірною та закликає журналістську спільноту та авторів цифрового контенту до протидії російському фейку”, - йдеться у заяві.
Як зазначається, джерелом фейку став проросійський пропагандист Анатолій Шарій, що опублікував перемонтоване відео в своєму телеграм-каналі. До поширення цього відео долучились російські сайти НТВ, Репортер, 1 канал, Федерал Пресс та інші пропагандистські ресурси, які у властивій їм манері викривили реальність.
Захарова повідомила, що поширення фейку підтримали і деякі українські та європейські джерела. Серед них новинні сайти, телеграм-канали та окремі народні депутати.
За її словами, переконатись у тому, що інформація та саме відео є фейковими можна на YouTube-каналах, що транслюють марафон, в архіві ОТТ-платформ.
“Підтвердженням фейку є невідповідність візуальних маркувань. Канали марафону використовують додаткові графічні елементи - геотитр, плашку, рухомий рядок, які відсутні у фейковому відео. Крім цього, в прямому етері марафону трансляція виступу Президента дублювалася іншим диктором, що також легко перевірити. У фейковому відео було використано фрагмент промови Президента з українським дубляжем з відео, яке розміщено на YouTube-каналі ТСН, проте у вказаному фрагменті відео не містить жодних інших кадрів з зали, окрім промови Президента за трибуною. Звертаємо увагу, що в оригінальному відео немає графічного маркування 1+1 Марафон, яке додано до фейкового ролика його авторами”, - повідомляє Захарова.
Вона зазначає, що це вже не перший випадок, коли російські чи проросійські ресурси використовують брендинг популярних українських телеканалів чи марафону “Єдині новини” задля дезінформування суспільства.
Як повідомлялося, Президент України Володимир Зеленський взяв учать у відкритих дебатах Ради Безпеки ООН на тему «Дотримання принципів та цілей Статуту ООН через ефективну багатосторонність: підтримання миру та безпеки України».
Тема дебатів, які проходять 19–23 вересня, – «Відновлення довіри та глобальної солідарності: прискорення дій щодо Порядку денного до 2030 року і його Цілей сталого розвитку для забезпечення миру, процвітання, прогресу та стійкості для всіх».
Зеленський здійснює візит до Нью-Йорка 18–20 вересня. Загальні дебати Генасамблеї проходять 19–23 вересня.