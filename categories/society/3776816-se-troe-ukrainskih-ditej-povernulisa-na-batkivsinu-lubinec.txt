Ще трьох українських дітей вдалося повернути на Батьківщину.

Як передає Укрінформ, про це Уповноважений Верховної Ради з прав людини Дмитро Лубінець повідомив у Фейсбуці.
"Здійснили це в межах реалізації плану дій Bring Kids Back UA, ініційованого Президентом України Володимиром Зеленським. Також долучаємо до цього процесу громадські організації та міжнародних партнерів", - зазначив омбудсмен.
За словами Лубінця, це повернення вдалося здійснити завдяки співпраці з БФ Orphans Feeding Foundation, зокрема зі співзасновницею організації Маріам Ламберт (Mariam Lambert).
Також він подякував за долученість NGO Heroiam Slava (Jaanika Merilo) і благодійному фонду "Посмішка ЮА" (Благодійний фонд Посмішка ЮА).
"Робота з повернення дітей на Батьківщину триватиме й надалі, тому вкотре щиро дякую всім, хто допомагає це робити. Це необхідно державі, це потрібно для нашого майбутнього", - наголосив Лубінець.

"Якщо ваша дитина зникла, і ви як законний її представник не знаєте її місця перебування – обов’язково повідомте про цей факт Національну поліцію України за номером 102. Якщо ж Ви переконані, що дитину депортували на РФ, чи вона перебуває на ТОТ, то окрім поліції варто повідомити й нас — Офіс омбудсмена", - порадив Лубінець.
Для контактів: гаряча лінія 0 800 50 17 20 - у межах України, 044 299 74 08 - для дзвінків з-за кордону, електронна адреса - hotline@ombudsman.gov.ua
"Кожен випадок ми розглядаємо індивідуально і максимально працюємо для результату", - запевнив уповноважений.
Як повідомляв Укрінформ, незалежна міжнародна комісія ООН з розслідування порушень в Україні задокументувала переміщення 31 дитини з України до Росії у травні 2022 року і дійшла висновку, що це переміщення було незаконною депортацією, що є воєнним злочином.