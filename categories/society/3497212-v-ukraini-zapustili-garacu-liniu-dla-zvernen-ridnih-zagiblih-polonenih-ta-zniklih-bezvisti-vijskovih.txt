У середу розпочинає роботу гаряча лінія МВС для звернень рідних і близьких полонених, зниклих безвісти та загиблих українських військовослужбовців.

Про це повідомила пресслужба Міністерства внутрішніх справ, передає Укрінформ.
"Сьогодні о 12.00 розпочинає свою роботу гаряча лінія МВС для звернень рідних та близьких полонених, зниклих безвісти та загиблих українських захисників. Для прийому дзвінків одночасно буде працювати десять телефонних ліній", - йдеться у повідомленні.
Зазначається, що за номером багатоканального телефону 380894201866 кожен зможе залишити інформацію про своїх рідних, отримати психологічну допомогу, а також роз’яснення щодо прав, які мають рідні військовополонених, зниклих безвісти та загиблих.
Як повідомлялося, 24 лютого президент рф володимир путін оголосив про початок повномасштабного вторгнення в Україну. Війська рф обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, балістичних ракет.