Міністерство охорони здоров’я разом із Бюро ВООЗ в Україні розпочинає національну кампанію «Дякуємо серцем», аби подякувати медичним працівникам.

Як передає Укрінформ, про це повідомляє пресслужба МОЗ.
«Ми хочемо висловити вдячність тим, хто сьогодні тримає не менш важливий фронт — медичний. Кожен день цієї жахливої війни доводить, що синонім до “український медик” — мужність та сміливість. Так було і так буде завжди. Те, що ви робите, часто виходить за межі людських і професійних можливостей. Тому світ має знати кожного українського медика, який невпинно рятує життя на цій кривавій війні, розв'язаній російськими терористами», — сказав міністр охорони здоров'я Віктор Ляшко.

На сайті проєкту кожен лікар зможе поділитися власною історією або ж розповісти приклад відважності колег, які за будь-яких умов продовжують рятувати життя та здоров'я українців.

Також у межах проєкту «Дякуємо серцем» усі охочі зможуть підтримати медиків, перерахувавши кошти на відновлення медичної системи України. Зробити внесок можна на фандрейзинговій платформі United24.

Як повідомлялося, 17 травня Президент Володимир Зеленський підписав указ щодо ініціативи створення національного бренду United24 для об'єднання зусиль міжнародних партнерів у підтримці України.

Фандрейзингова платформа United24 є так званим єдиним вікном для пожертв від благодійних організацій, міжнародних партнерів та громадян з метою підтримки України, зокрема за такими напрямами: допомога Збройним силам, гуманітарна, медична допомога і допомога дітям, відновлення інфраструктури, цифрова та інформаційна протидія збройній агресії.
Фото: МОЗ