Міністерство з питань реінтеграції тимчасово окупованих територій у травні виплатило державні стипендії імені Левка Лук’яненка дев'ятьом українським громадянам.

Про це повідомляє Укрінформ із посиланням на сайт відомства.
«Ця стипендія надається громадянам України, незаконно затриманим, утримуваним російською федерацією чи окупаційною адміністрацією рф у зв’язку з їх громадською або політичною діяльністю», - зазначили у Мінреінтеграції.
Державна стипендія імені Левка Лук’яненка призначається відповідним указом Президента. Виплати здійснюються у період незаконного затримання, утримання та протягом одного року після звільнення.
Як повідомляв Укрінформ, у січні, лютому, березні та квітні стипендії імені Левка Лук’яненка отримали також дев'ять українців.
Протягом 2022 року Мінреінтеграції щомісячно виплачувало ці державні стипендії. За цей час 18 людей їх отримали на загальну суму 1,6 млн гривень.