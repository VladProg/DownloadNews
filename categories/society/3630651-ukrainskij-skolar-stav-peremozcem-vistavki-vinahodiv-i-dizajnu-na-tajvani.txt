Школяр з міста Жовті Води на Дніпропетровщині став переможцем міжнародної виставки винаходів і дизайну, яка відбулася в тайванському місті Гаосюн.

Про це повідомляє Міністерство освіти та науки, передає Укрінформ.
"Ігор Микитенко – учень ліцею №3 з Жовтих Вод, що на Дніпропетровщині, став переможцем міжнародної виставки винаходів і дизайну. Робота 11-класника присвячена аналізу географії та переробного потенціалу несанкціонованих звалищ сміття в Дніпропетровському регіоні здобула перше місце", - йдеться у повідомленні.

За підсумками міжнародної виставки винаходів і дизайну українська команда виборола 11 золотих, сім срібних та одну бронзову медалі, а також спеціальну нагороду Best Group Award.
Виставка винаходів і дизайну в Азії KIDE проходила 1-3 грудня в тайванському місті Гаосюн. Україну представляли 18 молодих науковців із 10 областей.
Як повідомлялося, визначено лауреатів премії Президента України для молодих учених 2022 року.