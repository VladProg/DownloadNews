Міністерство оборони планує поширити практику оборонних закупівель через платформу Prozorro на види закупівель, які не підпадають під обмеження, передбачені правовим режимом воєнного стану.

Про це міністр оборони Олексій Резніков заявив під час пресконференції в Укрінформі.
"Хочу звернути увагу, що чинне законодавство не зобов’язує Міністерство оборони закуповувати будь-що для Збройних сил України через систему Prozorro. На конкурентних засадах, але тільки в закритому режимі, тому що цього вимагає правовий режим воєнного стану. Але ми проаналізували законодавство. Побачили, що за напрямом ресурсного забезпечення, наприклад харчування, одяг і так далі, ми можемо навіть під час воєнного стану вийти на більш прозорі і зрозумілі конкурентні платформи", – зазначив Резніков.
За його словами, Міноборони повернулося на Prozorro і вже провело завдяки цій системі чергову закупівлю послуги з харчування для великої кількості військовослужбовців ЗСУ.
"Тому я вважаю, що це позитивне зрушення, і ми зараз максимально підемо по всіх інших видах закупівель, які не передбачають режиму "Таємно", – уточнив міністр.
Як повідомляв Укрінформ, у квітні Резніков заявляв, що Міністерство оборони публікуватиме ціни на небойові товари на Prozorro, коли для цього будуть технічні можливості.
У травні цього року Міноборони почало проводити закупівлі на Prozorro. Зокрема, результати закупівель продуктів харчування для ЗСУ на друге півріччя оприлюднені в системі Prozorro 12-13 червня.
З 21 червня Міноборони почало укладати договори на постачання продуктів харчування для ЗСУ за новою процедурою.