Місцева влада має до вересня завершити підготовку шкіл для забезпечення офлайн-навчання, зокрема обладнати сховища.

Як передає Укрінформ, про це Прем'єр-міністр України Денис Шмигаль написав у Телеграмі.
"Від місцевої влади ми очікуємо, що всі роботи завершаться до початку навчального року, який має стартувати 1 вересня в очному режимі. У тих областях, де це категорично неможливо, буде застосовуватися змішана система навчання", - написав Шмигаль.

Він також зауважив, що безпека дітей — ключовий пріоритет при підготовці освітніх закладів до навчального року. Правильно облаштовані сховища з примусовою вентиляцією, обігрівом, відповідними можливостями проводити навчання в разі необхідності — це ті речі, які вимагають від громад і керівників обласних військових адміністрацій.
Шмигаль також розповів, що відвідав Чернігівський обласний ліцей для обдарованої сільської молоді. У закладі навчається майже 200 учнів, і батьки зацікавлені в тому, щоб їхні діти розпочали освітній рік офлайн.
"Ліцей значно постраждав під час російських бомбардувань, але станом на сьогодні тут уже ведуться відновлювальні роботи. Дуже важливо, що в закладі створені всі системи безпеки для дітей на випадок повітряних тривог", - додав глава уряду.
Як повідомлялося, Міністерство освіти та науки рекомендує навчання по змінах у разі нестачі в шкільних укриттях місць для всіх учасників освітнього процесу. Також рекомендується низку предметів перевести в онлайн формат.
Фото: Телеграм Дениса Шмигаля