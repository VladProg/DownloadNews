Вселенський Патріарх Варфоломій особисто молитиметься за збереження життів і повернення захисників Маріуполя.

Про це за результатами зустрічі з Його Всесвятістю у Стамбулі розповіла Наталія - дружина одного з військовослужбовців полку «Азов», який вийшов з «Азовсталі», передає кореспондент Укрінформу.
«Відвідали Вселенський Патріархат, були присутні на богослужінні, нас запросили до причастя, поставили свічки за здоров’я наших хлопців. Отримали з рук Вселенського Патріарха проскурки та іконки, він запросив на обід. З ініціативи Його Всесвятості ми передали йому список імен захисників Маріуполя, за яких він буде молитися особисто», - сказала Наталя.
За її словами, Його Всесвятість запевнив у своїй постійній молитві, духовній підтримці, опіці, благословенні та висловив упевненість, що найближчим часом ситуація зміниться і захисники Маріуполя повернуться додому живими.

Як повідомляв Укрінформ, дружини та мама захисників Маріуполя відвідали Туреччину, де зустрілися з радником президента та керівником правлячої партії, передали листа главі Турецької держави.
Українські захисники тримали оборону Маріуполя понад 80 днів. 16 травня розпочалася їх евакуація із заблокованого російськими військами меткомбінату «Азовсталь».
Президент Володимир Зеленський заявив у інтерв’ю, що до перемовин про виведення українських бійців з Азовсталі залучалися лідери Франції, Туреччини, Ізраїлю і Швейцарії.
Фото надані рідними захисників Маріуполя