Державне керівництво рф та російська православна церква несуть спільну відповідальність за скоєні в Україні злочини, зокрема викрадення дітей.

Про це Вселенський патріарх Варфоломій сказав у ході візиту до Литви, передає Укрінформ з посиланням на Reuters.
«Церква та державне керівництво росії співпрацювали у злочині агресії та поділяють відповідальність за скоєні злочини, як-от шокуюче викрадення українських дітей», - сказав Вселенський патріарх на конференції, що відбулася в парламенті Литви.
Він закликав нейтралізувати спроби керівництва московського патріархату підривати єдність християн.
«Наш міжрелігійний діалог має зосередитися на способах протистояти та нейтралізувати здатність керівництва московського патріархату підривати єдність і теологічно легітимізувати злочинну поведінку», – сказав Варфоломій.
При цьому він висловив сподівання на повернення «російських братів» до спільних цінностей.
«Нашим спільним християнським обов’язком є ​​використання сил діалогу, щоб повернути наших російських братів і сестер до нашої спільноти цінностей», - зазначив Вселенський патріарх.
Як повідомляв Укрінформ, Вселенський Патріархат назвав повернення юрисдикції Литовській церкві підтримкою процесу відновлення історичної справедливості.