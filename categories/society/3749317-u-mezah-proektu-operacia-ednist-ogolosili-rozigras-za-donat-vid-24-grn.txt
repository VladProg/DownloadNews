За донат від 24 грн у межах проєкту «Операція Єдність» оголосили розіграш.

Як передає Укрінформ, про це йдеться у Телеграмі UNITED24.
“Друзі, ми говорили, що хочемо подякувати тим, хто долучається до збору на дрони-камікадзе. Тож серед усіх, хто донатить від 24 гривень, будуть розіграні: 100 платинових карток monobank. На пʼятьох таких картках лежать 100 000 гривень. 10 зустрічей з амбасадорами UNITED24 і 50 подарунків від них. Безцінний прапор зі звільнених Пʼятихаток та 20 написів на боєприпасах до FPV-дронів від фонду «Повернись живим», - ідеться в повідомленні.
Також зазначається, що до цього переліку додаються 3 iPhone 14 від ROZETKA, 10 річних сертифікатів на навчання у Study.UA, колекційні автографи Голди Меїр та Стівена Спілберга від Гаріка Корогодського.
Також серед призів розіграшу — машина.
“Від постійного донора UNITED24 — мережі мультимаркетів «Аврора». Новеньку Toyota RAV4 розіграють серед тих, хто зробить чи вже зробив внесок від 240 гривень. Більше внесків по 240 гривень або суми, кратної 240, — більше шансів виграти”, - ідеться в повідомленні.
Як повідомлялося, фонд «Повернись живим», фандрейзингова платформа UNITED24 і monobank започаткували проєкт «Операція «Єдність», щоб закупити 10 000 дронів-камікадзе для Сил оборони України.