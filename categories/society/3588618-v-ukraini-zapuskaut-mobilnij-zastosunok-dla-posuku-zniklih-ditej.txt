Національна поліція України й компанія Glovo розпочали співпрацю для пошуку зниклих дітей, інформація про розшук поширюватиметься серед клієнтів кур'єрської служби через мобільний застосунок.

Як передає Укрінформ, про це Національна поліція повідомляє у Фейсбуці.
Компанія “ГЛОВОАПП Україна” підтримала ініціативу Національної поліції України та долучилася до впровадження системи сповіщення для пошуку зниклих дітей.

У межах співпраці технічні можливості компанії використовуватимуться для термінового інформування громадян, які можуть володіти інформацією про дитину.





Детальна інформація поширюватиметься серед клієнтів компанії через мобільний застосунок на території з визначеною геолокацією, де востаннє бачили дитину.

Начальник управління ювенальної превенції Національної поліції Василь Богдан зауважив, що оперативне інформування громадян та залучення до цієї роботи відповідального бізнесу є надзвичайно важливим і перспективним для успішної роботи поліції з пошуку зниклих дітей.

За його словами, до Національної поліції кожен день надходять десятки звернень щодо зникнення дітей. Цьогоріч таких повідомлень було понад 8 тисяч. 237 дітей перебувають в розшуці. Це пов’язано, зокрема з бойовими діями в Україні. “Відтак ми максимально розвиваємо цей напрямок нашої діяльності”, - зазначив Богдан.
Він подякував представникам Glovo за те, що долучилися до проєкту “Пошук дітей”, наголосивши, що у випадку зникнення дитини надзвичайно важливо не втрачати час та використовувати усі наявні можливості для пошуку.
Генеральний директор ТОВ “ГЛОВОАПП Україна” Євген Тришин зауважив, що компанія робить усе можливе, щоб підтримувати громадян України. За словами Тришина, Glovo готова до співпраці з поліцією.
Як повідомляв Укрінформ, станом на початок жовтня з 24 лютого вдалося знайти 6 331 українську дитину, 7 992 дитини депортовані до російської федерації.
Фото в тексті: Національна поліція