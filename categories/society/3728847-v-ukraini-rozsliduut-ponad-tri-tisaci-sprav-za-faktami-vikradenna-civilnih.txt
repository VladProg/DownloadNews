В Україні розпочато досудове розслідування у понад 3300 кримінальних провадженнях за фактами викрадення та незаконного позбавлення волі цивільного населення.


Про це представник Офісу генерального прокурора Олександр Зюзь сказав під час презентації у Медіацентрі Україна - Укрінформ звіту про викрадення та затримання активістів.
“В Україні розпочато досудове розслідування у 3305 кримінальних провадженнях за фактами викрадення та незаконного позбавлення волі цивільного населення. По цих досліджуваннях встановлено 13 676 цивільних осіб, яких утримувала чи продовжує незаконно утримувати окупаційна адміністрація Російської Федерації. 1655 осіб по цих кримінальних провадженнях визнані потерпілими”, - сказав Зюзь.
За його словами, у рамках справ про підозру повідомили 99 особам, до суду було направлено 26 обвинувальних актів щодо 66 осіб. Суди ухвалили 5 вироків та засудили 7 громадян.

“Ці відомості не можуть у повній мірі відображати фактичну кількість цивільного населення, протиправно позбавленого волі, оскільки наразі відсутня можливість проведення слідчих процесуальних дій на тимчасово окупованих територіях”, - додав представник Офісу генпрокурора.
Як наголосив представник Уповноваженого з прав людини в системі органів сектору безпеки й оборони Олександр Кононенко, нині суспільство звертає недостатньо уваги на цивільних заручників.
“Ця проблема, можливо, навіть стоїть ще гостріше, ніж проблема військовополонених. Цивільні заручники самі по собі не мали такої організованої ланки й кожна людина самостійно зіштовхнулася із ситуацією, в якій опинилася. Навіть на тимчасово окупованих територіях, коли наші ЗСУ та сектор безпеки були змушені тимчасово відступити, цивільні у першу чергу висловлювали свою проукраїнську позицію, нагадували про державу. Саме за це багато з них було затримано та опинилися у катівнях і несуть за це несправедливу відповідальність. Вважаю, що держава має звернути на це увагу”, - підкреслив він.
Як повідомляв Укурінформ, презентовано результати дослідження про викрадення та затримання активних громадян, яке тривало з лютого 2022 року до червня 2023 року. Вдалося встановити, що Російська Федерація з початку повномасштабної війни викрала 562-х активних українців, зокрема волонтерів, освітян, журналістів. Кожна п’ята викрадена людина – жінка. Найбільше активних українців зникло у Херсонській області.