Російським педагогам за тиждень праці на окупованих територіях України пропонують дві місячні зарплати.

Про це йдеться в дослідженні Інституту масової інформації “Культурний геноцид: хто і як впроваджує російську освіту на тимчасово окупованих територіях України”, передає Укрінформ.
“На тимчасово окуповані території російських педагогів заманюють грошима. Так, уряд РФ у постанові від 17 червня 2022 року визначив, що для громадян, які погоджуються на роботу в Донецькій, Луганській та інших захоплених областях, передбачено виплату 8 тисяч 480 рублів (це близько 3 тисяч 900 гривень) добових за кожен день перебування у відрядженні”, - йдеться в дослідженні.
Окрім цього, російським учителям також покривають витрати на проживання. Водночас за ними мають зберегти робочі місця та зарплату, що на період поїздки виплачується у подвійному розмірі.
За даними Росстату, у 2022 році середня місячна зарплата педагога загальної освіти у РФ становила 57 тисяч рублів. Тобто тиждень праці на окупованих територіях оцінюється у дві зарплати – відповідно, російські вчителі можуть заробити понад 360 тисяч рублів за місяць, зазначають аналітики.
При цьому, наголошують в ІМІ, основним завданням учителів з РФ в Україні є не “методичний супровід освітніх процесів”, а поширення пропаганди та ідеологічний вплив на українських школярів і їхніх батьків.
Як повідомляв Укрінформ, в Україні внаслідок російської агресії близько 400 закладів освіти повністю знищені, майже 3 тис. пошкоджені.