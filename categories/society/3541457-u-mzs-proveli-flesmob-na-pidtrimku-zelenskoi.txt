У МЗС провели флешмоб #sitlikeagirl на підтримку дружини Президента України Олени Зеленської.

Про це повідомила перша заступниця міністра закордонних справ Еміне Джапарова у Фейсбуці, передає Укрінформ.
«Ми є свідками та учасницями формування нової культури, де стать не визначає успіх. Ми бачимо тисячі талановитих жінок військових, дипломатів, лікарів-хірургів, вчених, міністрів, професорів та інших. Запросила колежанок з Міністерства закордонних справ України приєднатись до флешмобу на підтримку Олени Зеленської #sitlikeagirl», - зазначила Джапарова.

За її словами, жінки зростали з чіткими настановами, що треба бути чемною та як слід поводитися, аби бути справжньою дівчиною.
«Жінки-дипломатки в «засіках» професійного досвіду теж мають багато історій про ставлення через стать», - зазначила перша заступниця глави МЗС.

Вона зауважила, що сприймає флешмоб як заклик до єднання, адже зараз як ніколи видно, що стать не визначає нічого, коли йдеться про боротьбу одну на всіх - чоловіків та жінок - боротьбу за свободу та незалежність.
Як повідомлялося, дружина Президента України Олена Зеленська дала інтерв’ю Vogue, а її фотографія з‘явилася на обкладинці видання. Частина українців неоднозначно сприйняла світлину першої леді. Дехто висловлював негативні коментарі через начебто нежіночний вигляд Зеленської.
Після публікацій у мережах запустили флешмоб #sitlikeagirl («Сидіти, як дівчина» - ред.) на підтримку першої леді, у межах якого жінки публікують світлини у тій самій позі, що й Олена Зеленська на обкладинці Vogue.
Фото: Emine Dzheppar, Facebook