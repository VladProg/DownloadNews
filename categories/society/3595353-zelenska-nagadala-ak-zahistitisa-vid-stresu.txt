Дружина Президента Олена Зеленська просить українців дбати про свій психічний стан та поділилася кількома щоденними прийомами підтримки психічного здоров'я.

Про це вона повідомила у Телеграмі, передає Укрінформ.
"Сьогодні нашу психіку знов випробовують на міцність «прильоти». Якщо фізично ви в порядку, спробуйте знайти сили, аби подбати про неї", - закликала Зеленська.

Вона опублікувала короткі відеоролики проєкту «Скажи чесно — як ти?», у яких співачка Злата Огнєвич, солістка гурту «KAZKA» Олександра Заріцька і телеведучий Юрій Горбунов розповідають, як вони почуваються після семи місяців війни, а також дають дуже просту, але, за словами Зеленської, дієву техніку, що допоможе зняти стрес.
"Струсити з себе негатив. Розслабитися через напруження. Відчути власне серцебиття. Усього кілька хвилин уваги до себе щоденно значно зміцнять ваше психічне здоров’я", - розповіла дружина Президента.
Як повідомлялося, перша леді започаткувала в Україні Національну програму психологічного здоров’я українців.