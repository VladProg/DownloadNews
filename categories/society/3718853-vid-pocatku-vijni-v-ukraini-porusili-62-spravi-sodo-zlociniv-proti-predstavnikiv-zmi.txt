Національна поліція України із початку повномасштабної війни відкрила 62 кримінальні провадження щодо злочинів, вчинених проти представників ЗМІ.

Про це у Фейсбуці поінформував т.в.о. голови Нацполіції України Іван Вигівський, передає Укрінформ.
«З початку повномасштабного вторгнення ворогом в Україну Нацполіція розпочала 62 кримінальних проваджень за фактом злочинів стосовно представників ЗМІ, серед яких 36 загинули, 18 поранені та 12 викрадені», - уточнив він.
За його словами, ворог розпочав день з нового акту терору (підрив Каховської ГЕС – ред.), і українці з самого ранку дізнались про це завдяки засобам масової інформації.
На думку Вигівського, українські журналісти — професійні, самовіддані та надзвичайні.
«Бути у найгарячіших точках Батьківщини без зброї в руках, але з камерою, мікрофоном або фотоапаратом. Залишатись в небезпеці, аби стати документалістом важких і болючих сторінок історії нашої країни. Бути там, де світ чорно-білий, та говорити правду, нагадувати світу про наші цінності, про людяність та чесність. Витримувати і вигравати щодня запеклі бої на інформаційному фронті. А де-хто навіть залишив професію, або стати до зброї», - поінформував голова НПУ.
Він переконаний, що «…на цей раз Пулітцер пас», бо українці боряться не за нагороди, а воюють за волю та життя всієї нації.
«Дякую за ваш щоденний внесок у Перемогу. З Днем журналіста України», - зазначив Вигівський.
Як повідомляв Укрінформ, 6 червня українські журналісти святкують своє професійне свято.