Медзаклади Полтавської, Черкаської, Кіровоградської, Київської, Запорізької та Дніпропетровської областей отримали 1500 скриньок SMART BOXes для моніторингу лікування туберкульозу.

Про це повідомляє пресслужба Міністерства охорони здоров'я, передає Укрінформ.
"У межах проєкту від міжнародної організації PATH закупили 1500 скриньок SMART BOXes. Їх використовують для автоматизації моніторингу лікування пацієнтів, хворих на туберкульоз, на амбулаторному етапі й отримання даних в режимі реального часу. Фактично, це пристрій, який передає дані про прийом ліків від пацієнта до лікаря", - йдеться в повідомленні.

Зазначається, що бокси придбали завдяки програмі "Підтримка зусиль у протидії туберкульозу в Україні". Вони надійшли у Полтавську, Черкаську, Кіровоградську, Київську, Запорізьку та Дніпропетровську області, де їх вже залучили до лікування для понад 250 пацієнтів.
"Станом на кінець серпня понад 70 медиків пройшли навчання до використання спеціальної платформи та смартбоксів для моніторингу прихильності лікування. Рівень прихильності складає 92,43% в усіх пілотних областях. Наразі більше ніж 250 пацієнтів вже лікуються за допомогою смартбоксів ", - підкреслює МОЗ.

Водночас у межах програми було впроваджено смартфон-застосунок SureAdhere для відеоспостереження за прийомом препаратів пацієнтами: додаток записує відео під час прийому препаратів і завантажує його на спеціальну платформу для моніторингу прихильності лікування, зазначає міністрество. Тренінги по застовуванню технології протягом серпня пройшли медпрацівники з Полтавської, Черкаської, Кіровоградської та Київської областей.
Як повідомлялося, проєкт «Підтримка зусиль у протидії туберкульозу в Україні» реалізує міжнародна організація PATH за фінансової підтримки Агентства США з міжнародного розвитку (USAID) задля впровадження цифрових технологій та інноваційних підходів до підтримки прихильності до лікування пацієнтів, хворих на туберкульоз.