Громадяни України можуть отримати безкоштовні послуги з реабілітації у 244 лікарнях.

Про це йдеться у роз'ясненні Міністерства охорони здоров'я, передає Укрінформ.
"Безоплатно послуги з реабілітації надають ті лікарні чи реабілітаційні центри, які мають договір з НСЗУ за пакетом «Реабілітаційна допомога дорослим та дітям у стаціонарних умовах». Таких закладів наразі 244 по всій країні", - зазначають у відомстві.
За його інформацією, отримати послугу реабілітації у лікарні можна за направленням лікуючого лікаря, а також у разі переведення з медзакладу або клінічного підрозділу лікарні.
Особи, яким надається реабілітаційна допомога, мають право обирати реабілітаційний заклад, відділення, підрозділ, фахівців з урахуванням їхньої спеціалізації. Детально про права та обов’язки осіб, яким надається реабілітаційна допомога, можна почитати у Законі України «Про реабілітацію у сфері охорони здоров’я».
Пацієнт у межах реабілітації в стаціонарних умовах може розраховувати на такі безоплатні послуги:

реабілітаційне обстеження лікарем фізичної та реабілітаційної медицини, іншими спеціалістами та фахівцями з реабілітації;
складання індивідуального реабілітаційного плану та програми реабілітаційної терапії;
моніторинг клінічного стану і коригування реабілітаційного плану за потреби;
лабораторні та інструментальні обстеження;
консультації лікарів інших спеціальностей;
надання реабілітаційної допомоги одночасно за кількома напрямами;
цілодобовий медсестринський догляд;
психологічна допомога;
своєчасне знеболення на всіх етапах реабілітації.
лікарські засоби з Національного переліку основних лікарських засобів, медичних виробів та витратних матеріалів відповідно до галузевих стандартів у сфері охорони здоров’я;
харчування в стаціонарних умовах.

Як повідомлялося, міністерства соціальної політики та охорони здоров’я налагодили співпрацю з надання реабілітаційних послуг для осіб з інвалідністю ще на етапі лікування у медзакладах.