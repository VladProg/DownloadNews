Українське законодавство не регламентує притягнення до відповідальності за порушення щодо охоронних зон та прибережних захисних смуг річок, тому там потрібно створювати природно-заповідні фонди.

Про це під час пресконференції в Укрінформі «Про деталі створення заказника «Ріка-Герой Ірпінь» у Київській області» заявив директор Київського еколого-культурного центру Володимир Борейко.
«На жаль, у Кримінальному та Адміністративному кодексах немає статті, яка б регламентувала притягнення до відповідальності за порушення щодо охоронних зон та прибережних захисних смуг річок. Тому, якщо ми хочемо захистити річку і її прибережну захисну смугу, нам потрібно створювати природно-заповідний фонд», - сказав Борейко.

Він пояснив, що згідно з митним і земельним кодексом 25 метрів з одного та іншого боку річки – це прибережні захисні смуги, які повинні мати серйозне охоронне значення - там не можна забудовувати, приватизовувати та розорювати земельні ділянки.
За його словами, під час обстеження річки Ірпінь на відстані 20 метрів від річки дослідники виявили близько 20 незаконно розташованих ділянок землі.
Крім того, Борейко зауважив, що до лісового фонду водоохоронні зони взагалі не виносяться.
«Тобто, якщо росте ліс, то лісгосп просто може його вирубати на 15 чи 20 метрів від межі річки. Тому створення природно-заповідних об’єктів дуже потрібне», - наголосив він.
Як повідомляв Укрінформ, в Україні від повномасштабної війни вже постраждали 20% заповідників та 3 млн га лісів.
Фото: kievvlast.com.ua