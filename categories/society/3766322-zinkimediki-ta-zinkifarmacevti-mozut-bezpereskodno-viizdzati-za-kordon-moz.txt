Жінки-медики та жінки-фармацевти можуть безперешкодно виїжджати за кордон, жодних змін в умовах виїзду за кордон для жінок – не буде.

Про це повідомила пресслужба Міністерства охорони здоров'я України, передає Укрінформ.
“Жінки-медики та жінки-фармацевти можуть безперешкодно виїжджати за кордон. Починаючи з 1 жовтня 2023 року жодних змін в умовах виїзду за кордон для жінок – не буде”, - йдеться в повідомленні.
У МОЗ зазначили, що кожна жінка з медичною та фармацевтичною освітою може вільно перетинати державний кордон в незалежності від того, стоїть вона на військовому обліку чи ні.
Наразі обмеження діють лише для деяких категорій державних службовців та посадових осіб, які обіймають певні посади.
Як повідомлялося, минулого року Верховна Рада ухвалила зміни до закону про мобілізаційну підготовку й мобілізацію, відповідно до якого жінки, які мають медичну або фармацевтичну спеціальність, підлягають обов’язковому військовому обліку.