Ще понад 100 мільйонів гривень спрямовано на виплати громадянам, які прихистили внутрішніх переселенців у межах програми "Прихисток".

Як повідомляє Укрінформ із посиланням на сайт Міністерства з питань реінтеграції тимчасово окупованих територій, про це йшлося на засіданні Координаційного штабу з питань ВПО під головуванням віцепрем’єрки Ірини Верещук.
«Серед іншого, учасники наради обговорили виплати за програмою «Прихисток», якою передбачена компенсація за безкоштовне надання тимчасового житла внутрішнім переселенцям. Вона виплачується у розмірі 450 гривень на місяць за розміщення однієї ВПО у теплий період року та 900 гривень – під час опалювального сезону. Зокрема, цього тижня вже проведено платежі за червень на загальну суму понад 102 мільйони гривень», - йдеться у повідомленні.
Зазначається, що на наступному тижні має розпочатися фінансування компенсацій за липень.
У заході взяли участь представники Мінреінтеграції, Мінсоцполітики, Мінінфраструктури, Мін’юсту, Мінфіну, МЗС, Офісу Омбудсмана, Державної служби зайнятості, обласних військових адміністрацій, інших відомств та організацій.
Відповідальним виконавцем проєкту «Прихисток» уряд визначив Мінреінтеграції.
Як повідомлялося, компенсація витрат за прихисток ВПО виплачується за рахунок коштів Товариства Червоного Хреста України. Крім власників житла або їхніх представників, вона може надаватися орендарям житла державної або комунальної власності.