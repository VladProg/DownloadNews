За жертовне служіння задля збереження Божого дару свободи та незалежності Блаженнійший Митрополит Епіфаній нагородив 10 прикордонників медалями «Хрест Свободи».

Про це йдеться у повідомленні ДПСУ, передає Укрінформ.
Також Предстоятель Православної Церкви нагородив орденом святого великомученика Георгія Переможця Голову Державної прикордонної служби України генерал-майора Сергія Дейнека.
У зустрічі, що відбулася в резиденції Предстоятеля, також взяв участь голова Синодального управління військового духовенства митрополит Черкаський і Чигиринський Іоан та заступник голови Синодального управління військового духовенства по співпраці з ДПСУ протоієрей Михайло Предко.

Звертаючись до прикордонників Блаженнійший Митрополит Епіфаній наголосив, що зараз сприятливий час, щоби позбутися російського ярма.
«Радий сьогодні відзначити вас, адже ви докладаєте чимало зусиль для захисту кордонів нашої держави у цей непростий час випробувань повномасштабною війною з боку росії. Зараз якраз саме той час, коли ми можемо вирватися із цих російських кайданів. Вірю, що з Божою допомогою та завдяки нашим захисникам Батьківщини Україна та весь наш український народ неодмінно здобуде перемогу», – зокрема зазначив Епіфаній.
Очільник прикордонного відомства подякував Предстоятелю за таку шану бійців, які сьогодні протистоять лютому ворогу.
«Віра – це те, що допомагає бійцям триматися з перших годин повномасштабного вторгнення, з нашою міцною вірою їм не забрати в нас нашу волю, нашу історію, нашу душу», – наголосив Дейнеко.
Також під час зустрічі сторони обговорили питання щодо впровадження та розвитку капеланства.
Фото: ДПСУ