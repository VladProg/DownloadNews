Чоловіки призовного віку, які супроводжують дітей та інших осіб, можуть скористатися спеціальним довідником, щоб дізнатися про необхідні документи для виїзду за кордон.

Про це написала дружина Президента Олена Зеленська у Телеграмі, повідомляє Укрінформ.
«Чоловіки, що змушені рятувати близьких евакуацією за кордон, постійно стикаються з купою питань та непорозумінь. І краще їх з’ясувати до розмови із прикордонниками. Щоб прояснити усі неточності, створили вичерпний Довідник для перетину державного кордону чоловіками призовного віку, які супроводжують дітей та інших осіб», - зазначила перша леді.
За її словами, у документі розглянуті всі випадки, коли такий проїзд для чоловіків дозволено, і є детальний перелік усіх необхідних документів та їхні зразки.
Олена Зеленська додала, що довідник підготували в Міноборони спільно з Мінсоцполітики та Державною прикордонною службою, інформація в ньому актуальна й достовірна
Як повідомлялося, у зв'язку із запровадженням воєнного стану в Україні заборонено виїзд за межі країни чоловіків віком від 18 до 60 років. Виняток зроблено для деяких категорій громадян, а також водіїв, які здійснюють вантажоперевезення.