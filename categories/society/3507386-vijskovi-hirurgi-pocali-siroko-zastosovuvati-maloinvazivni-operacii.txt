Українські військові хірурги у фронтових шпиталях почали застосовувати сучасні малоінвазивні оперативні втручання, такі як лапароскопія і торакоскопія.

Про це на брифінгу в Медіацентрі Україна — Укрінформ на тему «Робота хірургів під час війни» розповів головний хірург ЗСУ Костянтин Гуменюк.
“Наші військові хірурги зараз зустрічаються з сучасною бойовою травмою, яка відрізняється від того, що ми знаємо по Великій Вітчизняній війні, по Афганістану, наступних війнах. Нещодавно ми провели унікальну операцію з видалення нирки. Випадок, що трапився в зоні бойових дій, пов’язаний з тим, що ми широко почали застосовувати сучасні малоінвазивні оперативні втручання — лапароскопія, торакоскопія”, - розповів Гуменюк.
Він зазначив, що завдяки малоінвазивності українські хірурги мають кращі результати у діагностиці та лікуванні. А такого досвіду, який отримали наші військові медики, не мають ті країни, які ведуть війни в світі.
“Коли до нашого військового шпиталю поступив військовослужбовець з вогнепальним осколковим пораненням правого плеча і осколковим пошкодженням правої нирки, яка була повністю зруйнована, мною було прийнято рішення використовувати не традиційний метод з розрізом живота і таким видаленням органу, а застосувати сучасну методику - лапароскопію. Безумовно, є певні технічні складності у виконанні цієї операції, але завдяки майстерності і професіоналізму всієї бригади нам вдалось зробити сучасну малоінвазивну операцію з видалення зруйнованої нирки. Вже на наступний день пацієнт самостійно піднімався, на передній черевній стінці залишилось лише чотири маленьких проколи”, - пояснив хірург.
Він додав, що наступного дня, ніби за неписаним серед медиків законом “парних випадків”, поступив військовослужбовець з подібним пораненням зі зруйнованою правою ниркою. І медики зробили точно таку ж другу операцію.
“Ми отримали хороші результати, наші бійці проходять лікування. А ми побачили можливості сучасних малоінвазивних оперативних втручань в наших мобільних шпиталях у подібних випадках” - підсумував Гуменюк.
Як повідомлялося, «Укрзалізниця» та «Лікарі без кордонів» запустили евакопоїзд, який вже евакуював понад 1000 пацієнтів з зони бойових дій.
Фото ілюстративне