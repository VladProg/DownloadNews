У російській федерації планували спровокувати "міграційне цунамі" українців до Європейського Союзу.

Про це Прем'єр-міністр Денис Шмигаль заявив на брифінгу за результатами робочого візиту до Польщі, повідомляє кореспондент Укрінформу.
«Вони (росія - ред.), очевидно, сподівалися зробити міграційну кризу, міграційну хвилю, цунамі українських біженців до Європейського Союзу. Їм це не вдалося. Зараз вони роблять наступну кризу, блокуючи вперше в історії порти іншої країни», - сказав Шмигаль.

За його словами, це рф робить для того, аби не було можливості вивезти їжу для Європи, Африки та Азії.
Як повідомлялося, розв’язана росією війна проти України справляє негативний вплив на ситуацію на глобальному ринку продовольства, адже значно скорочує експорт зернових культур з України. Зокрема, в українських портах рф вже заблокувала десятки комерційних кораблів із уже відвантаженим зерном, яким загарбники не дозволяють вийти в море.
Шість морських портів України не можуть приймати і відправляти вантажі. Крім того, закриті порти у Бердянську, Маріуполі, Скадовську, Херсоні через тимчасову окупацію росіянами.