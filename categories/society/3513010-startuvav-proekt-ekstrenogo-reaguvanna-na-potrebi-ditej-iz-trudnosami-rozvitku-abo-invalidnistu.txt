Міністерство освіти і науки, Міністерство охорони здоров'я, Міністерство соціальної політики, Дитячий фонд ООН (ЮНІСЕФ) і Львівський центр реабілітації «Джерело» започаткували проєкт екстреного реагування на потреби дітей із труднощами розвитку або з інвалідністю.

Про це повідомляє МОН на своєму офіційному сайті, передає Укрінформ.
“Зокрема йдеться про внутрішньо переміщених дітей та дітей, стан яких погіршився внаслідок воєнних дій на території України. У межах проєкту сім’ї зможуть отримати фаховий супровід дитини чи необхідну консультацію, інформацію про доступні у громаді послуги та ресурси, консультації профільних спеціалістів, допомогу з обладнанням згідно з потребами дитини, які визначать фахівці. За необхідності мобільні команди спеціалістів виїжджатимуть у віддалені райони”, - йдеться у повідомленні.
Зазначається, що проєкт впроваджують у 7 областях України, в яких можливо надавати послуги та де зосереджена велика кількість переміщених сімей, а саме: Волинській, Закарпатській, Івано-Франківській, Львівській, Рівненській, Тернопільській і Чернівецькій. Проєкт об’єднує зусилля різних спеціалістів, аби дитина отримала необхідну комплексну допомогу.
“Фахівці проєкту розроблятимуть та поширюватимуть важливі матеріали про розвиток безбар’єрності та підтримки дітей з інвалідністю в громадах, які їх прийматимуть, навчатимуть соціальних працівників та інших професіоналів громад практичним аспектам допомоги дітям із порушеннями розвитку. Батьки та піклувальники отримають консультації спеціалістів та психологічну підтримку у непростий час. У межах проєкту заплановано навчання для спеціалістів громад щодо роботи з дітьми з порушеннями розвитку та їхніми сім'ями, зокрема тими, хто вимушено покинув власні домівки”, - наголосили у міністерстві.
Проєкт створено в межах «СПІЛЬНО» – програми Дитячого фонду ООН (ЮНІСЕФ), яка має на меті об’єднати зусилля з урядом, місцевими органами влади, громадським сектором та бізнес-партнерами, щоби надати мультисекторальну допомогу сім’ям із дітьми, що постраждали від війни.