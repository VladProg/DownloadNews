МОЗ створив комісію для розслідування скандалу з сексистськими висловлюваннями приймальної комісії Львівського національного медичного університету імені Данила Галицького під час розподілу в інтернатуру.

Про це повідомляється на сайті міністерства, передає Укрінформ.
“Міністерство охорони здоровʼя засуджує будь-які прояви сексизму та упередженого ставлення до студентів. За це кожен, хто був причетний до цієї ганебної ситуації, понесе відповідальність. Наразі при МОЗ вже створена комісія для надання оцінки ситуації, що склалася у Львівському національному медуніверситеті ім. Данила Галицького під час розподілу студентів в інтернатуру. До її складу увійдуть представники керівництва МОЗ та відповідних департаментів”, - йдеться у повідомленні.
Зазначається, що комісія проаналізує ситуацію та дасть детальну оцінку діям ректора та членів приймальної комісії. Окремим предметом розслідування стане бездіяльність представника МОЗ, який був присутній на засіданні по відеозвʼязку, однак жодним чином не відреагував на неприпустиму поведінку приймальної комісії університету.
“Студенти, наші майбутні медики, які у війну продовжили навчання та планують будувати свою карʼєру в Україні, в жодному разі не мають ставати мішенями для словесного насильства. Будь-які прояви сексизму, словесне насильство, упереджене ставлення чи образи в бік студентів – це ганьба для закладу вищої освіти та його керівництва. Такі дії не залишаться без покарання. Міністерство охорони здоровʼя просить вибачення студентам, які стали учасниками цієї ганебної ситуації, що сталася”, - зазначили у МОЗ.
У міністерстві наголосили, що “найближчим часом будуть ухвалені відповідні кадрові рішення”. Окрім того, “будуть опрацьовані численні скарги студентів даного ЗВО, які стосуються процедури розподілу в інтернатуру загалом”.
Як повідомлялося, 19 червня, студентка ЛНМУ імені Данила Галицького Марія Грищук оприлюднила у Фейсбуці відео, на яких зафіксовано ректора університету Бориса Зіменковського та членів приймальної комісії під час розподілу в інтернатуру. На одному з них ректор називає ім'я студентки Софії Волкодав, яка обрала дитячу хірургію, однак керівник вишу їй заявляє, що "з таким прізвищем до дітей не можна". На другому відео він засуджує студентку, яка обрала хірургію, говорячи: "Жінка, а хоче різати… сумне. Я б такої знати не хотів".