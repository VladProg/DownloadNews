Кабінет Міністрів на засіданні у п’ятницю, 15 вересня, ухвалив постанову “Деякі питання визначення правового режиму на тимчасово окупованій території України”.

Про це Міністерство з питань реінтеграції тимчасово окупованих територій України повідомляє в Телеграмі, передає Укрінформ.
Постанова була розроблена Мінреінтеграції за дорученням Прем’єр-міністра Дениса Шмигаля, ідеться у повідомленні.
Закон “Про забезпечення прав і свобод громадян та правовий режим на тимчасово окупованій території України” визначає поняття “адміністративна межа” та “лінія зіткнення”.
Сьогодні уряд встановив принцип визначення таких територій. Це забезпечить реалізацію жителями прифронтових територій передбачених законом пільг. Так, уряд чітко визначив, які саме населені пункти вважаються такими, що розташовані на лінії зіткнення.
До таких належать населені пункти, розташовані на територіях активних бойових дій, включених до переліку Мінреінтеграції.
У міністерстві роз’яснили, що українці, які проживають на ТОТ, у населених пунктах на лінії зіткнення, мають право на здобуття або продовження здобуття певного освітнього рівня на території інших регіонів України за рахунок коштів державного бюджету з наданням місць у гуртожитках на час навчання.
Особи, які завершили здобуття вищої освіти на ТОТ, мають право на проходження атестації для визнання здобутих кваліфікацій, результатів навчання та періодів навчання. Виключення – особи, які здобуття вищої освіти на ТОТ почали після дати початку тимчасового захоплення відповідної території.
Як повідомляв Укрінформ, віцепрем'єр-міністр — міністр з питань реінтеграції тимчасово окупованих територій Ірина Верещук наголошує, що блокування соціальних рахунків внутрішньо переміщених осіб є неприпустимим, оскільки дуже часто це єдині кошти, які у них є.