Конкурсна комісія з добору членів Вищої кваліфікаційної комісії суддів оголосила перелік із 32 кандидатів, рекомендованих Вищій раді правосуддя для призначення на заняття 16 вакантних посад членів ВККС.

Відповідне рішення оголосили на засіданні в середу, повідомляє кореспондент Укрінформу.
Як зазначив голова Комісії Іван Міщенко, до переліку кандидатів увійшли 32 претенденти, зокрема: Михайло Богоніс, Юрій Боднарук, Петро Варишко, Людмила Волкова, Ганна Вронська, Віталій Гацелюк, Ірина Давидович, Юлія Джепа, Ярослав Дух, Роман Ігнатов, Роман Кидисюк, Надія Кобецька, Андрій Козлов, Олег Коліуш, Костянтин Красовський, Роман Куйбіда, Володимир Луганський, Дмитро Лук’янець, Руслан Мельник, Світлана Олененко, Олексій Омельян, Андрій Пасічник, Володимир Рисенко, Роман Сабодаш, Руслан Сидорович, Віктор Смородинський, Костянтин Ткаченко, Микола Хавронюк, Сергій Чумак, Галина Шевчук, Тарас Шепель та Олег Яким’як.

“ Цей конкурс дозволив нам звузити перелік кандидатів на основі наших погоджених позицій. Але були в нас і розбіжності в позиціях. Я вважаю, що всі кандидати, які брали участь у цьому процесі, звичайно, погоджуються, що не всі могли пройти далі. Але тим не менш вони з великою честю представляли народ України”, - сказав член Комісії Стівен Маркмен.
Звертаючись до 32 кандидатів, рекомендованих Комісією, Маркмен наголосив, що “ніколи ми не забудемо про те, що ви зазначали під час співбесід і у своїх мотиваційних листах щодо розбудови незалежної судової гілки влади, щодо продовження реформи”.
“Цей конкурс може мати успіх лише, якщо ви ніколи не будете забувати про те, що ви нам написали, про що ви нам повідомляли під час співбесід, і що ви обіцяли народові України”, - підкреслив він.
Як зауважив заступник голови Комісії Тед Зажечни, “в межах конкурсу ми намагалися визначити тих кандидатів, чия професійна освіта, досвід, досягнення і цілеспрямованість дозволили дійти висновку, що саме вони є найкращими з найкращих серед тих, хто претендував”.
“Цей список разом із нашими рекомендаціями, чому саме ми обрали цих кандидатів, ми найближчим часом передамо до Вищої ради правосуддя, і вона вже буде визначатися з тим, як формувати склад Вищої кваліфікаційної комісії”, - підсумував голова Комісії Міщенко.
Міщенко запевнив, що комісія не зволікатиме з переданням документів до ВРП, щоб та могла розпочати співбесіди з 32 рекомендованими кандидатами. На запитання, скільки часу це займе, він відповів: “Максимум два тижні. Я сподіваюся, що за тиждень ми вже закінчимо”.
Як повідомлялося, 21 лютого 2023 року Конкурсна комісія з добору членів Вищої кваліфікаційної комісії суддів завершила співбесіди з кандидатами на посади.
ВККС не працює майже три роки. З метою поновлення її роботи створена Конкурсна комісія, яка добирає кандидатів на посади членів ВККС на засадах прозорого конкурсу за участю міжнародних експертів, що є частиною судової реформи, яку проводить Україна.
Комісія оголосила конкурс на зайняття посади члена Вищої кваліфікаційної комісії суддів України. До участі у конкурсі були допущені 301 правник - громадянин України, який має вищу юридичну освіту, стаж професійної діяльності у сфері права не менше 15 років та володіє державною мовою.
За результатами першого етапу конкурсу до участі в другому етапі (співбесідах) були запрошені 64 кандидати.