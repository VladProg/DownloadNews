Дані про громадян України, потрапили у полон ХАМАСу, не підтвердились.

Як передає Укрінформ, про це посол України в Ізраїлі Євген Корнійчук повідомив в ексклюзивному коментарі ZN.UA.
За слова Корнійчука, найближчими днями з Ізраїлю до Румунії мають евакуювати щонайменше 260 українських громадян.
"Сьогодні виїжджає 208, завтра – 52. І наступний рейс ми формуватимемо на 18 жовтня. Це всі квитки, які придбані через посольство", – зазначив посол.
Дані щодо українців, загиблих в Ізраїлі внаслідок нападу ХАМАС, за словами Корнійчука, не змінилися. Водночас не підтвердилась інформація, що деякі громадяни, яких вважають зниклими безвісти, потрапили у полон ХАМАСу.
Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованих ракетних ударів.
На цей час відомо про 1300 загиблих, близько 3300 осіб зазнали поранень. Доля 150 людей, викрадених і вивезених у сектор Гази, невідома.
Ізраїль офіційно оголосив стан війни та мобілізував 300 тис. резервістів для відповіді на терористичну атаку.
США, Євросоюз, Україна та низка інших держав засудили атаки по Ізраїлю.
У МЗС підтвердили загибель в Ізраїлі 11 громадян України. Дев'ять громадян вважаються зниклими безвісти.