До Міністерства соціальної політики за пів року за допоміжними засобами реабілітації звернулися майже 59 тисяч цивільних і військових, які постраждали від війни.

Про це повідомила міністерка соцполітики Оксана Жолнович на брифінгу, присвяченому процесу протезування, передає кореспондент Укрінформу.
"З січня по липень за допоміжними засобами реабілітації звернулися 58 852 людини, з них протезувалося 20 737 людей і отримали вже протези 11 126 людей на загальну суму 2 млрд 790 млн грн на цей рік", - сказала Жолнович.

Вона додала, що, зокрема, за липень до Мінсоцполітики подано 201 пропозицію на протезування на загальну вартість 51 млн грн. Нині ці особи знаходяться в процесі протезування.
Водночас як додав на брифінгу міністр охорони здоров'я Віктор Ляшко, за 2021 рік в електронній системі охорони здоров'я було зареєстровано 27 тисяч осіб, як військових, так і цивільних, які втратили одну або більше кінцівок, у 2022 році - понад 32 тис. осіб, за перше півріччя 2023 року - 15 360 осіб. За словами міністра охорони здоров'я, при цьому кількість ампутацій є значно більшою.
Як зазначили в Мінсоцполітики, на безоплатне протезування мають право військовослужбовці, правоохоронці, ветерани, постраждалі від війни цивільні громадяни, особи з інвалідністю, які отримали інвалідність не через бойові дії, діти з інвалідністю, діти з порушеннями опорно-рухового апарату.
Військові в межах державної програми забезпечуються двома видами протезів: механічним та електричним.
Для отримання безоплатного протезування за державною програмою необхідно подати документи. Це можна зробити ще в лікарні через соціального працівника, у найближчому ЦНАПі чи місцевому органі соцзахисту населення або через електронний кабінет особи з інвалідністю.
Після подачі документів особа з інвалідністю отримає направлення, яке дає можливість обрати будь-яке протезне підприємство в Україні.
Перелік протезних підприємств є на сайті Міністерства соціальної політики. Загалом в Україні працює близько п'ятдесяти протезних підприємств. Після звернення до підприємства протез виготовляється та передається людині з інвалідністю протягом 45 днів.
Як зазначають у Мінсоцполітики, станом на сьогодні максимальна компенсація вартості протеза 2 млн грн. Для кожного типу протеза держава визначає граничну вартість, тип протезування визначає ВЛК або протезне підприємство.