Грошову допомогу від Управління Верховного комісара ООН у справах біженців (УВКБ ООН) отримають майже 65 тисяч літніх українців, котрі не є переміщеними особами.

Про це повідомляє пресслужба Міністерства соціальної політики України, передає Укрінформ.
«У рамках Меморандуму про співпрацю Мінсоцполітики передало для виплати грошової допомоги Управлінню Верховного комісара ООН у справах біженців перелік літніх людей, які не є переміщеними особами і подали заяви на допомогу через соціальну платформу єДопомога», - йдеться в повідомленні.
Зазначається, що верифікацію пройшли 62 475 сімей, що складаються з 64 886 людей з деокупованих, окупованих територій та регіонів, у яких ведуться бойові дії. Всі ці люди не є внутрішньо переміщеними особами, але постраждали від війни і потребують підтримки.
Протягом трьох місяців кожен член такої сім'ї отримуватиме допомогу в розмірі 2220 грн.
Як повідомлялося, Міністерство соціальної політики України передало Міжнародній організації Red Rose CPS перший реєстр із 40 тис. заяв стосовно 48 270 внутрішньо переміщених осіб з інвалідністю - пенсіонерів на виплату допомоги, що були подані через соціальну платформу єДопомога. Розмір допомоги становитиме 2 тис. гривень на кожну особу, вона надаватиметься протягом трьох місяців.
Соціальна платформа єДопомога надає можливість залишити заявку на фінансову підтримку від міжнародних організацій. Мінсоцполітики проводить верифікацію даних заявника, рішення щодо надання допомоги ухвалюють міжнародні організації.
Фото: з відкритих джерел