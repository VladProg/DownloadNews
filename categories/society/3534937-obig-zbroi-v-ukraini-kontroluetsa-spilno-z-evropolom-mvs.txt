У Міністерстві внутрішніх справ наголошують, що обіг зброї в нашій державі контролюється українськими правоохоронцями спільно з Європолом.

Як передає Укрінформ, про це повідомили в МВС.
За словами заступниці міністра внутрішніх справ Мері Акопян, інформація в окремих іноземних ЗМІ з приводу наявності в Європолі прогнозів щодо потенційних ризиків контрабанди зброї з України на тлі війни може бути фактом недоброчесності чи непрофесійності медіа або свідомою акцією російських спецслужб.
Водночас свою позицію задля спростування цієї інформації представники Європолу розмістили на сайті агенції, зазначили в МВС. У повідомлені наголошується на тісній взаємодії України і Європолу у процесах протидії нелегальному обігу зброї. Зокрема, підкреслено, що цю тему ретельно обговорювали директорка Європолу Катрін де Боллє та міністр внутрішніх справ України Денис Монастирський у рамках неформальної зустрічі міністрів внутрішніх справ ЄС у Празі, зазначили у пресслужбі МВС.

«Європол закликав до неприйнятності спекуляцій на тему нелегальної зброї з України у ЗМІ», - ідеться у повідомленні.
У МВС також зазначили, що під час розмови Монастирського із Катрін де Боллє у Празі сторони обговорювали проблему нелегальної торгівлі зброєю як одного з ключових викликів, пов’язаних з російською агресією в Україні.
Сторони домовились про подальшу співпрацю у рамках участі правоохоронних органів України в оперативних заходах Планів оперативних дій EMPACT, де одним із напрямів є протидія нелегальному обігу вогнепальної зброї. Крім того, українська сторона поінформувала про перспективу запровадження в Україні Єдиного реєстру зброї та наголосила, що автоматизація процесів обліку зброї дозволить посилити контроль над виготовленням, зберіганням, використанням, а також проводити її ідентифікацію.
«Міністерство внутрішніх справ, Національна поліція, Державна прикордонна служба вживає ряд заходів з метою запобігти нелегальному розповсюдженню зброї як в Україні, так і за її межами. Поміж таких заходів – створення і запровадження в Україні Єдиного реєстру зброї. Ефективний контроль над вогнепальною зброєю, її найважливішими компонентами, боєприпасами, компонентами боєприпасів, вибуховими речовинами та заготовками вибухових речовин залежить від ведення їхнього обліку», – наголосила Акопян.
Як повідомляв Укрінформ, російська федерація прагне обманним шляхом дискредитувати Збройні сили України й зірвати постачання озброєння.
Уся зброя в Україні контролюється, а партнери отримують інформацію на всіх етапах, заявив, зокрема, радник керівника Офісу Президента Михайло Подоляк.
Фото: mvs.gov.ua