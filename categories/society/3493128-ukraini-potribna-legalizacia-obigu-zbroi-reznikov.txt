Україні потрібна не тільки лібералізація, але й легалізація обігу зброї, формування культури та відповідального ставлення до зброї.

Таку думку міністр оборони Олексій Резніков висловив у Фейсбуці, передає Укрінформ.
"Вважаю, що Україні потрібна не тільки лібералізація, але й легалізація обігу зброї. Впорядкування. Формування культури безпечного і відповідального ставлення до зброї", - написав Резніков.
На переконання міністра, такі рішення давно назріли.
Він нагадав, що з початком повномасштабного вторгнення десятки тисяч українських громадян отримали автоматичну зброю для захисту своїх домівок у максимально «ліберальний» спосіб.
"По-друге, закон дозволяє громадянам використовувати будь-яку зброю проти ворога. Я вважаю логічним не створювати заборони, а регулювати використання зброї через формування стрілецької культури. Ефективне використання зброї – це не тільки особисті навички, це також певний стан свідомості і наявність відповідної інфраструктури", - написав Резніков.
За словами Резнікова, в Україні потрібно розвивати мережу стрільбищ, тирів, стрілецьких клубів, відповідних змагань, щоб кожен громадянин, який відповідає розумним вимогам, мав можливість навчитися користуватися зброєю.
Як повідомлялося, у мобільному додатку «Дія» розпочалося опитування громадян щодо їхнього ставлення до обігу зброї в Україні.
Фото: Олексій Резніков, ФБ