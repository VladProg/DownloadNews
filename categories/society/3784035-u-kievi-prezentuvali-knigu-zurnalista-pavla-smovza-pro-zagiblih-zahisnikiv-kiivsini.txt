У Києві відбулася презентація книги «Фрагменти української незламності» українського журналіста та головного редактора іванківської газети «Трибуна праці» Павла Смовжа.

Захід відбувся в київському пресклубі Національної спілки журналістів України (НСЖУ), повідомляє кореспондент Укрінформу.

Автор розповів, що презентує книгу з метою вшанування пам‘яті загиблих захисників, які полягли у боях за Україну, зокрема на Київщині.
За його словами, книга «Фрагменти української незламності» включає п‘ять розділів, в одному з яких - розповіді про 39 українських воїнів.
“Розповіді про героїзм та патріотизм українців. Що це означає? Я підготував 39 розповідей про воїнів, які загинули в березні 2022 року на підступах до Києва, які поставили тут надійний заслін”, - підкреслив Смовж.
Водночас він поінформував, що книга доповнюватиметься, оскільки після її видання з’являються нові історії людей, які можна було б розповісти.
Голова Національної спілки журналістів України Сергій Томіленко додав, що НСЖУ рекомендуватиме цю книгу для патріотичного виховання населення та закликатиме місцеві регіональні медіа відтворювати подвиги українських захисників.
У заході взяли участь представники НСЖУ, військовослужбовці, а також рідні полеглих захисників України – героїв книги.
Як повідомлялося, 15 вересня у Києві відбулася презентація видання «Золотий фонд нації. Все буде Україна!», що є своєрідним Меморіалом пам'яті людей, які загинули на війні.
Фото: НСЖУ, Facebook