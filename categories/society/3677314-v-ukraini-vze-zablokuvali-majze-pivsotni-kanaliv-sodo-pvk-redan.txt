В Україні вже заблоковані майже півсотні Телеграм-каналів і груп щодо ПВК “Редан”.

Про це на брифінгу у Медіацентрі Україна-Укрінформ повідомив заступник начальника Управління ювенальної превенції Нацполіції Ярослав Шанько.
“Поліцейські на сьогодні заблокували майже півсотні цих каналів та груп, встановили 45 адміністраторів цих каналів, створених для того, щоб розкрутити цей молодіжний рух та дестабілізувати ситуацію у нашій державі”, - сказав він.
За словами посадовця, наразі кіберполіція спільно з іншими оперативниками встановлюють джерела фінансування цих каналів та їх адміністраторів і організаторів.

Шанько уточнив, що за неповний тиждень Нацполіція зафіксувала понад 40 цих зустрічей молоді у 17 регіонах України. За його даними, поліція оперативно відреагувала на всі ці події і не допустила сутичок і бійок серед молоді.
“На ці заходи було задіяно понад 2,5 тисячі поліцейських. До відділів та територіальних відділень поліції було запрошено понад тисячу осіб. З них більшість — неповнолітні. На місці з ними і їхніми батьками було проведено профілактичні розмови щодо недопущення порушень громадського порядку і роз'яснення щодо як адміністративної, так і кримінальної відповідальності”, - зазначив він.
Шанько додав, що коли поліцейські спілкувалися з дітьми, то більшість із них - 90% - пояснили, що були учасниками цих груп чи масових скупчень через банальну цікавість щодо того, що буде відбуватися далі і взагалі що це все передбачає.
“Адміністратори груп пояснюють, що вони створюють ці Телеграм-канали і групи, бо це зараз “на хайпі” і з метою подальшого заробітку на цих каналах коштів”, - поінформував представник НПУ.
Він зазначив, що "Редан" є штучно розвиненою субкультурою. “В Україні є й інші субкультури, вони були і є серед молоді. Але якихось протиправних дій або такого резонансу вони не набували. Це і свідчить, що саме ця субкультура штучно розвинута”, - зауважив правоохоронець.

Шанько також зазначив, що законодавством участь у субкультурах не заборонена, найголовніше, аби дії їхніх учасників не призводили до порушень закону.
Як повідомлялося, станом на 1 березня у різних регіонах України відбулося вже понад 40 зібрань молоді у рамках нової руху “Редан”, поліція не допустила сутичок.
Експерти вважають, що ситуація з поширенням в Україні цієї субкультури штучно підживлюється.
2 березня капітан поліції, головна інспекторка Управління ювенальної превенції Національної поліції України Роксолана Семірякова заявила, що активність руху “Редан” в Україні йде на спад.