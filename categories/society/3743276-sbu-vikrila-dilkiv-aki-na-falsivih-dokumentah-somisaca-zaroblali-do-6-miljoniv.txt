Служба безпеки України заблокувала міжрегіональну схему серійного виготовлення і продажу підроблених паспортів, посвідок на тимчасове проживання та посвідчень водіїв.

Як передає Укрінформ, про це СБУ повідомляє в Телеграмі.
“У результаті спецоперації у Вінницькій, Львівській, Одеській, Харківській і Донецькій областях затримано організатора оборудки та вісьмох його спільників. Серед них – колишній посадовець розформованої міліції”, - йдеться в повідомленні.
Зловмисники пропонували своїм клієнтам фальшиві паспорти, посвідки на тимчасове проживання в Україні та посвідчення водіїв.

Вартість підробки становила від 8 до 14 тис. грн залежно від типу “документа“ і терміновості виготовлення.
Як уточнюють у СБУ, враховуючи сотні “замовлень”, щомісяця ділки отримували прибуток до 6 млн грн.
За наявними даними, серед основних клієнтів “сервісу” були й іноземці, які на підставі фейкових документів хотіли легалізуватися в Україні або виїхати до Євросоюзу.
Під час слідства встановлено, що незаконну діяльність організували декілька жителів Одеси. А підпільний цех вони облаштували у своїх спільників – у спеціально орендованій квартирі у середмісті Львова. Для пошуку клієнтів створили рекламну сторінку в Інстаграмі, де пропонували перелік нелегальних послуг.
Приміром, підроблену ID-картку громадянина України ділки продавали в середньому за 11 тис. грн.
Готову “продукцію” розсилали по регіонах своїм спільникам, які надалі переадресовували її на поштові адреси замовників. Середній обсяг разової оптової партії підроблених документів в одну область становив від 100 до 500 одиниць.
На підставі зібраних доказів усім фігурантам повідомили про підозру за двома статтями Кримінального кодексу. Суд обрав для них запобіжні заходи у вигляді тримання під вартою та цілодобового домашнього арешту. Триває розслідування для встановлення всіх обставин злочину.
Зловмисникам загрожує до 10 років позбавлення волі з конфіскацією майна.
Як повідомляв Укрінформ, Служба безпеки України викрила в Києві підпільний цех із виготовлення та продажу підроблених документів, печаток і штампів.