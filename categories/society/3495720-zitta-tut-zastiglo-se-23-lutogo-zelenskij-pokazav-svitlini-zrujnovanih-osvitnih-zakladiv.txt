Понад 1800 освітніх закладів по всій Україні постраждали від дій російських загарбників.

Як передає Укрінформ, про це написав Президент Володимир Зеленський у Фейсбуці.
"Цьогоріч замість останнього дзвоника – звук сирени. Понад 1800 освітніх закладів по всій Україні постраждали від дій окупантів. Розбиті вікна, понівечені парти. У шкільних класах життя застигло ще 23 лютого. Але, як би не було складно зараз, українців неможливо зламати. Ми будемо боротися, розвиватися, навчатися. Заради свободи й нашої майбутньої перемоги", - написав Зеленський.

Як повідомляв Укрінформ, Всеукраїнський останній дзвоник для школярів по всій країні та за кордоном 27 травня пролунав онлайн.
Того дня міністр освіти і науки Сергій Шкарлет привітав учнів та вчителів України із завершенням навчального року.
Шкарлет наголосив, що через бойові дії не всі учні мали змогу продовжувати навчання, тому деякі діти завершать навчальний рік дещо пізніше – у червні.
Фото: Володимир Зеленський, Фейсбук