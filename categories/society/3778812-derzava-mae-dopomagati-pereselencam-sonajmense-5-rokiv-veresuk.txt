Держава має допомагати внутрішньо переміщеним особам (ВПО) щонайменше 5 років.

Як передає Укрінформ, про це сказала в інтерв'ю Українському радіо віцепремʼєр-міністр з питань реінтеграції тимчасово окупованих територій Ірина Верещук.
"Статуси завжди мають термін, безстроково, довічно його давати не можна. Я вважаю, що має бути щонайменше 5 років, тому що людині важко адаптуватися", — наголосила Верещук.
На її думку, щонайменше 5 років людині має допомагати держава.
"Але це мають бути конкретні види допомоги. До прикладу виплати: зараз уже два роки як виплати здійснюються. Це друга бюджетна програма після витрат на оборону, 73 млрд цього року на виплати для ВПО. Й ми кажемо, що перші пів року виплати мають бути обов’язково, без прив’язки працевлаштована людина чи ні. Вона повинна мати безумовну підтримку від держави. Це мінімум, який може дати держава", - зазначила вона.
Урядовець наголосила, що для ВПО не потрібні стимули, бо вони самі хочуть повертатися до своєї рідної домівки, навіть напівзруйнованої. Водночас вона закликала не повертатися, "тим паче зараз, у зимовий період".
"Ми не можемо говорити узагальнено про стимул повернутись. Він є в людини, він природній. Кожен хоче повернутися до свого рідного дому, до того середовища, де він був. Але воно змінилося і змінилося назавжди. Ми зараз говоримо про державну політику. Якщо казати про деокуповані території Херсонщини, то люди повертаються, але й виїжджають. Ми оголосили обов’язкову евакуацію, а з деяких населених пунктів – примусову, оскільки під обстрілами дуже сильно страждають діти. Там само на Харківщині: одні повертаються і живуть в Харкові, а інші – виїжджають і це щоденний процес. Зараз говорити про відновлення деокупованих територій, щоб ми сказали, що стратегічно, просторово це буде от так, я не візьмусь", - сказала Верещук.
Як повідомляв Укрінформ, віцепрем'єр - міністр з питань реінтеграції тимчасово окупованих територій Ірина Верещук заявила, що обсяги фінансування виплат ВПО у 2024 році збережуться на рівні поточного року.