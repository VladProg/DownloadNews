У Міністерстві освіти і науки надали рекомендації з організації нового навчального року у закладах професійної освіти, зокрема розпочати його 1 вересня.

Як передає Укрінформ, про це повідомляє Міносвіти.
МОН пропонує закладам професійної освіти розпочати перший семестр навчального року 1 вересня та закінчити 1 грудня 2022 року, а другий – розпочати 15 лютого та завершити 30 червня 2023 року.
Вступну кампанію до профтехів рекомендовано продовжити до 1 листопада 2022 року.
"Робітничі професії є цінними для України. Ефективне навчання стає можливим за умови поєднання тривалої практики та теорії. Саме тому ми рекомендуємо профетхам розпочинати навчання в очному форматі. Ми вже напрацювали перелік заходів задля забезпечення безпеки всіх учасників освітнього процесу. Зокрема закладам до початку нового навчального року необхідно обладнати укриття та правильно організувати евакуаційні шляхи", – заявила директорка директорату професійної освіти МОН Ірина Шумік.
Для учнів 2-3 курсів профтехів дати початку навчання можуть змінюватися. Рішення про проведення освітнього процесу у дистанційній або змішаній формі приймають обласні адміністрації, зазначили у міністерстві.
Також закладам професійної освіти, у приміщені яких проводити навчання небезпечно або неможливо, дозволяється використовувати приміщення інших профтехів.
Як повідомляв Укрінформ, у Міносвіти створили чатбот "ОсвітаВсім", завдяки якому можна отримати актуальну інформацію про вступ-2022. У застосунку можна знайти не лише актуальні дати вступу до закладів вищої освіти на основі повної загальної середньої освіти, а й для всіх категорій: вступ до закладів фахової передвищої освіти на основі 9-х класів; вступ до закладів вищої, фахової передвищої освіти на основі 11-х класів; вступ до закладів вищої освіти на основі фахового молодшого бакалавра, молодшого спеціаліста, молодшого бакалавра; вступ до магістратури на основі бакалавра, спеціаліста, магістра.