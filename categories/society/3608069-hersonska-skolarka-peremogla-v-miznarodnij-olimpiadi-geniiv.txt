Херсонська школярка Поліна Козлова перемогла в номінації "Креативне письмо" на Міжнародній олімпіаді геніїв - нагороду їй приніс вірш англійською про забруднення океану.

Про це повідомляє Суспільне, передає Укрінформ.
"Херсонська школярка Поліна Козлова отримала найвищу нагороду у номінації "Креативне письмо" на "Міжнародній Олімпіаді геніїв", яка щорічно проводиться у Сполучених Штатах Америки", - йдеться у повідомленні.
До початку повномасштабного вторгнення дівчина навчалася в 10-му класі Херсонського фізико-технічного ліцею, планувала вивчати східні мови.
Зазначають, що всеукраїнський етап "Олімпіади геніїв" проводить Мала академія наук України. На той момент Поліна уже брала участь у конкурсі наукових робіт, тому їй запропонували взяти участь в Олімпіаді. Вірш англійською про забруднення океану дівчина написала, перебуваючи в тимчасово захопленому Херсоні. На це у неї пішов тиждень.
Дівчина виїхала до Канади, де живе подруга матері. Разом із новими друзями Поліна почала займатися волонтерством: допомагає облаштуватися переселенцям з України.
Після закінчення школи в Канаді дівчина планує вступити на спеціальність "Журналістика та створення фільмів". У майбутньому Поліна хоче створювати документальне кіно.
Фото: Osvita.ua