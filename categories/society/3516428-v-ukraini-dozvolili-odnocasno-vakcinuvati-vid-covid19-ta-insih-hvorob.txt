В Україні дозволили одночасно вводити вакцини проти COVID-19 та інших інфекційних хвороб дорослим і дітям від 12 років.

Як передає Укрінформ, про це Міністерство охорони здоров'я повідомляє у Фейсбуці.
Це рішення затверджено наказом МОЗ № 1067 від 20 червня. Відтепер за один візит до медичного закладу можна буде щепитися одразу від кількох небезпечних хвороб.
"Практика одночасного введення вакцин від кількох хвороб є безпечною та не може "перевантажити" імунну систему. Якщо цього вимагають обставини, це дозволено як в Україні, так і у світі", – наголосив голова Національної технічної групи експертів з питань імунопрофілактики Федір Лапій.
Як повідомляв Укрінформ, 23 червня міністр Кабінету Міністрів Олег Немчінов поінформував, що в Україні на тиждень фіксується близько тисячі випадків захворювання на COVID-19.