Федеральний уряд Австрії виділить додатково 18 млн євро для допомоги українцям, які постраждали внаслідок російської агресії.

Про це повідомляє Укрінформ з посиланням на Austria Presse Agentur.
"Австрія продовжує збільшувати фінансову допомогу Україні: уряд виділить ще 18 млн євро із фонду надзвичайних ситуацій за кордоном (AKF) МЗС", - йдеться у повідомленні.
Зазначається, що таким чином двостороння фінансова підтримка Австрії вже "перевищила позначку в 150 млн євро".
За даними австрійського МЗС, по 6 млн євро отримають Управління Верховного комісара ООН у справах біженців (УВКБ ООН) і Міжнародний комітет Червоного Хреста (МКЧХ), ще 4 млн євро отримає Дитячий фонд ООН (ЮНІСЕФ) і 2 млн євро – Фонд ООН у галузі народонаселення (ЮНФПА).
"Це спрямовано на підтримку людей в Україні та Молдові. Сусідня держава Молдова приймає найбільшу кількість переміщених осіб з України порівняно з кількістю свого населення", - йдеться у повідомленні.
Також зазначається, що у середу глава МЗС Австрії Александер Шалленберг також візьме участь у міжнародній конференції з відновлення України в Лондоні.
Як повідомляв Укрінформ, у травні стало відомо, що федеральний уряд Австрії надасть словенській організації "Міжнародний трастовий фонд" (ITF) 2 млн євро для гуманітарного розмінування в Україні.