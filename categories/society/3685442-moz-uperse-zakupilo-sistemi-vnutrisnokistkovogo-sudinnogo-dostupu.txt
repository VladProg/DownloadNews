Міністерство охорони здоров’я України вперше закупило сучасні системи внутрішньокісткового судинного доступу для інфузійної і медикаментозної терапії.

Про це повідомляється на сайті МОЗ, передає Укрінформ.
Як зазначається, закупівля проведена у межах спільного зі Світовим банком проєкту «Поліпшення охорони здоровʼя на службі у людей».
«В екстрених ситуаціях у постраждалих, які перебувають у критичному стані, вкрай важливо якомога швидше розпочати лікування. Для цього необхідним є швидкий доступ до введення інфузійних розчинів та відповідних медичних препаратів. Сучасне обладнання дозволяє впродовж десяти секунд отримати такий доступ і може бути використане як для дорослих, так і дітей», – зазначив міністр охорони здоров’я Віктор Ляшко.
Така система внутрішньокісткового доступу широко застосовується у провідних країнах світу та вкрай необхідна саме в екстрених ситуаціях, коли забезпечення внутрішньовенного доступу ускладнено або взагалі неможливо, в тому числі через тяжкий клінічний стан пацієнта. Внутрішньокісткові доступи за своєю функціональною здатністю не відрізняються від центрального венозного.
У МОЗ поінформували, що закуплені 500 систем та 3000 одиниць витратних матеріалів (набори голок різної довжини та аплікатори) доставлено у 16 регіонів. Медобладнання отримають заклади охорони здоров’я, які приймають найбільше постраждалих унаслідок воєнних дій.
Як повідомлялося, у Львові спеціалісти Товариства лікарів критичних станів (SCCM) навчають лікарів застосовувати УЗД-діагностику під час надання допомоги пацієнтам із критичними станами.