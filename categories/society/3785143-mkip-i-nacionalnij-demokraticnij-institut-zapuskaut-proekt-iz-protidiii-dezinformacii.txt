Міністерство культури та інформаційної політики України спільно з Національним демократичним інститутом (NDI) реалізовуватимуть нові проєкти у сфері стратегічних комунікацій та протидії дезінформації.

Про це повідомило Міністерство культури та інформаційної політики, передає Укрінформ.
Під час зустрічі представники NDI і т. в. о. міністра культури та інформаційної політики Ростислав Карандєєв домовилися про запуск та реалізацію спільного проєкту, мета якого - формувати стійкість українського суспільства до дезінформації.
Під час реалізації проєкту відбудуться консультації та стратегічні сесії із ключовими зацікавленими у цьому урядовими і громадянськими представниками.

За словами Карандєєва, інформаційна безпека є однією зі складових національної безпеки. МКІП підтримує ініціативи NDI, спрямовані на вирішення таких завдань, а також готове пропонувати свої.
Директор Національного демократичного інституту в Україні Марчін Валецкі висловив зацікавленість у посиленні співпраці з МКІП. Зокрема йдеться про проведення спільних з урядовими стейкхолдерами і представниками громадських організацій консультацій, спрямованих на створення інформаційної стратегії для супроводу реінтеграційних процесів, зміцнення інформаційної стійкості та підвищення довіри до демократичних інституцій та цінностей.
“Сьогодні ми тут, щоб почути ваші потреби та ідеї, а також запропонувати свої проєкти, які ми можемо спільно реалізувати”, – сказав він.
Старший менеджер програми протидії дезінформації та дослідницької програми NDI Джерел Гіліам та старший фахівець програми протидії дезінформації NDI Віталій Рибак представили розроблені та вже успішно реалізовані проєкти й окреслили бачення майбутньої співпраці з МКІП.
Як повідомляв Укрінформ, за словами британського журналіста, письменника та багаторічного дослідника проблем пропаганди Пітера Померанцева, всьому демократичному світу потрібно активно використовувати новітні технології для ефективної протидії пропаганді авторитарних режимів, а також залучити нове покоління “інформаційних воїнів”.