На виплату державної допомоги сім’ям полонених минулого місяця було перераховано 60 мільйонів гривень.

Як передає Укрінформ, про це Міністерство з питань реінтеграції тимчасово окупованих територій повідомляє у Телеграмі.
Мінреінтеграції продовжує виплачувати державну грошову допомогу в інтересах осіб, стосовно яких встановлено факт позбавлення особистої свободи внаслідок збройної агресії Росії проти України.
Ідеться про фінансову підтримку від держави у розмірі 100 тисяч гривень на особу за рік перебування у місцях несвободи.
“Зокрема у жовтні Мінреінтеграції спрямувало на виплати відповідної щорічної державної грошової допомоги родинам полонених загалом 60 мільйонів гривень”, - зазначили у відомстві.
Таким чином, за 10 місяців поточного року Мінреінтеграції виплатило звільненим з полону і сім’ям політв’язнів, цивільних заручників і військовополонених держдопомоги на загальну суму понад 337 млн грн.
Як повідомляв Укрінформ, в Україні розробляють державну систему відновлення та реабілітації цивільних громадян і військовослужбовців, звільнених з російської неволі.