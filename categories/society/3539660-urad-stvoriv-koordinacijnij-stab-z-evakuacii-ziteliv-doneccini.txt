Кабінет Міністрів України створив Координаційний штаб, який займатиметься організацією евакуації з Донецької області.

Як передає Укрінформ, про це Міністерство з питань реінтеграції тимчасово окупованих територій України повідомляє у Фейсбуці.

“Сьогодні Кабмін підтримав ініціативу Мінреінтеграції та створив Координаційний штаб, який займатиметься організацією евакуації з Донецької області, - ідеться в повідомленні.
Штаб з евакуації жителів Донеччини очолила віцепрем’єр-міністр - міністр з питань реінтеграції тимчасово окупованих територій Ірина Верещук.
Як підкреслили в міністерстві, Донеччина зараз на межі гуманітарної катастрофи: тривають активні бойові дії, інфраструктура зруйнована. Люди ризикують не лише потрапити під обстріли: при відсутності тепла, ліків та їжі взимку вижити буде непросто.
Зазначається, що виходом є евакуація.
“Щоб вона пройшла злагоджено та безпечно, необхідна координація дій влади, військових, волонтерів. Треба вивезти людей з небезпечного місця, знайти їм прихисток, надати допомогу, розселити. Все це – робота штабу”, - ідеться в повідомленні.
До складу Координаційний штабу увійшли представники міністерств, силових відомств та обласних військових адміністрацій.
Як повідомляв Укрінформ, 27 липня Міністерство з питань реінтеграції тимчасово окупованих територій України оновило перелік громад у районах бойових дій, на ТОТ і тих, що в оточенні.