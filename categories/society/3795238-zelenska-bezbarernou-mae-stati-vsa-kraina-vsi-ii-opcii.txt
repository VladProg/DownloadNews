Перша леді Олена Зеленська констатує, що наразі немає точних даних щодо кількості людей, постраждалих від російських атак в Україні, яким потрібне протезування.

Про це вона сказала під час виступу на Національному форумі прав людей з інвалідністю у Києві, повідомляє Укрінформ.
“У наших ЗМІ зараз широко розійшлися підрахунки Wall Street Journal щодо кількості українців, які отримали інвалідність в результаті російських атак і злочинів. Там ідеться про 50 тисяч людей, які потребують протезування. Тим часом, за інформацією наших відомств, ця цифра набагато більша. І насправді, скажу так, навряд чи хтось прямо сьогодні володіє точними цифрами, навіть в Україні, не те що за кордоном. А це була інформація від компанії Ottobock, яка є виробником протезів”, - сказала Зеленська.
Вона наголосила, що “інвалідність - це не лише про травми, є інвалідність невидима, з якою також потрібно працювати”.
“Тож ще раз хочу наголосити — давайте бачити не цифри, а людей. Не вираховувати відсотки, не ділити людей за ознаками, а навпаки - включати. Не творити оази безбар’єрності чи резервації безбар’єрності - тут вона є, а тут вона непотрібна, тому що в нас таких людей немає”, - наголосила Зеленська.






Олена Зеленська виступила на Національному форумі прав людей з інвалідністю у Києві / Фото: t.me/FirstLadyOfUkraine




























Вона підкреслила, що “безбар’єрною має стати вся країна, всі її опції - кар’єрні, навчальні, побутові, розважальні — всі”.
“Сподіваюся, що прийнята сьогодні за підсумками форуму резолюція, в яку інтегрована Національна стратегія безбар’єрності, також стане документом для всіх нас, для всіх приймачів рішень, для тих, хто втілюватиме ці рішення, для нашого більш якісного і, чесно кажучи, кращого життя в нашій країні”, - додала Зеленська.
Форум у Києві проводиться громадською спілкою «Ліга Сильних» завдяки отриманому гранту від Програми «Підтримка організацій громадянського суспільства (ОГС)» в Україні у межах фінансової підтримки Міністерства закордонних справ і справ Співдружності націй та розвитку Великої Британії.
Програма реалізується Crown Agents у партнерстві з International Alert і у співпраці з Crown Agents in Ukraine.
Як повідомлялося, 3 грудня - Міжнародний день людей з інвалідністю, встановлений Генеральною асамблеєю ООН.