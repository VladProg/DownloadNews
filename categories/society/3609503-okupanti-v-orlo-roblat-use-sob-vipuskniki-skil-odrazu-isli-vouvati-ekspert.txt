Щороку на тимчасово окупованій території Луганської області зростала кількість «казацьких» та «кадетських» класів, де основним напрямком навчання є військова підготовка.

Про це сказав головний редактор онлайн-видання «Реальна газета» Андрій Діхтяренко під час панельної дискусії «Цілеспрямована мілітаризація освіти, мови, культури та інша зброя «руського міра», що відбулася в Медіацентрі Україна — Укрінформ.
«Кількість «казацьких» класів на окупованій Луганщині зростала в арифметичній прогресії: у 2018 – 2019 роках було 8 таких класів, у 2020-му році – 18 класів, а у 2021-22 роках діють 62 «казацькі» класи, у яких навчається 1200 дітей. Це серйозна проблема, окупанти роблять усе, щоби молоде покоління на окупованих територіях після школи одразу йшло воювати. Для дітей, які навчаються в цих «казацьких» класах, це вже природно», - зазначив Діхтяренко.
За його словами, для цих класів загарбники спеціально розробили шкільний курс «Історії та культури «казацтва» Луганщини».
Діхтяренко зауважив, що в «казацьких» класах основними напрямками навчання є військовий вишкіл, релігійне виховання, пропаганда сімейних патріархальних традицій.
«Обов'язковою є ідеологічна обробка дітей, що базується на російському імперстві, антиукраїнській політінформації і «заказачуванню». Тобто дітям пояснюють, що вони, фактично, є нащадками донських козаків, або ж діє посвята в козаки», - зазначив експерт.
За його словами, впроваджували «казацьку освіту» на Луганщині Сергій Юрченко, який перед цим курував «казаків» у Криму, та киянин Олексій Селіванов, який до 2014 року очолював осередки місцевих проросійських «казаків».
«Їхніми «кураторами» є люди, які впроваджували «казацьку», мілітарну освіту в рф. Це депутат держдуми рф Віктор Водолацький, який керує осередком козаків у Ростовській області. Також колишній заступник губернатора Краснодарського краю, один з ідеологів впровадження казацької мілітарної освіти на Кубані Микола Долуда. Показово, що на Кубані діє 4550 «казацьких» класів, випускники яких пішли воювати проти України», - зауважив Діхтяренко.
За його словами, вже відомо про випадок, коли випускник «казачого» класу з ОРЛО загинув на війні рф проти України.
Як повідомлялося, уповноважений Верховної Ради з прав людини Дмитро Лубінець вважає проявом геноциду формування загарбниками на тимчасово захоплених територіях України регіональних відділень «юнармії».