Міністерство охорони здоров'я планує цього року реалізувати 107 цифрових проєктів.

Про це йшлося на засіданні Офісу координації розвитку електронної охорони здоров’я, повідомляє Укрінформ із посиланням на пресслужбу МОЗ.
«Цьогорічна дорожня карта включає 107 цифрових проєктів. Це амбітний план. Але водночас і виклик. Однак за допомогою команд із різних інституцій, які над ними працюють, а також підтримки усіх партнерів та стейкхолдерів їх початок і реалізація під силу. Тим більше, чимало проєктів вже успішно втілено, у тому числі під час повномасштабної війни», - розповіла заступниця міністра охорони здоров’я з питань цифрового розвитку Марія Карчевич.
Серед втілених ініціатив та тих, що перебувають на етапі реалізації, - реімбурсація імуносупресивних лікарських засобів; COVID-сертифікати для щеплених за кордоном; електронні медичні записи стаціонарної допомоги; електронні рецепти на всі рецептурні препарати; пілот системи e-Stock тощо.
Як повідомлялося, МОЗ оприлюднило для громадського обговорення оновлений проєкт Стратегії розвитку системи охорони здоровʼя до 2030 року.