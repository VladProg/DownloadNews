НСЖУ звертається до італійських профспілок та видання la Repubblica із закликом забезпечити соціальні гарантії родині загиблого фіксера Богдана Бітіка.

Як передає Укрінформ, про це Національна спілка журналістів України повідомляє у Телеграмі.
«НСЖУ звертається до італійських профспілок, які входять до Європейської та Міжнародної федерацій журналістів та видання la Repubblica із закликом забезпечити соціальні гарантії родині загиблого фіксера Богдана Бітіка», - йдеться у повідомленні.
Зазначається, що НСЖУ підготувала листи до італійських профспілок та видання, для якого працював Богдан Бітік, у яких закликає забезпечити усі соціальні та інші передбачені гарантії для сім’ї загиблого як для члена італійської медіакоманди.
У своєму коментарі голова Національної спілки журналістів України Сергій Томіленко зауважив, що вбивство українського продюсера Богдана Бітіка та поранення італійського журналіста Коррадо Зуніно під час їхньої журналістської роботи поблизу Херсона є новим воєнним злочином росіян. А також є свідченням небезпеки журналістської професії.
Як повідомляв Укрінформ, під Херсоном 26 квітня загинув український фіксер Богдан Бітік, який допомагав італійському журналісту Коррадо Зуніно висвітлювати події, пов'язані з війною в Україні.