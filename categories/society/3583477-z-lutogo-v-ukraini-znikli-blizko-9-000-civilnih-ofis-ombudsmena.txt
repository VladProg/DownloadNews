Офіс Уповноваженого ВР з прав людини, починаючи з лютого 2022 року, на основі звернень до Секретаріату Уповноваженого, зафіксував близько дев'яти тисяч випадків зникнення цивільних осіб.

Про це заявив представник Уповноваженого з дотримання прав людини в системі органів сектору безпеки і оборони Олександр Кононенко, інформує у Фейсбуці пресслужба Офісу Омбудсмена, передає Укрінформ.
За його словами, починаючи з 2014 року, значна кількість наших цивільних осіб перебуває на території рф. Частина з цих громадян була засуджена до значних термінів, тож потрібно не забувати про них і робити все для того, щоб їх звільнили, сказав Кононенко.
«Починаючи з лютого цього року, на основі звернень до Секретаріату Уповноваженого Верховної Ради України з прав людини ми зафіксували близько дев'яти тисяч випадків зникнення цивільних осіб. Із них знайдено 2 241 особу. Визволено, вже можемо сказати, 44 особи, загинули 97 осіб. І лише 170 осіб були верифіковані Міжнародним Комітетом Червоного Хреста», - поінформував посадовець.
Представник Офісу Омбудсмана заявив, що утисків найбільше зазнають люди з активною українською позицією.
Також Кононенко зазначив, що рф, порушуючи Женевські конвенції, прирівнює українських цивільних громадян до військовополонених, і що серед цих людей є ексучасники АТО, ООС, колишні правоохоронці й навіть волонтери.
На переконання представника Уповноваженого з дотримання прав людини в системі органів сектору безпеки та оборони, суспільство не повинне лишати це поза увагою.
«Саме тому в Офісі Уповноваженого Верховної Ради України з прав людини розпочався процес створення експертної ради при представнику Уповноваженого, де окремим напрямом буде питання захисту прав і свобод цивільних осіб», – сказав Кононенко і закликав громадські організації долучатися до цього процесу.
Він уточнив, що громадяни, які перебувають на тимчасово захоплених рф територіях, мають повідомляти про зникнення осіб до органів Нацполіції.
«Звертаємося до громадянського суспільства, Міжнародного Комітету Червоного Хреста, ООН щодо координації подальших дій, посиленні тиску на агресора, задля звільнення і повернення на Батьківщину наших громадян», – заявив Кононенко.
Як повідомлялося, 30 вересня в Офісі Омбудсмана поінформували, що в Україні з початку повномасштабної війни з рф знайшли уже понад 6 200 дітей. Станом на ранок п’ятниці, безвісти зниклими вважаються 242 дитини, 7890 – депортованими.
Фото: Stringer, Anadolu Agency