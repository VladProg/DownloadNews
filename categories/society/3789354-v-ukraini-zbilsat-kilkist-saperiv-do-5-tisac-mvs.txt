План уряду передбачає підготовку до кінця наступного року 5 тисяч саперів і піротехніків для розмінування територій.

Про це заявив міністр внутрішніх справ Ігор Клименко під час церемонії передачі від японської сторони партії гумдопомоги для українських рятувальників, передає кореспондент Укрінформу.
“План уряду - до кінця наступного року підготувати вже 5 тисяч наших саперів та піротехніків. І, звичайно, він (цей план — ред.) паралельно має на меті і оснащення автомобільним і спеціальним транспортом та відповідним обладнанням наших військовослужбовців і рятувальників, які щодня розміновують наші території”, - сказав він.
За словами міністра, сапери повинні мати можливість швидко пересуватися і перевозити відповідне обладнання.
“І, звичайно, у першу чергу ми маємо всі разом зберегти їм життя та здоров'я. Ми перемагаємо і боремося. Але паралельно ми, звичайно, маємо забезпечити безпеку для всіх наших громадян”, - зазначив Клименко.
Як повідомлялося, станом на жовтень в Україні, за даними МВС, підготовлені три тисячі саперів, хоча на початку року їх було вдвічі менше. Також є 29 машин для розмінування.
Від початку повномасштабного вторгнення російських військ загинув 21 сапер Державної служби з надзвичайних ситуацій, ще 77 були травмовані.