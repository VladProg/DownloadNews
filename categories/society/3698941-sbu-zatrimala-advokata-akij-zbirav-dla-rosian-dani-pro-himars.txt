Служба безпеки України викрила у Київській області російського агента, який збирав дані про HIMARS.

Як передає Укрінформ, про це СБУ повідомляє у Телеграмі.
«Зловмисником виявився місцевий діючий адвокат, який раніше працював у прокуратурі і внаслідок неуспішного проходження атестації був звільнений з цієї структури у 2021 році», - ідеться в повідомленні.
Встановлено, що згодом його завербували російські спецслужби для проведення розвідувально-підривної діяльності проти України.

Відео: СБУ
За вказівкою ворога, адвокат намагався здобути мапи мінних полів, створених Силами оборони на підступах до Києва і на території Чернігівщині, а також у прифронтових районах сходу України.
Крім того, він розвідував можливі бойові позиції реактивних артилерійських систем M142 HIMARS та місця дислокації складів з боєприпасами та паливо-мастильними матеріалами ЗСУ.
російський агент також підшукував інформаторів, яким пропонував високу грошову «винагороду» за передачу секретних відомостей.
«Розвідінформація потрібна була загарбникам для здійснення повітряного удару по підрозділах українських військ, а також для створення власної карти українських укріплень», - сказано в повідомленні.
Втім, співробітники СБУ викрили зловмисника, задокументували злочинні дії і затримали під час передачі йому імітаційних координат базування HIMARS.
У ході розслідування встановлено, що російський агент також налагодив схему нелегального виїзду за кордон українських громадян призовного віку.
До оборудки він залучив декількох спільників, які пропонували своїм клієнтам фіктивні документи для втечі за межі України.
Під час обшуку у нього виявили комп’ютерну техніку, мобільні телефони та носії інформації, які підтверджують факти підривної діяльності на користь країни-агресора.
На підставі зібраних доказів слідчі Служби безпеки повідомили йому про підозру за ч. 2 ст. 111 Кримінального кодексу України (державна зрада, вчинена в умовах воєнного стану).

Вирішується питання щодо обрання зловмиснику запобіжного заходу у вигляді тримання під вартою.
Як повідомляв Укрінформ, в Україні засудили до 15 років позбавлення волі жителя Марганця, який коригував російські повітряні атаки на Дніпропетровщині.