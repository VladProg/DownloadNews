Міністерство охорони здоров'я України цього тижня отримало 120 тонн лікарських препаратів і 18 автомобілів швидкої допомоги як гуманітарну допомогу.

Про це повідомляє пресслужба МОЗ, передає Укрінформ.
Як зазначається, від різних донорів та благодійних організацій МОЗ отримало 18 автомобілів швидкої допомоги; 20,8 тис. індивідуальних аптечок; 12,5 тонни анальгетиків; 5,5 т наркотичних препаратів; 89 т ліків в асортименті; 13 т засобів, що застосовуються для лікування інфекційно-запальних захворювань кишківника; тонну імуносупресантів. Також надійшло 7800 бандажів; тонна дезінфікуючих засобів; 7,5 т витратних матеріалів; 138 апаратів зовнішньої фіксації.
"Дякуємо всім організаціям, які з першого дня війни надають Україні допомогу та підтримку. Перемога буде за нами!" - зазначили у МОЗ.
Як повідомлялося, від початку повномасштабного російського вторгнення до України надійшло близько 2 тис. тонн ліків та медичних виробів від країн-партнерів та представників українського і міжнародного бізнесу.