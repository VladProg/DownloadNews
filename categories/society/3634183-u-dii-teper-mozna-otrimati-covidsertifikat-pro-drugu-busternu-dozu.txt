Міністерство цифрової трансформації оновили СOVID-сертифікати в Дії, дозволивши українцям згенерувати документ про 4-ту дозу вакцини.

Про це повідомив віцепрем'єр-міністр – міністр з питань цифрової трансформації Михайло Федоров у Телеграмі, передає Укрінформ.
«Оновили СOVID-сертифікати в Дії. Тепер можете згенерувати оновлений документ про 4-ту дозу вакцини. Для цього зайдіть у застосунок, натисніть Послуги, виберіть COVID-сертифікати та клікніть Отримати», - зазначив міністр.
Федоров уточнив, що через кілька хвилин оновлений сертифікат з’явиться серед документів в Дії. Скористатися ним можна як в Україні, так і за кордоном.
Як повідомлялось, за весь час пандемії в Україні захворіло – 5 350 380 осіб, одужало – 5 222 854 особи, летальних випадків – 110 694, проведено тестувань (методом ПЛР та експрес) – 33 227 038.
Від початку кампанії щеплено 34 806 307 осіб, з них отримали дві дози – 15 393 919 осіб, першу бустерну дозу – 2 936 710 осіб, другу бустерну дозу – 176 679 осіб, додаткову дозу – 35 307 осіб.