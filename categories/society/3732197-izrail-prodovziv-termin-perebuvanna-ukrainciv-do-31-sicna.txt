Ізраїль продовжив термін перебування для громадян України, які легально перебували у країні, до 31 січня 2024 року.

Про це повідомило у Фейсбуці посольство України в Ізраїлі, передає Укрінформ.
«МВС Ізраїлю прийнято рішення про продовження терміну перебування для громадян України, які легально знаходились в Ізраїлі станом на 24 лютого 2022 року, а також тих, хто в’їхав у країну пізніше, до 31 січня 2024 року», - поінформували у диппредставництві.
Українські дипломати уточнили, що співвітчизникам не потрібно звертатися до відділень МВС Ізраїлю для продовження терміну дії туристичної візи.
У посольстві додали, що МВС Ізраїлю також оновило рекомендації щодо працевлаштування громадян України, з моменту в’їзду яких до Ізраїлю минуло 90 днів. Зокрема, при прийомі на роботу такої категорії громадян роботодавець зобов’язаний перевірити, чи дійсно громадянин має український паспорт, а також упевнитись, що з моменту в’їзду особи в Ізраїль минуло 90 днів.
Як повідомлялося, нещодавно посольство України в Державі Ізраїль закликало ізраїльський уряд змінити свою позицію щодо РФ та підтримати Україну оборонними засобами у боротьбі з агресором.
Фото: Офіс президента