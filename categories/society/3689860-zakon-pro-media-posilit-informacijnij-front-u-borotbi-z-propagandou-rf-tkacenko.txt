Закон «Про медіа» посилить інформаційний фронт українців у боротьбі з російською пропагандою.

Про це міністр культури та інформаційної політики Олександр Ткаченко написав у Телеграмі, передає Укрінформ.
"Сьогодні, нарешті, набуває чинності Закон України «Про медіа», до якого Україна прямувала понад 10 років. Перш за все, закон забезпечує прозорість медійного простору та реалізує права на свободу вираження поглядів, отримання різнобічної, достовірної та оперативної інформації та її вільного поширення", - написав Ткаченко.
За його словами, державної мови на національному телебаченні відтепер стане більше. Зокрема, мінімальна частка зросте з 75% до 90%, і це значно посилює позиції української мови в медіасфері.
"Вдячний усім колегам за їх кропітку роботу та докладені зусилля на шляху втілення цього закону. Оскільки закон «Про медіа» це не лише важливий крок на шляху вступу до Євросоюзу, але й посилення нашого інформаційного фронту у боротьбі з російською пропагандою", - додав міністр.
Як повідомлялося, 31 березня в Україні набуває чинності Закон "Про медіа". Документ визначає правові засади діяльності в Україні суб’єктів у сфері медіа, а також засади державного управління, регулювання та нагляду у цій сфері.
Згідно із законом, органом державного регулювання діяльності медіа, а також органом нагляду у цій сфері є Національна рада з питань телебачення і радіомовлення.