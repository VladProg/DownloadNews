Нинішня зима в Україні буде дуже важкою, але потрібно зробити все, щоб вистояти.

Про це сказав Президент Володимир Зеленський під час відеозвернення, передає Укрінформ.
"Ворог дуже сподівається використати зиму проти нас: зробити зимовий холод і труднощі частиною свого терору. Ми ж маємо зробити все, щоб вистояти цю зиму, як би це не було важко. Вистояти – і ми вистоїмо. Вистояти цієї зими – це відстояти все", - наголосив Президент.
За його словами, у росії поки ще є ракети й перевага в артилерії, але в українців є те, чого окупант не має і не матиме: ми захищаємо свій дім, що дає найсильнішу мотивацію з можливих, боремося за свободу, що примножує будь-яку силу, і ми захищаємо правду, а це об’єднує навколо України весь світ.
"Ми бачимо щасливих людей, коли вони зустрічають український прапор у звільнених містах – усюди, куди повертається Україна. А це означає, що нас чекають усюди, де ще є окупація. Чекають і вірять, що Україна повернеться. Чекають і добре знають: якщо росія вдерлася, то це не назавжди", - підкреслив Глава держави.
Зеленський зауважив, що для того, аби пройти цю зиму, українці мають ще більше допомагати одне одному і дбати одне про одного, навіть не питаючи, чи потрібна допомога.
"Щоб пройти зиму, ми маємо бути ще більш стійкими і ще більш єдиними, ніж будь-коли. Не можна допускати жодних внутрішніх конфліктів і чвар, які можуть послабити нас усіх, навіть якщо хтось один думає, що це якось посилить його особисто. Треба ще більше взаємодії, ніж будь-коли. Уся Україна має стати одним великим Пунктом Незламності та працювати щодня, працювати щоночі. Держава, бізнес, люди – усі ми, українці, усі разом", - наголосив Президент.
Як повідомляв Укрінформ, 24 лютого 2022 року російська федерація розпочала повномасштабне вторгнення в Україну.