Збори суддів Касаційного господарського суду у складі Верховного Суду, на яких мали розглянути питання відставки його очільника Богдана Львова, не відбулися.

Про це повідомила у Фейсбуці ініціаторка збору підписів за проведення відповідних зборів суддя ВС Олена Кібенко, передає Укрінформ.
Кібенко нагадала, що ініціативною групою суддів КГС 19 вересня було оголошено збір підписів за проведення 26 вересня зборів для вирішення питання щодо дострокового припинення повноважень голови КГС Богдана Львова.
"Станом на сьогодні наше звернення підтримали 13 суддів. Отже, сьогодні збори не відбулися. Втім, нам також відомо, що суддями КГС був організований паралельний збір голосів під зверненням зі схожою вимогою. Про наші подальші кроки поінформуємо додатково”, - написала вона.
Як повідомляв Укрінформ, 15 вересня журналісти «Схем» оприлюднили розслідування про те, що очільник Касаційного господарського суду у складі Верховного суду Богдан Львов, який має доступ до державної таємниці, виявився громадянином російської федерації. Журналісти опублікували документи, відповідно яких Львов став громадянином рф ще у 1999 році, вже працюючи суддею в Україні, а у 2012 році оновив паспорт після досягнення 45-річчя. Журналісти встановили, що в день подання заяви він перебував у москві. В обох випадках письмова заява оформлена від його імені.
У розслідуванні йдеться, що факт наявності російського громадянства суддя приховав від конкурсної комісії, яка у 2017 р. обрала його до реформованого Верховного Суду. Згідно з Конституцією, набуття суддею громадянства іншої країни є підставою для припинення його повноважень.
26 вересня у Верховному Суді поінформували, що СБУ скасувала Львову доступ до державної таємниці.
Сам Львов заперечує наявність у нього російського громадянства. Він також повідомив, що звернувся до правоохоронних органів з тим, щоб вони перевірили викладену журналістами інформацію. Львов стверджує, що документи, які свідчать про отримання ним російського громадянства, сфальшовані.