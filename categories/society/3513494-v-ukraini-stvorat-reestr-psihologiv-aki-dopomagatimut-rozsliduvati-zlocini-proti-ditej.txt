На базі Координаційного центру з надання безоплатної правової допомоги планують створити реєстр психологів, які працюватимуть із дітьми, постраждалими від насильства.

Як передає Укрінформ, про це інформує пресслужба Міністерства юстиції.
Зазначається, що спеціалісти, які увійдуть до реєстру психологів, допомагатимуть правоохоронним органам ефективно розслідувати злочини проти дітей, а також — суду під час здійснення судового розгляду за участі дитини.
У Мін’юсті повідомляють, що створення реєстру є спільною ініціативою Міжвідомчої координаційної ради з питань правосуддя щодо неповнолітніх, Офісу генерального прокурора, Міністерства внутрішніх справ, Національної поліції, Міністерства юстиції, Дитячого фонду ООН (ЮНІСЕФ), Координаційного центру із надання безоплатної правової допомоги та ГО «Всеукраїнський громадський центр «Волонтер».
Запуск реєстру був передбачений Національною стратегією реформування системи юстиції щодо дітей і мав відбутися до 2023 року. Утім, через війну в Україні запуск вирішили пришвидшити.
“Кількість повідомлень про дітей, які постраждали від воєнних злочинів, зростає. Тож є потреба забезпечити доступ психологів до слідчих дій на території всієї країни — як офлайн, так і онлайн, — щоб надати дітям необхідну підтримку та допомогу, а також зробити правосуддя дружнім до дитини та мінімізувати ризик повторної травми”, - пояснюють у міністерстві.
Зазначається, що до реєстру відбиратимуть психологів, які мають вищу психологічну освіту, досвід роботи з дітьми, високу готовність та мотивацію долучатися до такої діяльності.
За задумом, включені до реєстру психологи братимуть участь у процесуальних діях за участю дітей, зокрема в їх допиті, що передбачено Кримінальним процесуальним кодексом.
Зазначається, що наразі тристоронній наказ, яким затвердять Порядок реалізації пілотного проєкту щодо залучення психологів до кримінальних проваджень за участі малолітніх і неповнолітніх осіб, перебуває на завершальному етапі погодження.
Як повідомлялося, в Україні внаслідок повномасштабної збройної агресії російської федерації 324 дитини загинули, 593 - поранені.