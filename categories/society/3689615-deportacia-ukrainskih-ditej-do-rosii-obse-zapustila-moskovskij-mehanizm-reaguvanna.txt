В ОБСЄ 45 держав-учасниць за підтримки України активували так званий московський механізм з метою реагування на примусове переміщення українських дітей до рф на тлі порушень прав людини та гуманітарних наслідків агресивної війни росії проти України.

Як передає власний кореспондент Укрінформу, відповідну спільну заяву зачитала під час засідання Постійної ради ОБСЄ у четвер постійний представник Німеччини в ОБСЄ Геза Бройтігам.
"Бувши глибоко занепокоєними впливом триваючої агресії росії проти України, зокрема на цивільне населення, включаючи дітей, делегації Албанії, Андорри, Австрії, Бельгії, Боснії і Герцеговини, Болгарії, Канади, Хорватії, Кіпру, Чеської Республіки, Данії, Естонії, Фінляндії, Франції, Грузії, Німеччини, Греції, Угорщини, Ісландії, Ірландії, Італії, Ліхтенштейну, Литви, Естонії, Латвії, Люксембургу, Мальти, Республіки Молдова, Монако, Чорногорії, Нідерландів, Північної Македонії, Норвегії, Польщі, Португалії, Румунії, Сан-Марино, Сербії, Словаччини, Словенії, Іспанії, Швеції, Швейцарії, Туреччини, Сполученого Королівства та Сполучених Штатів Америки, після двосторонніх консультацій з Україною в рамках Віденського механізму, активують московський механізм (людський вимір) відповідно до пункту 8 цього документа", - йдеться у заяві.
Відповідно до процедури, буде створена місія експертів, яка, спираючись на попередні висновки, має "встановити факти та обставини, пов'язані з можливими порушеннями відповідних зобов'язань ОБСЄ, порушеннями прав людини, порушеннями міжнародного гуманітарного права та міжнародного права прав людини, а також можливими випадками воєнних злочинів і злочинів проти людяності, пов'язаними з насильницьким переміщенням дітей в межах частин території України, тимчасово підконтрольних або окупованих росією, та/або з їхньою депортацією до рф".
Місії буде доручено "збирати, консолідувати та аналізувати цю інформацію з метою надання рекомендацій, а також надання інформації відповідним механізмам притягнення до відповідальності, а також національним, регіональним або міжнародним судам чи трибуналам, які мають або можуть мати таку юрисдикцію в майбутньому".
"Ми запрошуємо БДІПЛ надати будь-яку відповідну інформацію або документацію, отриману від будь-якої нової експертної місії, іншим відповідним механізмам притягнення до відповідальності, а також національним, регіональним або міжнародним судам чи трибуналам, які мають або можуть мати відповідну юрисдикцію", - йдеться у заяві.
Своєю чергою керівник Офісу Президента Андрій Єрмак написав у Телеграмі, що Україна створює міжнародну робочу групу для повернення українських дітей, які були примусово депортовані до рф.
Він зауважив, що 45 держав-членів ОБСЄ ініціювали розслідування щодо викрадення українських дітей з окупованих росією територій України, і це є важливим рішенням.
"Також ми працюємо над питанням повернення наших дітей, створюємо міжнародну робочу групу, яка сфокусується на цьому", - додав Єрмак.
Як повідомляв Укрінформ, "московський механізм" – процедура, передбачена московським документом Конференції з людського виміру ОБСЄ, що проходила 1991 року в москві.
Цей механізм, зокрема, дає змогу групі з десяти і більше держав-учасниць ОБСЄ створити місію незалежних експертів для вивчення особливо серйозної загрози виконанню зобов’язань у сфері прав людини в одній з країн-учасниць. У координації з постійним органом ОБСЄ у людському вимірі – Бюро з питань демократичних інститутів та прав людини (БДІПЛ) – така місія має встановити відповідні факти, підготувати звіт, а також може надати рекомендації щодо можливих рішень.
Раніше 16 березня було оприлюднено комплексну доповідь Незалежної міжнародної комісії з розслідування порушень в Україні, створеної резолюцією Ради ООН з прав людини. У доповіді повідомляється, що російською владою була скоєна численна кількість порушень у сфері міжнародного права, прав людини та міжнародного гуманітарного права у багатьох регіонах України та у самій рф. Багато з цих порушень прирівнюються до воєнних злочинів та включають умисні вбивства, напади на цивільних осіб, незаконне позбавлення волі, тортури, зґвалтування, примусове переміщення та депортацію дітей.
17 березня Палата досудового провадження ІІ Міжнародного кримінального суду видала ордери на арешт президента росії путіна та російського дитячого омбудсмена марії львової-бєлової. Їх підозрюють у воєнних злочинах - незаконній депортації та переміщенні населення, зокрема дітей, з тимчасово окупованої території України.