У Міністерстві культури та інформаційної політики прокоментували ситуацію, що склалась з порушенням правил перетину державного кордону та повернення в країну стендап коміка Андрія Щегеля.

Як передає Укрінформ, про це повідомляє пресслужба МКІП.
“Під час воєнного стану та оголошення мобілізації заборонено виїзд з країни чоловіків, громадян України призовного віку, що визначено законодавством. До осіб, яким тимчасово надається сприяння в отриманні дозволу на перетин кордону та що знаходиться в сфері повноважень МКІП, належать діячі сфери культури та інформації, які мають на меті виїзду захист та популяризацію інтересів держави України на міжнародній арені, з обов’язковим поверненням в країну", - ідеться у повідомленні.
МКІП сприяє виїздам різних митців, творців, художників, артистів, музикантів, журналістів тощо, які свідомі своєї справи та громадянської позиції, але через подібні випадки, як з Щегелем, ситуація для тих, хто дійсно боронить Україну та веде боротьбу на культурному фронті, ускладнюється.
У МКІП підкреслили, що зазначена особа, яка порушила надане їй право виїзду за кордон, перебувала в складі групи, якій було надано тимчасовий дозвіл.
“Дії коміка є неприпустимими в умовах воєнного стану, в час, коли переважна більшість свідомих чоловіків залишаються країні та готові воювати за збереження нашої держави”, - заявляють у міністерстві.
З метою запобігання подібним наступним ситуаціям, МКІП разом з правоохоронними органами буде ініціювати посилення відповідальності за порушення правил виїзду та повернення до України чоловіків призовного віку.
У МКІП підготовили та подали на затвердження уряду більш жорсткий порядок отримання дозволів на тимчасовий виїзд за кордон чоловіків призовного віку.
“Конкретну ситуацію з порушенням наданого йому права виїзду з обов’язковим поверненням до України та ухиленням від мобілізації особи Щегеля буде взято під контроль правоохоронців”, - підкреслили у міністерстві.
За інформацією ЗМІ, український гуморист Андрій Щегель дав інтерв'ю журналісту Роману Скрипіну, де розповів, що зараз перебуває в Туреччині - туди він втік з України, бо "втомився від війни".
Фото: ФБ Андрій Щегель