Правоохоронці повідомили про підозру блогеру Мирославу Олешку, який втік за кордон та закликає чоловіків ухилятися від призову.

Як передає Укрінформ, про це повідомляє пресцентр Служби безпеки України.
За матеріалами справи, він незаконно виїхав з України під час повномасштабного вторгнення і займається інформаційно-підривною діяльністю, яка шкодить Збройним силам України.
Встановлено, що Олешко, після підтвердження його придатності до військової служби та виклику до ТЦК, у серпні 2023 року покинув територію України на підставі підробленої довідки військово-лікарської комісії.
Як повідомили в Офісі генерального прокурора, підозрюваний систематично розміщував у мережі Інтернет відеоматеріали, в яких популяризував ідеї негативного ставлення до виконання військовозобов’язаними своїх обов’язків щодо захисту незалежності та територіальної цілісності України.
"Перебуваючи за кордоном, він систематично публікує відео і дописи, в яких дискредитує призов на військову службу у ЗСУ та закликає українців ухилятися від служби в армії", - ідеться в повідомленні.
Наразі Олешку заочно повідомили про підозру за двома статтями Кримінального кодексу України: ч. 1 ст. 114-1 (перешкоджання законній діяльності Збройних сил України та інших військових формувань); ч. 4 ст. 358 (використання завідомо підробленого документа).
Санкції статей передбачають до 8 років тюрми.
Як повідомляв Укрінформ, кримському "блогеру" та "волонтеру", який підтримує державу-окупанта і збирає кошти на війну проти України, загрожує до 12 років позбавлення волі.