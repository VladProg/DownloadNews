У вересні відбудеться зустріч дев'яти медіарегуляторів східноєвропейських країн з метою створення стратегії боротьби проти російської пропаганди.

Про це поінформувала голова Національної ради з питань телебачення і радіомовлення Ольга Герасим'юк в інтерв'ю Укрінформу.
"Аби донести в західноєвропейські суспільства загрози з поширення дезінформації з боку Росії, медіарегулятор Польщі ініціював об’єднання дев'яти медіарегуляторів східноєвропейських країн. Ми разом будемо просувати стратегію боротьби з російською пропагандою в ЄС, пояснювати контекст війни. У вересні у Варшаві має відбутися спеціальна зустріч, присвячена створенню цього об’єднання східноєвропейських країн", - зазначила вона.
Герасим'юк додала, що Україна братиме участь у формуванні порядку денного зустрічі.
Як повідомляв Укрінформ, керівниця проєкту VoxCheck Світлана Сліпченко під час презентації дослідження "Здатність українців вирізняти меседжі роспропаганди" висловила думку, що Україні все ще потрібно боротися з російськими наративами про "націоналістів в Україні", "утиск російськомовних" та Революцію Гідності як "державний переворот", у чому допоможе спрямована державна політика та неформальна комунікація між українцями.