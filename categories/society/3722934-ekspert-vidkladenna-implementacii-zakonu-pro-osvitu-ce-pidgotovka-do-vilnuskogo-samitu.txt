Відкладення імплементації "Закону про освіту" - це підготовка української переговорної позиції до Вільнюського саміту.

Про це в інтерв'ю Укрінформу повідомив директор Інституту центральноєвропейської стратегії, аналітик, експерт з "угорського питання" Дмитро Тужанський.
"Законопроєкт було зареєстровано в кінці травня і дуже важливо подивитися, хто це зробив: серед авторів є Арахамія та Корнієнко, тобто цей закон - явно політичний крок, узгоджений на вищому рівні. І це підготовка української переговорної позиції на майбутній Вільнюський саміт. Звичайно, і тут не треба якось соромитися, це робилося і під Угорщину також", - сказав Тужанський.
Зі слів аналітика, це потрібно, зокрема для того, щоб прибрати для Угорщини привід блокувати наші важливі ініціативи.
"Це розумний, правильний крок у цій ситуації. Він звичайно не розв’язує проблеми, це просто її відкладання. Я не бачу поки що ніякої реакції офіційних осіб в Угорщині на цей закон", - зазначив він.
"Інша річ, що блокування Угорщиною членства в ЄС та НАТО - не тільки і не стільки питання угорської нацменшини на Закарпатті. Українсько-угорські відносини катастрофічні й без того. І це лише привід для Угорщини блокувати, загравати, робити добре росіянам - давайте відверто говорити. Цю думку доводить і позиція Угорщини щодо Швеції, адже у Швеції немає ніякої угорської нацменшини", - акцентує Тужанський.
Відтак він вважає, що це рішення української сторони щодо закону про освіту не надто сильно вплине на політику Будапешта.
"Це скоріше гарний аргумент для союзників, які мають допомогти Україні, м'яко кажучи, переконати Будапешт не займатися дурницями і не блокувати важливих ініціатив. Зараз це ще один тест на договороздатність Будапешта. Якщо вони й далі будуть “крутити-вертіти” - це вкотре доведе, що є дуже багато скелетів у шафі Віктора Орбана, і це пов'язано не з освітою угорців на Закарпатті, а з росіянами", - зазначив Тужанський.
Раніше повідомлялося, що Угорщина заблокувала виділення Україні сьомого траншу в розмірі 500 мільйонів євро з Європейського фонду миру, який спрямовується на військову допомогу.
Вільнюський саміт НАТО 2023 — майбутній саміт НАТО, який має відбутися 11-12 липня 2023 року у Вільнюсі, столиці Литви.