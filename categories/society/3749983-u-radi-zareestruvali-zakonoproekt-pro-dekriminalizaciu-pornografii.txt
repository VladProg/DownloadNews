Законопроєкт, яким пропонується декриміналізувати порнографію, зареєстрували у Верховній Раді.

Про це йдеться на сторінці законопроєкту №9623 "Про внесення змін до Кримінального кодексу України щодо забезпечення свободи від втручання в приватне життя людини" на сайті парламенту, передає Укрінформ.
Зазначається, зокрема, що законопроєкт одержано Верховною Радою і передано на розгляд керівництва.
Текст документа наразі не опубліковано.
Одним з авторів законопроєкту є народний депутат від парламентської фракції «Голос» Ярослав Железняк.
Раніше він повідомляв, що проєкт закону розроблено з метою декриміналізації діянь, пов’язаних з порнографією, в частині, що не становить суспільної небезпеки, а також створення чи утримання місць розпусти і звідництва, як таких, що не заподіюють істотної шкоди, що посилить захист від втручання в приватне життя.
За словами нардепа, законопроєкт передбачає виключити статті 301 та 302 ККУ в існуючій редакції.
Водночас Железняк пояснив, що кримінальна відповідальність залишиться виключно за: «порно без згоди (порнопомста, deep fake), екстремальне порно (насильництво, зоо-, некрофілія), порно з дітьми і для дітей».
Він зазначив, що ухвалення законопроєкту «Про внесення змін до Кримінального кодексу України щодо забезпечення свободи від втручання в приватне життя людини» спрямоване на захист осіб від притягнення до кримінальної відповідальності за діяння, що не містять суспільної небезпеки, та реалізацію положень Конституції України, які спрямовують діяльність держави на захист прав і свобод людини та їх гарантії, в тому числі права на невтручання в особисте життя.
Також після ухвалення очікується зменшення корупції та витрат часу правоохоронних органів на переслідування осіб за суспільно безпечні діяння та покращення ефективності боротьби з розповсюдженням порнографії без згоди особи, яка у ній зображена, а також екстремальної порнографії та посилення запобіжників розповсюдження порнографії серед неповнолітніх.
Окрім того, очікується збільшення податкових надходжень та вихід з тіні порнобізнесу в тій частині, де відбудеться декриміналізація.