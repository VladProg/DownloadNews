Президент Володимир Зеленський відвідав у Національній дитячій спеціалізованій лікарні "Охматдит" двох дітей-сиріт із Маріуполя, які були вивезені загарбниками на непідконтрольну українській владі територію і яких вдалося повернути.

Про це повідомила пресслужба глави держави, передає Укрінформ.
Зазначається, що внаслідок активних бойових дій у Маріуполі Ілля Матвієнко та Кіра Обедінська втратили батьків. Діти зазнали поранень різного ступеня тяжкості, загарбники вивезли їх на непідконтрольну Україні територію.

В ОП наголосили, що повернення дітей стало можливим завдяки системній злагодженій роботі всіх відповідних органів влади. Президент тримав це питання під постійним контролем.

"За дітей ми переживаємо найбільше. Діти – наше майбутнє. Ми будемо боротися за кожну українську дитину, щоб усі повернулися додому", – заявив глава держави.

У лікарні Зеленський поспілкувався з Іллею Матвієнком, якому цього дня виповнилося 10 років, та його бабусею. Мати хлопчика загинула під час бомбардування Маріуполя російською армією. Президент поцікавився його самопочуттям і планами. Лікарі розповіли главі держави про характер травм у дитини і запевнили, що хлопчик знову стане на ноги. Зеленський привітав Іллю з днем народження і подарував йому iPad.
Крім того, Президент завітав до 12-річної Кіри Обедінської. Її батько – Євген Обедінський, неодноразовий чемпіон України з водного поло та колишній капітан національної збірної, загинув у Маріуполі, а мати давно померла. Дідусь дівчинки заслужений тренер України з водного поло Олександр Обедінський після початку російського вторгнення тимчасово мешкає у Чернівцях, а наразі перебуває з онучкою в лікарні. Президент також подарував Кірі iPad.
Глава держави зустрівся і з лікарями "Охматдиту" та вручив їм державні нагороди.
"Дякуємо за вашу щоденну важливу працю, за порятунок життів українців. Ви теж перебуваєте на своєму фронті, як і наші військові", – наголосив він.
Як повідомлялося, агресія росії спричинила у Маріуполі одну з найбільших гуманітарних катастроф.
Фото: Офіс Президента