Унаслідок підриву Каховської ГЕС спостерігається масова загибель риби, тож зараз варто відмовитися від споживання річкової риби та продуктів із неї, аби вберегтися від ботулізму.

На цьому наголосив у інтерв’ю Укрінформу лікар-інфекціоніст Євген Дубровський.

«Ми всі знаємо про тотальний мор риби, особливо на територіях, де вода вже спала - риба там залишилась і загинула. І цілком вірогідно, що якісь горе-бізнесмени, або й звичайні люди, які бачать, що великі коропи і товстолоби пропадають, забажають швиденько щось з ними зробити. Це дуже небезпечно», - сказав він.
Лікар пояснив, що бактерія Clostridium botulinum, яка викликає ботулізм, живе в ґрунті, але небезпечна не вона сама, а токсин, який вона може виробляти. У шлунково-кишковому тракті риби, де є залишки мулу, зазвичай є і ця бактерія. Коли риба починає гнисти, Clostridium блискавично поширюється з її кишково-шлункового тракту далі, в усі м’язи.

«Це одна з найстрашніших отрут у світі! Від ботулізму потрібне специфічне складне лікування - сироватка. Треба зараз взагалі утриматися від рибних продуктів. Навіть якщо хтось скаже: можна її термічно обробити в промислових потужностях - не можна ризикувати. Це дуже небезпечно!» - застеріг інфекціоніст.
Повний текст інтерв'ю незабаром буде опублікований на сайті Укрінформу.
Як повідомляв Укрінформ, війська РФ вночі 6 червня підірвали греблю Каховської ГЕС. Станція відновленню не підлягає. На Херсонщині тривають рятувальні роботи та евакуація населення з місць затоплення.
Після знищення Каховської ГЕС фіксуються випадки масової загибелі риби.
Фото ілюстративне