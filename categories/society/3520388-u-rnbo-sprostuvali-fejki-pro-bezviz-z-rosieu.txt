Центр протидії дезінформації при Раді національної безпеки і оборони України спростував фейки щодо скасування безвізового режиму з російською федерацією.

Як передає Укрінформ, про це ЦПД повідомляє в Телеграмі.
Так, зазначається, що інформація про нібито заборону українським урядом в’їзду для громадян рф в Україну не відповідає дійсності.
"Не заборонив в’їзд, а з 1 липня втратила чинність угода між урядом України та урядом рф про безвізові поїздки, підписана 16 січня 1997 року в Москві. Тобто для громадян росії почав діяти візовий режим", – наголосили в ЦПД.
Наголошується також, що безпідставними є нарікання на кшталт: "Бабусі вже 92 роки, вона хотіла, щоб онуки з росії приїхали її провідати. Тепер онуки бабусю ніколи не побачать".
Як пояснили в ЦПД, росіяни зможуть навідувати своїх українських родичів, але для цього тепер повинні мати запрошення з України, чинний закордонний паспорт рф, українську візу, ксерокопію паспортних даних сторони, що приймає, а також суму, не меншу ніж 20 прожиткових мінімумів на місяць – 52 тисяч гривень.
Фейковою є також інформація про те, що громадяни російської федерації, які не підтримують вторгнення рф та на цей час проживають на території Європейського Союзу, нібито не матимуть можливості приїхати в Україну.
"Громадяни рф, які перебувають на території третіх країн, для оформлення українських віз можуть звертатися до закордонних дипломатичних установ України в цих країнах", – наголосили в Центрі протидії дезінформації.
Як повідомляв Укрінформ, з 1 липня почало діяти рішення уряду України про припинення безвізових поїздок для росіян. У Державній прикордонній службі зауважили, що навіть наявність візи не гарантує громадянам росії безперешкодного перетину кордону на в’їзд в Україну, оскільки вони мають відповідати й іншим умовам, визначеним українським законодавством.