У Кропивницькому розпочався процес реорганізації колишньої Льотної академії Національного університету України.

Про це під час брифінгу в Кіровоградській ОВА повідомив виконувач обов'язків начальника Льотної академії Національного університету України Сергій Неділько.
Як розповів очільник вишу, загалом заклад має низку проблем, які необхідно розв'язувати першочергово.
«Коли мені запропонували очолити академію, одразу повідомили, що вона зараз у складному становищі. Зокрема, є заборгованість по заробітній платі, комунальних платежах, а найголовніше, що робота над безпілотниками, які є розділом авіації, зупинилась. Зараз буде йти процес ліквідації структурного підрозділу "Льотна академія Національного авіаційного університету". Цей процес може зайняти до трьох місяців, паралельно створюватимуться структури "Української державної льотної академії". Ми повинні зайняти те місце, яке завжди займали», - наголосив Неділько.

За його словами, на сьогодні заборгованість із заробітної плати в очолюваному ним закладі становить близько 11 мільйонів гривень.
В.о. обов'язків начальника Льотної академії розповів, що найбільші складнощі у роботі в підпорядкуванні НАУ були з тим, що, згідно із законодавством, структурний підрозділ не має права мати свій льотний сертифікат: «Це треба було робити через НАУ, а керівник сертифікату повинен бути на аеродромі, раптом сталась якась пригода, він там має бути через декілька хвилин і приймати рішення. Уявіть собі, що голова сертифікату знаходиться у Києві, а в нас - польоти».
Неділько повідомив, що планується співпраця з партнерами з інших країн, до прикладу, з партнерами з Кореї найближчим часом обговорять нову технологію з пошуку мін.
Серед низки проєктів, які загалом можливо реалізовувати на базі закладу – розробка комплексу, який буде моделювати сценарії використання дронів у різних операціях, як пошуко-рятувальних, так і інших.
«Навіть декілька тисяч дронів коштують менше літака, а можуть виконати складні задачі, якщо розробити відповідні сценарії», - сказав Неділько.
Він зауважив, що заклад наразі має проблеми і з матеріальною базою. Для успішної роботи в Льотній академії очікують підтримки як центральних, так і місцевих органів влади, а також залучення інвесторів. У разі затвердження нових напрямків роботи мова йтиме і про створення нових робочих місць.
Як повідомляв Укрінформ, уряд ухвалив постанову реорганізувати Національний авіаційний університет в два заклади вищої освіти: Київський авіаційний інститут та Українську державну льотну академію в Кропивницькому. Колектив Льотної академії Національного авіаційного університету міста Кропивницького раніше спрямовував листи з проханням відокремити їхній заклад від НАУ.
Перше фото: Льотна академія