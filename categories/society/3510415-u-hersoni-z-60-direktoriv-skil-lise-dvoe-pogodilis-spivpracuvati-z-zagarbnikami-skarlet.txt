У тимчасово окупованому Херсоні з 60 директорів шкіл лише двоє погодились співпрацювати з загарбниками.

Як передає Укрінформ, про це Суспільному сказав міністр освіти та науки Сергій Шкарлет.
«Я знаю лише поодинокі випадки. Якщо взяти, наприклад Херсон, то із 60 директорів шкіл тільки двоє погодились працювати з загарбниками. Більшість шкіл все одно будуть продовжувати освітній процес за українськими стандартами», - запевнив міністр.
Водночас, за його словами, немає шкіл на тимчасово окупованих територіях, які б формували освітній процес за стандартами країни агресора.
«Наскільки я знаю, у нас інформації про жодну школу, яка формує освітній процес за стандартами країни агресора, немає. Звісно, вже приходять не поодинокі сигнали з тимчасово окупованих територій, що агресор намагається запровадити із 1-го вересня освітні стандарти за своїми канонами, наративами», - зазначив Шкарлет.
Він додав, що МОН перебуває на зв'язку з освітянами, з директорами обласних департаментів освіти, в тому числі у військових адміністраціях, де є тимчасово окуповані території, намагаючись напрацювати безпечний механізм освітнього процесу.
Як передавав Укрінформ, міністр освіти та науки Сергій Шкарлет повідомив, що поза межами України перебуває 651 тисяча дітей шкільного віку, а під окупацією - 1174 школи.