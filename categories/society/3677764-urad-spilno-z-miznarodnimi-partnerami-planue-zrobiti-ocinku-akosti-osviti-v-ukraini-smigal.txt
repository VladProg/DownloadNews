Кабінет Міністрів спільно з міжнародними партнерами планують зробити оцінку якості освіти в Українській державі.

Про це Прем’єр-міністр України Денис Шмигаль розповів під час пресконференції у Києві, відповідаючи на запитання кореспондента Укрінформу.
Він зазначив, що два роки карантину, спричиненого поширенням COVID-19, та рік повномасштабної російсько-української війни негативно вплинули на розвиток освіти в Україні. При цьому Шмигаль підкреслив, що під час карантинних обмежень вдалося успішно організувати освітній процес у режимі онлайн. На його думку, цей досвід допоміг під час повномасштабної війни.
Керівник уряду наголосив, що українська влада робить усе, щоб якість освіти в Україні не знижувалась. У цьому контексті Шмигаль розповів, що школярів максимально намагаються повернути до очного навчання, принаймні в регіонах, де це можливо з огляду на безпекову ситуацію. Він також додав, що в усіх навчальних закладах, де була можливість організувати укриття, це зроблено.
Водночас Прем’єр-міністр зауважив, що деякі освітні заклади зруйновано внаслідок російських обстрілів, а в деяких неможливо проводити офлайн-заняття через бойові дії. За його словами, учні цих шкіл навчаються в режимі онлайн.
“Практично всі діти в Україні охоплені освітою онлайн або офлайн. Чи плануємо ми якісь додаткові заходи? Безумовно, ми будемо робити спільно з нашими партнерами оцінку якості освіти”, — поінформував Прем’єр-міністр.
Шмигаль констатував, що після завершення війни необхідно буде продовжувати реформи освіти, у тому числі з використанням результатів відповідної оцінки, щоб компенсувати роки, коли освітній процес в Україні був ускладнений карантинними та воєнними обставинами.
Як повідомлялося, за даними опитування Соціологічної групи “Рейтинг”, 42% українських дітей навчаються у школах або садочках онлайн; 29% – за змішаною формою; 26% – постійно відвідують навчальні та виховні заклади; 3% – на домашній формі навчання.
Фото: КМУ