Національне інформаційне бюро спільно з Головним управлінням розвідки Міноборони створили чатбот у Teлеграмі для пошуку даних про оборонців України, які потрапили в полон або зникли безвісти за особливих обставин.

Як передає кореспондент Укрінформу, про це повідомляє ГУР у Телеграмі.
«За співпраці фахівців Координаційного штабу з питань поводження з військовополоненими та Національного інформаційного бюро створені спеціальні розділи у телеграм-боті НІБ - https://t.me/nib_uncp_bot. За допомогою цього інструменту рідні та близькі зможуть здійснити швидкий пошук даних про оборонців України, які потрапили в полон або зникли безвісти за особливих обставин», - йдеться у повідомленні.
Як інформує Координаційний штаб з питань поводження з військовополоненими, для визначення статусу розшукуваної особи слід подати ідентифікаційний код, ПІБ, номер телефону та дату народження особи, яка розшукує, а також ПІБ, дату народження та ідентифікаційний номер розшукуваної особи.
Зазначається, що щодня запити опрацьовуються Національним інформаційним бюро з 9:00 до 23:00.
Як повідомлялося, Координаційним штабом з питань поводження з військовополоненими за місяць оброблено 5,5 тисяч запитів, надано понад 1500 консультацій, понад 200 особам надано юридичну допомогу.