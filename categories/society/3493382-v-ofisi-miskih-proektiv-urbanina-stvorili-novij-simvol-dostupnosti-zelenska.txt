В офісі міських проєктів Урбанина створили новий символ доступності.

Як передає Укрінформ, про це дружина Президента України Олена Зеленська написала у Телеграмі.
​​«Акцентувати не на інвалідності - а на доступності середовища для людей з інвалідністю. Ось яке завдання ми ставимо перед собою, коли працюємо над безбар’єрним простором в Україні. Тож рада бачити, що цей принцип знайшов відображення у новому символі доступності, який створили у офісі міських проєктів Урбанина», - зауважила Зеленська.
За її словами, кожен не раз бачив наліпку «людина у кріслі колісному» на дверях вбиралень чи у громадському транспорті. «Це міжнародний символ доступності, однак у нього є недолік: він зображує конкретну форму інвалідності. В той час як доступності потребують не лише представники маломобільних груп населення, але й усі користувачі громадського простору», - додала перша леді.
Новий знак, за словами його автора Максима Головка, покликаний «не розділяти людей і показувати доступність просторів для всіх, незалежно від їхнього віку, статі або інвалідності». У ньому поєднані навстіж відчинені двері, а також обриси літери «а» (від слова accessibility, тобто «доступність»).
«Рада, що цей знак - етично сучасний, відкритий - переміг у конкурсі на створення нового символу доступності, який організовували The International Union of Architects та Rehabilitation International. І поки сподіваємось на його офіційне затвердження в стандартах ISO, можна вже завантажити зображення за посиланням та використовувати у громадському просторі», - заявила Зеленська.
Як повідомляв Укрінформ, 14 квітня 2021 року уряд схвалив Національну стратегію безбар'єрного простору і створив Раду для контролю і моніторингу виконання цієї стратегії.
Національна стратегія зі створення безбар'єрного простору, ініційована Зеленською, спрямована на створення умов для рівного доступу до публічного простору для громадян із тимчасовою або постійною обмеженою мобільністю, людей з інвалідністю, батьків з візками, людей на візках тощо.
Україна отримала офіційний статус учасниці Міжнародної ініціативи рівних прав і можливостей «Партнерство Біарріц» у вересні 2020 року. Долучення України до Партнерства заради миру ініціювала перша леді у грудні 2019 року.
Фото: Телеграм Олени Зеленської