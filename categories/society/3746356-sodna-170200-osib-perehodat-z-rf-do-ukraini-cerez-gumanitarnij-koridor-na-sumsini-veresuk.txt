Щодня 170-200 осіб переходять із РФ до України через гуманітарний коридор Колотилівка – Покровка на кордоні Бєлгородської та Сумської областей.

Про це в ефірі телемарафону “Єдині новини” повідомила віцепрем'єр-міністр - міністр з питань реінтеграції тимчасово окупованих територій Ірина Верещук, передає Укрінформ.
“Щодня майже 170-200 осіб переходять із РФ до України через гуманітарний коридор Колотилівка – Покровка на кордоні Бєлгородської та Сумської областей”, - сказала Верещук.
Також вона зазначила, що на території Сумської області організовано хаб, є медична, психологічна, гуманітарна допомога.
Крім того, є транспортні засоби, які везуть людей безкоштовно до Сум, є хаб, де вони можуть переночувати, а вранці поїхати на Київ. За її словами, у 06:47 щодня відправляються безкоштовні еваковагони до Києва. Також люди можуть виїхати маршрутними автобусами на Харків.
Верещук підкреслила, що такий пункт пропуску з РФ працює в односторонньому порядку, у Росію виїхати через цей пункт не вийде.
“У нас взагалі закриті кордони з державою-агресором, і на сьогодні це лише один гуманітарний коридор, який так облаштовано. Є ще через Білорусь. Але з Росією це єдиний”, - додала віцепрем’єр.
Як повідомляв Укрінформ, у Сумській області відновили роботу гуманітарного коридору Колотилівка (Російська Федерація) - Покровка (Україна).