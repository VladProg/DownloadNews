Міністерство культури та інформаційної політики пропонує українцям публічно чи в близькому колі підтримати родини захисників України з нагоди Дня пам'яті.

Про це повідомляє пресслужба відомства в Телеграмі, передає Укріфнорм.
"Сьогодні — особливий привід підтримати родини наших героїв увагою та добрим словом, розповісти про тих, кого знали особисто, публічно чи у вузькому колі", - йдеться в дописі.
Водночас очільник МКІП Олександр Ткаченко зауважив, що кожного дня на полі бою Україна втрачає воїнів-героїв, які зруйнували міф про непереможність російської армії та для всього світу стали символом незламності та героїзму.
"Ми будемо навічно їм вдячні, передамо цю шану наступним поколінням. Щоб жоден з тих, хто віддав найцінніше за нашу свободу, не був забутий. А ворог поплатиться за кожного полеглого українця та українку, добровольця та солдата, яких забрав у нас", - написав він.
Як раніше повідомляв Укрінформ, Головнокомандувач Збройних сил України Валерій Залужний у День памʼяті захисників України подякував за найбільшу жертву, свідомо віддану своїй державі.