Зараз у ПЦУ на старому календарі залишається близько 120 з 8,5 тисяч парафій, це менше 1,5%.

Про це заявив ректор КПБА, голова Календарної комісії ПЦУ Олександр Трофимлюк у програмі "Укрінформ: Вечірній стрім".
“Зараз у ПЦУ на старому календарі залишається близько 120 парафій з 8,5 тисяч, це менше 1,5%”, - сказав Трофимлюк.

Він зауважив, що просвітницький процес триває. За його словами, у кожній парафії священик мусить проводити бесіди, розкривати сутність календарної реформи - що це не є порушенням чогось сакрального, а навпаки ми повертаємось до реальних речей.
Голова Календарної комісії ПЦУ поінформував, що процес переходу на новий календар відбувається безболісно.
“Одиниці з парафій, які долучились до Православної церкви України, бажають залишитись на цей перехідний період на старому календарі. Парафії, які переходять з російської православної церкви в Україні до ПЦУ, одразу сприймають новий календар”, - підкреслив Трофимлюк.
Як повідомляв Укрінформ, Православна церква України 1 вересня, з початком церковного новоліття, перейшла на новоюліанський календар.