Новий інформаційний канал з'явиться в Україні - Національна рада з питань телебачення і радіомовлення погодилась видати ТОВ «Ми-Україна» з Києва ліцензію на супутникове мовлення.

Рішення прийнято на черговому засіданні Нацради, передає Укрінформ.
Канал "Ми - Україна" презентували генеральний директор Ігор Петренко та генеральний продюсер Юрій Сугак. Останній повідомив, що канал уже два дні виходить в ефірі на Ютубі. За його словами, до кінця війни домінуватиме новинний формат, однак надалі планується добирання розважального контенту та створення шоу.
Генпродюсер зазначив, що глядачі бачитимуть знайомі обличчя, зокрема ведучих Олега Панюту, Людмилу Добровольську й Олену Цинтилу.
Під час засідання члени Нацради погодили видачу ТОВ "Ми - Україна" супутникової ліцензії на 10 років.
Як повідомляв Укрінформ, 21 липня Нацрада анулювала ліцензії національних телеканалів "Україна", "Україна24", "ДОНБАС", "Футбол 1/2/3", "НЛО", "Індиго".