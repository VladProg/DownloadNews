Україна має стати найкомфортнішим місцем у світі для своїх людей, зокрема завдяки проєктам за напрямами безбар’єрності, які втілюватимуть під час відбудови країни.

На цьому наголосила дружина Президента Олена Зеленська в інтерв’ю японській телерадіокомпанії NHK, передає Укрінформ з посиланням на Офіс Президента.

Перша леді нагадала, що до повномасштабного вторгнення рф в Україні були започатковані потужні ініціативи зі створення безбар’єрного середовища та суспільства рівних можливостей.

Зокрема, Президент підписав Указ «Про забезпечення створення безбар’єрного простору в Україні», була ухвалена Національна стратегія безбар'єрності – стандарти рівних можливостей для всіх груп населення. Україна запровадила декретну відпустку для татусів, щоб обоє батьків мали рівні можливості в догляді за дітьми та роботі, на 3% було зменшено розрив у зарплатах жінок і чоловіків. Під патронатом першої леді створено Альбом безбар’єрних рішень – посібник із містобудування, дружнього до всіх груп населення.
Після російського вторгнення, наголосила Зеленська, ці проєкти набувають іще більшого значення, адже щодня загарбники травмують українців фізично чи психологічно.
«Україна має стати найкомфортнішим місцем у світі для своїх людей, які стільки пережили й переживають. Кожна вулиця, кожна будівля мають бути зручними для громадян у будь-якому фізичному стані та віці. Це амбітна мета і новий виклик для наших безбар’єрних проєктів. Шанс прибрати перед людиною бар’єр, який заважає жити, – фізичний чи психологічний. Прибрати війну зі шляху. Назавжди», – підкреслила перша леді.
Як повідомлялося, Національна стратегія зі створення безбар’єрного простору була розроблена з ініціативи першої леді Олени Зеленської та на виконання Указу Президента від 3 грудня 2020 року «Про забезпечення створення безбар’єрного простору в Україні».