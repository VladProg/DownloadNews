Глава УГКЦ Блаженніший Святослав прокоментував події навколо Києво-Печерської лаври, заявивши, що йому боляче дивитися на ганебну поведінку представників УПЦ МП, а також що держава упродовж 30 років не впорядкувала свої відносини як власник цього національного історичного заповідника з орендарями.

Як передає Укрінформ з посиланням на департамент інформації УГКЦ, свою позицію глава УГКЦ озвучив в інтерв’ю радіо «Марія».
«Нам дуже боляче спостерігати за всім тим, що діється довкола лаври. Цей біль має кілька причин. По-перше, дуже боляче дивитися на ганебну поведінку представників Української православної церкви, яка інколи нагадує поведінку олігархів. І це певний виклик суспільній моралі», — сказав Предстоятель.
«Я не хочу нікого осуджувати, але це б’є по всіх, завдає моральних втрат авторитету церкви як такої», — зазначив Блаженніший Святослав.
Також главі УГКЦ прикро, що Українська держава упродовж понад 30 років не впорядкувала свої відносини як власниця цього національного історичного заповідника з орендарями.
«І коли сьогодні держава вимагає дотримуватися законів, очевидно, що в того, хто їх ніколи не шанував, виникає таке відчуття, що його переслідують. Той, для кого закон був неписаний, як і для багатьох олігархів, відчуває образу гідності, коли змушений виконувати цей закон», — зазначив архиєрей.
Блаженніший Святослав зауважив, що інколи від держави бракує чіткої політики щодо УПЦ МП. «І для того, щоби справді можна було побачити світло довкола цього великого болю і скандалу, потрібно дотримуватися закону обом сторонам. Ми дуже уважно спостерігатимемо за діями влади, бо сьогодні вони не до кінця зрозумілі, зокрема міжнародній спільноті», — вважає глава УГКЦ.
Предстоятель пригадав ситуацію в Італії, коли в одному з монументів національної спадщини, що є державною власністю, чернеча спільнота захотіла переобладнати келії, оскільки комфорт монахів XVII століття відрізняється від їхнього комфорту у ХХІ століття. Монахи зробили реконструкцію певних просторів, не погодивши з державною службою охорони пам’яток. Тоді ігумен ледь не опинився за ґратами. І нікому не спало на думку звинувачувати державу в переслідуванні церкви.
Глава УГКЦ розповів і про інший біль із цього приводу. «Сьогодні ми все частіше чуємо, що є небезпека разом із водою виплеснути дитину. Такого типу скандал довкола лаври формує дуже радикальне ставлення до церковного духовного життя загалом… Ми чули заяву митрополита Епіфанія з негативною оцінкою танців, які там відбувалися, коли інші особи молилися… Небезпечними для суспільного миру та злагоди є і заклики суто атеїстичних угруповань, які, беручи як привід такого типу скандальну поведінку духовенства, намагаються усунути із суспільного дискурсу, дискредитувати будь-яке церковне релігійне життя», — сказав він.
Блаженніший Святослав зауважив, що скандал у лаврі стає викликом для усього релігійного середовища: і для протестантів, і для греко-католиків, і для римо-католиків, і для православних. «Люди втрачають моральні духовні орієнтири, коли якась церква стає небезпечною з погляду державної безпеки… Тут держава повинна карати колаборантів, зрадників. Але ми розуміємо, якщо яка-небудь церква втрачає кредит довіри, то це може спричинити потужну хвилю секуляризації. Тому мені дуже боляче», — сказав глава УГКЦ.
«Та все ж я вірю в мудрість українського народу. Вірю, що ми є християнським, віруючим народом, і що ті наші духовні критерії оцінки драматичних ситуацій допоможуть знайти правильне вирішення навіть тих проблем, які не вирішувалися десятиліттями і загострилися саме тепер, під час війни», — підсумував Блаженніший Святослав.
Як повідомляв Укрінформ, до поліції звернулися представники Міністерства культури та інформаційної політики із заявою щодо виявлення пошкоджень та руйнувань одного із корпусів Києво-Печерської лаври. Правоохоронці відкрили кримінальне провадження щодо руйнування об’єкта на території лаври, тривають слідчі дії.
Раніше комісія МКІП з приймання-передачі майна Національного заповідника "Києво-Печерська лавра" зафіксувала аварійне становище та ознаки руйнування в корпусі № 112 "Книжковий склад", що перебував у користуванні Української православної церкви московського патріархату.