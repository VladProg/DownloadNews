Під час конференції «Перо сильніше за меч? Відповідь на сучасні виклики свободі слова та безпеці журналістів», яка відбувається у Ризі 5-6 жовтня, Рада Європи запровадить п'ятирічну програму із захисту журналістів.

Про це повідомила голова Національної ради з питань телебачення і радіомовлення Ольга Герасим'юк в ефірі телемарафону «Єдині новини».
«У Ризі відбувається конференція «Перо сильніше за меч?..», присвячена захисту журналістів. Її проводить Рада Європи. Цією конференцією буде запроваджена п'ятирічна програма захисту журналістів, спільна для країн РЄ», - сказала вона.
Герасим'юк пояснила, що в кампанії із захисту журналістів будуть обрані національні координатори від усіх країн Ради Європи. Від України таким представником може стати представниця Міністерства культури та інформаційної політики.
Голова Нацради також розповіла, що в межах конференції взяла участь у панелі, де розглядали діяльність журналістів під час криз та війни. За її словами, основним питанням до представника українського регулятора було пояснити, як Україна змогла зберегти баланс між свободою слова та необхідністю підтримувати національну безпеку.
Під час свого виступу Герасим'юк подякувала країнам Європи за допомогу в боротьбі з російськими ворожими наративами. І водночас зауважила, що цього недостатньо, оскільки «певні ні рупори російської пропаганди, які були закриті, однаково з'являлися в інших формах, зокрема на цифрових платформах». Голова Нацради висловила переконання, що зараз європейські країни мають посилити боротьбу проти російської пропаганди.
Як повідомляв Укрінформ, медіарегулятори Латвії, Литви, Польщі, Румунії та України підписали у Варшаві Декларацію про співпрацю і взаємну підтримку в боротьбі з дезінформацією.