Міністерство цифрової трансформації запустило у застосунку Дія нову послугу, яка дозволяє українцям отримати витяг про несудимість у кілька кліків.

Про це повідомив віцепрем’єр-міністр з інновацій, розвитку освіти, науки та технологій – міністр цифрової трансформації Михайло Федоров, передає Укрінформ з посиланням на пресслужбу міністерства.
«Команда Мінцифри продовжує цифровізувати найпопулярніші держпослуги. Витяг про несудимість — один із найзатребуваніших документів у країні. Щорічно його отримують близько 1 млн українців. Тепер документ можна одержати в Дії. Ми автоматизували процес підготовки витягу та зробили його максимально зрозумілим і швидким, щоб українці могли користуватися зручною онлайн-послугою», - зазначив міністр.
Щоб отримати витяг про несудимість у Дії, потрібно: у застосунку перейти в розділ Послуги; вибрати Довідки та витяги – Витяг про відсутність судимості; вибрати тип та мету запиту; заповнити дані про себе; надіслати запит. Якщо інформація про вас є в центральній базі даних та не потребує додаткової перевірки, дані підтягнуться з реєстрів і витяг сформується автоматично.
Як повідомлялося, у квітні Верховна Рада підтримала у першому читанні законопроєкт №9165, який дозволить українцям обирати програми і проєкти, фінансування яких здійснюється за кошти державного фонду регіонального розвитку, за допомогою порталу «Дія».
Фото: Мінцифри