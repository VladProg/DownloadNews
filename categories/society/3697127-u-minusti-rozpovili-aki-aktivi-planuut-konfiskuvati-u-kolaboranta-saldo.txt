До колаборанта Володимира Сальдо може бути застосована процедура заочного засудження і конфіскації, якщо його представники не з’являтимуться на судові засідання.

Про це сказала заступниця міністра юстиції України Ірина Мудра в ефірі телемарафону “Єдині новини”, повідомляє кореспондент Укрінформу.
Вона також уточнила, які саме активи колаборанта Сальдо планують стягнути в дохід держави.
“Активи зазначені в позові: кілька земельних ділянок, які знаходяться в місті Херсон, нежитлові приміщення будівлі готелю у місті Херсон, нежитлові приміщення, які знаходяться в Криму. Триповерхова будівля в Херсоні, житловий будинок у Херсоні, кілька квартир у Херсоні, Криму та Одесі, транспортні засоби, 99,86% від загальної кількості акцій приватного акціонерного товариства “Каштан”, яке зареєстроване в Коростишеві Житомирської області”, - перерахувала Мудра.

Відео: телемарафон “Єдині новини”
Вона уточила, що ПАТ “Каштан” займається добуванням декоративного і будівельного каменю, вапняку, піску, крейди, сланцю.
“Власником донедавна цієї компанії була дружина Сальдо, а з 23 січня 2023 року з метою уникнення санкцій цей актив було перереєстровано на колишнього зятя Сальдо Сінькова Віталія”, - уточнила заступниця міністра.
Окрім того, за її словами, згідно з позовом, у дохід держави планується вилучити 30% від загальної кількості акцій приватного акціонерного товариства “Дельта-Сервіс”, яке також належить дружині Сальдо, і 55,86% статутного капіталу товариства з обмеженою відповідальністю “Бебко-авто”, 40% статутного капіталу ТОВ “Конка”, якими володіє донька Сальдо - Ірина.
Мудра повідомила, що перше засідання у справі призначене на 20 квітня.
“Чи будуть представники - ми дізнаємося на засіданні. Поки відзив на позов Міністерство юстиції не отримувало”, - уточнила вона.
На запитання, чи можна говорити про заочне засудження Сальдо, якщо його представники не будуть з’являтися на судові засідання, Мудра відповіла: “Так, власне, такі випадки теж були. Коли до громадян російської федерації Мін’юстом були подані позови і не з’являлися їхні представники, то рішення виносилося, бувало, і за одне засідання, оскільки строки чітко регламентовані кодексом. Тому така можливість є, і якщо не буде представників, рішення буде винесене за відсутності їхньої участі”.
Як повідомлялося, 13 квітня Міністерство юстиції України подало позовну заяву до Вищого антикорупційного суду про застосування санкцій до колаборанта Володимира Сальдо, який, зокрема, у період окупації Херсона очолював т.зв. військово-цивільну адміністрацію Херсонської області.