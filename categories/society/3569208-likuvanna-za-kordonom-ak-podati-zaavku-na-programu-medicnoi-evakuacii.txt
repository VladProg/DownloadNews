Постраждалі внаслідок повномасштабної війни з рф українці можуть бути евакуйовані та доправлені на спеціалізоване лікування до клінік Європи.

Відповідну інфографіку у Телеграмі оприлюднила пресслужба Мінреінтеграції, передає Укрінформ.
«Для внесення до списку пацієнтів, які підлягають медевакуації, пацієнт має звернутися у обласний заклад охорони здоров’я (ЗОЗ), або подати заявку онлайн. Заклади охорони здоров’я формують евакуаційні листи», - йдеться у повідомленні.


Критерії направлення наших громадян для лікування за кордон на період дії воєнного стану викладені у наказі МОЗ від 5 квітня 2022 року №574. У міністерстві заявили, що рішення про направлення пацієнта на лікування за кордон приймає лікар, керуючись встановленими критеріями направлення громадян України для лікування за кордон.
МОЗ України інформує країни-члени ЄС\ЄЕЗ, вносить інформацію у медичну інформаційну систему ЄС, яка здійснює пошук клініки.
У свою чергу, департаменти охорони здоров’я у регіонах здійснюють транспортування пацієнтів зі стаціонарів у областях до координаційних ЗОЗ. З переліком цих ЗОЗ можна ознайомитися у наказі МОЗ №574.
За інформацією міністерства, під час підготовки до перетину кордону у координаційному ЗОЗ здійснюється огляд пацієнтів, і, за потреби, надається медична допомога. Пацієнти отримують харчування та іншу необхідну допомогу, оформлюється медична документація, проводиться переклад медичних записів пацієнта на англійську мову.
«За потреби, паралельно відновлюються паспорти громадян України та свідоцтва про народження дітей», - заявили у Мінреінтеграції.
В установі зазначили, що МОЗ визначає час та пункт перетину кордону, узгоджує перетин з Держприкордонслужбою. Уточнюється, що евакуація пацієнтів здійснюється до визначених клінік-хабів або аеропортів у Польщі, Румунії, Словаччині.
Відповідно до даних відомства, у питаннях транспортування спеціальними медлітаками, залізничними вагонами, авто, МОЗ співпрацює з міністерствами охорони здоров’я країн ЄС та клініками, які підтвердили готовність прийняти на лікування українських громадян.
За інформацією Мінреінтеграції, транспортування відбувається з хабів чи аеропортів у Польщі, Румунії, Словаччині.
При цьому МОЗ здійснює моніторинг руху пацієнтів у клініках країн ЄС за сприяння міністерств охорони здоров’я країн-членів ЄС\ЄЕЗ, отримує додаткову інформацію, тощо.
«Повернення в Україну здійснюється через посольства чи консульства у країні перебування пацієнта», - уточнюється у повідомленні.
У разі виникнення питань у Мінреінтеграції радять звертатися до контакт-центру МОЗ: 0800602019.
Детальніше про Програму медичної евакуації можна дізнатися за лінком – https://cutt.ly/4CY6qdB. А лінк на заявку знаходиться тут - https://cutt.ly/GCY6igC.
Як повідомляв Укрінформ, 26 липня у МОЗ поінформували, що важкохворі або поранені українці можуть подати заявку на медичну евакуацію.