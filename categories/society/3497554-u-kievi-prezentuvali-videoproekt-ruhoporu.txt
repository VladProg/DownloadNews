Під гаслом “Боролись тоді — боротимемося й зараз!” відбулася презентація відеопроєкту Військового телебачення #РухОпору/

Презентація відеопроєкту #РухОпору - відеоуроки, в яких розповідається, як чинити опір противнику на окупованих територіях, відбулася у Медіа Центрі Україна - Укрінформ.
“Головний меседж нашої презентації полягає у тому, що український народ століттями протистоїть російській експансії. Нині російська федерація знову йде нашу країну, і рух опору почався по всій Україні, люди повстають, протистоять і завдають втрат ворогу. Ми створили проєкт, щоб показати, що ми боролись тоді і боротимемося зараз. Це цикл відеоуроків, де є навчальні методичні матеріали, приклади і мотиваційні моменти для боротьби та опору ворогові”, - сказала режисерка проєкту Валерія Подкіч.

Проєкт рух опору - це серія інформаційних фільмів про можливість звичайного громадянина стати на захист свого життя, своєї родини, своєї Батьківщини. Проєкт створено Військовим телебаченням Міноборони України завдяки Головному управлінню розвідки МОУ та головному герою — луганському партизану, Герою України Володимиру Жемчугову.
“Я безпосередній учасник і свідок того, як у 2014-му році цивільна людина могла виступити проти російської армії, організувати партизанський спротив в Луганському регіоні. В невеликих відеоуроках я даю інформацію, ділюсь своїм досвідом, коментую дії, пережиті емоції, щоб люди були готові та знали, як справлятися з цим станом”, - розповів Жемчугов.
Він зазначив, що кожна серія — це посібник щодо проходження короткого військового навчання.
“Нинішнє вторгнення росії не пройде повз цивільних громадян, пересидіти в окупації не вдасться, як це було в 2014-му році. В 2022 році росія знищує не тільки людей, а цілі міста. І щоб вижити кожна людина повинна сама прийняти рішення, де вона буде: залишатися в окупації і стати рабом росії або йти у спротив. Якщо ти щось не зробиш, не зміниш місце проживання, не підеш у спротив, не почнеш захищати свою родину, то прийдуть і знищать тебе”, - наголосив Герой України.

Показ відеопроєкту #РухОпору стартує на YouTube-каналі Військового телебачення. 1-а серія під назвою “Щоденник підпільника” вийде в суботу, 4 червня, о 18:00.