Петиція до Президента Володимира Зеленського з закликом накласти вето на закон №5655 щодо реформування галузі містобудування набрала понад 25 тисяч необхідних для розгляду підписів.

Такі дані опубліковані на сайті Глави держави, повідомляє Укрінформ.
Відповідну петицію було створено 12 грудня, автор - Проценко Владислав Ігорович.
"Нові містобудівні норми під виглядом лібералізації містобудівної сфери та пришвидшення будівництв фактично розв'язують руки великим забудовникам, яким тепер не доведеться проходити перевірки від органів місцевого самоврядування. Перевірки будівництв та документації за цим проєктом можуть бути здійснені приватними фірмами, а роль головних архітекторів міст у цьому процесі значно обмежується. Окрім цього пропонується створити "Містобудівну палату" при Міністерстві розвитку регіонів, повноваження якої дуже схожі з сумнозвісною "Тендерною Палатою", - йдеться у петиції.
Автор переконаний, що закон пришвидшить процес хаотичної забудови міст і паплюження історичних пам'яток в Україні.
Як повідомлялося, Верховна Рада 13 грудня ухвалила резонансний закон №5655 щодо реформування сфери містобудівної діяльності.
Як повідомлялося, Міністерство розвитку громад, територій та інфраструктури та Міністерство цифрової трансформації виступили з підтримкою законопроєкту №5655.
Міський голова Києва Віталій Кличко закликав народних депутатів доопрацювати законопроєкт, який, за його словами, «повністю нівелює контроль міст за будівництвом і створює умови для монопольного централізованого допуску будівельників на ринок».
Протягом всього періоду з моменту реєстрації в ВР в червні 2021 року цей законопроєкт викликав бурхливі дискусії.