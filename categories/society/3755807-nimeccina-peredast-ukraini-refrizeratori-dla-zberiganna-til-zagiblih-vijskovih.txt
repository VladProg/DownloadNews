Федеральне агентство технічної допомоги Міністерства внутрішніх справ Німеччини надасть Україні 10 рефрижераторів для зберігання тіл загиблих військовослужбовців.

Як передає Укрінформ, про це Офіс уповноваженого з питань осіб, зниклих безвісти за особливих обставин повідомив у Телеграмі.
«Сьогодні уповноважений з питань осіб, зниклих безвісти за особливих обставин Олег Котенко провів онлайн-зустріч із речниками Федерального агентства технічної допомоги (THW) Міністерства внутрішніх справ Німеччини та представниками Бюро судово-медичної експертизи Німеччини», - йдеться в повідомленні.
Також на зустрічі були присутні директор ДСУ «Головного бюро СМЕ МОЗ України» Ігор Розовик і директор Київського обласного бюро судово-медичної експертизи Костянтин Ворошилов.
Присутні обговорили можливу допомогу міжнародних партнерів у напрямку роботи уповноваженого та інших відповідальних структур, які сприяють пошуку та ідентифікації зниклих безвісти осіб.
В Офісі уповноваженого зазначили, що Федеральне агентство технічної допомоги надасть Україні 10 рефрижераторів (контейнерів та вантажівок-холодильників) для зберігання тіл загиблих героїв.
Котенко подякував міжнародним донорам, які продовжують підтримувати гуманітарну місію Офісу уповноваженого та інших дотичних структур.
«Наразі ця допомога є вкрай важливою для нашої держави. Сподіваємося на те, що й інші партнери сприятимуть цій надважливій справі. Ми дуже цінуємо кожного, хто підтримує в складний для нашої держави час», – наголосив уповноважений.
Як повідомляв Укрінформ, 29 серпня в Україну з тимчасово захоплених росіянами територій повернули тіла 84 загиблих військовослужбовців.