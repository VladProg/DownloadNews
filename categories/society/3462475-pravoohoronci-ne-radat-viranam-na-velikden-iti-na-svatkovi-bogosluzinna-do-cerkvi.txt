Через можливі провокації на Великдень правоохоронці не рекомендують вірянам іти до церкви, а закликають дивитися святкові богослужіння онлайн.

Про це зазначив начальник відділу забезпечення громадської безпеки Національної гвардії Олександр Гриценко під час пресконференції в Укрінформі “Специфіка охорони громадського порядку особовим складом НГУ у звільнених населених пунктах Київщини”.
“На нашу думку, відвідування богослужінь зараз є недоцільним. Ми сподіваємося на розуміння громадян до нинішньої ситуації і що вони подивляться богослужіння онлайн”, - сказав він, відповідаючи на запитання кореспондента Укрінформу стосовно рекомендацій вірянам на Великдень.
“Я хотів би зауважити, що зараз не той час, коли громадянам масово можна відвідувати якісь заходи, тому що російська федерація постійно наносить ракетні удари, і ніхто від цього не убезпечений. Тому наші рекомендації — це дивитися богослужіння у пасхальну ніч в режимі онлайн”, - додав Гриценко.
При цьому він зауважив, що підрозділи Нацгвардії готові до забезпечення громадської безпеки та порядку під час святкування Великодня.
“Вже зроблені відповідні розрахунки. Особовий склад готовий до виконання завдань”, - зазначив начальник відділу забезпечення громадської безпеки Нацгвардії.
24 лютого росія розпочала новий етап восьмирічної війни проти України – повномасштабний наступ. Ворог здійснює масовані обстріли та бомбардування мирних українських міст та сіл. ЗСУ, Сили територіальної оборони та весь український народ ефективно чинить спротив російським військам і завдають їм великих втрат.