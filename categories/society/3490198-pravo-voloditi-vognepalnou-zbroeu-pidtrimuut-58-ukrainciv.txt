Надання права на володіння вогнепальною зброєю та боєприпасами підтримують 58% українців.

Як передає Укрінформ, про це свідчать дані опитування, проведеного Соціологічною групою «Рейтинг» у травні на замовлення громадської ініціативи «Український арсенал свободи».
Так, за даними опитування, наявність власної зброї або зброї у володінні когось з близьких чи рідних викликає більше відчуття захищеності (48%), ніж наявність поруч інших громадян з легальною вогнепальною зброєю (33%).
В умовах війни більш ніж удвічі зросла кількість тих, хто підтримує надання громадянам України права на володіння вогнепальною зброєю та боєприпасами. Сьогодні підтримують таку ініціативу 58%, не підтримують – 39%. Таким чином, констатують соціологи, вперше за історію дослідження цього питання кількість прихильників ідеї перевищила кількість противників (у 2018-2021 роках підтримували таку ідею близько чверті, не підтримували – більш як 70%).



Прихильників «озброєння» громадян більше серед жителів центру України, респондентів молодої та середньої вікової груп, чоловіків.

Респонденти, що мають родичів, які сьогодні захищають країну на війні, більш лояльні до ідеї надання права громадян на володіння зброєю, ніж решта.
61% вважають, що масове озброєння громадян України вогнепальною зброєю сприятиме зміцненню обороноздатності країни. 36% – протилежної думки. Більше цю тезу підтримують молодь, чоловіки та ті, хто мають бажання мати зброю.

Згідно з опитуванням, 45% вважають, що створення юридичних умов для вільної купівлі вогнепальної зброї збільшить особисті свободи громадян, 40% – навпаки вважають, що свободи будуть ущемлені за таких умов. Останніх більше серед жителів сходу, жінок та противників створення умов для вільної купівлі вогнепальної зброї.

• Водночас 58% респондентів побоюються, що вільна купівля вогнепальної зброї призведе до збільшення злочинності. Протилежної думки – 35%. Останніх більше серед жителів центру, чоловіків і тих, хто хоче стати власниками вогнепальної зброї.

Близько 80% респондентів не відчували необхідності володіти вогнепальною зброєю до початку вторгнення росії. Натомість сьогодні 44% хотіли б бути власниками вогнепальної зброї і боєприпасів до неї. В результаті, сьогодні третина з тих, хто не хотів мати зброю до війни, змінили думку на протилежну, а майже половина з них хочуть аби зброю мали члени родини.

• 60% чоловіків і 28% жінок хотіли б зараз бути власником вогнепальної зброї та боєприпасів до неї. При цьому, якщо загалом жінки скоріше проти особисто володіти зброєю, більшість жінок середнього і молодшого віку хотіли б, щоб зброєю володіли члени їхньої родини.
Серед тих, хто хоче мати зброю, більшість (70%) хотіли б мати одну одиницю зброї. 21% – дві, 9% – три і більше.
Серед видів зброї надають перевагу пістолетам (57%) та трохи менше – автоматам (48%). Рушницю хотіли б мати 18%.

Майже 60% чоловіків і 30% жінок скористалися б правом покупки вогнепальної зброї та боєприпасів до неї, якби у них була така фінансова та юридична можливість.
Водночас 64% учасників опитування вважають, що існує значна загроза нелегального обігу зброї після закінчення війни. 31% вважають, що хоча така загроза існує, але вона незначна. 3% взагалі не бачать можливої загрози.

• 17% опитаних (у тому числі 31% чоловіків і 4% жінок) зазначили, що досконало вміють користуватися вогнепальною зброєю. 38% – в загальних рисах. 45% заявили, що не мають таких навичок.
Серед тих, хто вміє користуватися вогнепальною зброєю лише в загальних рисах, дві третини хотіли б покращити свої навички. Серед тих, хто взагалі не вміє, таких 37%. Серед жінок молодого та середнього віку більш ніж половина хотіли б навчитися володіти зброєю.
Більшість опитаних (72%) підтримують ідею запровадження в Україні обов’язкового навчання з володіння вогнепальною зброєю для цивільного населення. 26% – не підтримують.

Опитування було проведене 16 травня. У ньому взяли участь 1000 жителів України віком від 18 років і старші в усіх областях, крім тимчасово окупованих територій Криму і Донбасу. Вибірка репрезентативна за віком, статтю і типом поселення. Метод опитування: CATI (Computer Assisted Telephone Interviews - телефонні інтерв'ю з використанням комп'ютера). Помилка репрезентативності дослідження з довірчою імовірністю 0,95: не більше 3,5%.