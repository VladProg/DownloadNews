Групу громадян України, які два тижні були змушені провести на російсько-грузинському кордоні, пустили до Грузії.

Про це повідомляє Ехо Кавказу з посиланням на організацію Volunteers Tbilisi, передає Укрінформ.
Йдеться про групу колишніх ув'язнених із Херсона, примусово вивезених до Росії. Після звільнення їх не впускали до Грузії, пославшись на необхідність спершу отримати відповідь від МЗС України.
«25 жовтня, ближче до півночі, семеро чоловіків приїхали на автовокзал Дідубе у місті Тбілісі. Чоловіки за сприяння волонтерів зараз займаються отриманням важливих документів, щоб повернутися до України», – йдеться у повідомленні організації.
Як повідомляв Укрінформ, Чоловіки відбували покарання у колоніях Херсона, але восени 2022 року, коли війська РФ відступали, їх вивезли до Росії. Після звільнення їх привезли до депортаційного центру у Волгограді, де видали ухвали про заборону на в'їзд до Росії на вісім років.
Колишні в'язні вперше спробували перетнути російсько-грузинський кордон 11 жовтня, проте їх не впустили до Грузії. Четверо колишніх ув'язнених мають українські паспорти, а у трьох є лише довідка про звільнення з колоній у РФ. Чоловікам доводилося спати на підлозі на території КПП "Верхній Ларс", їжу та воду їм приносили волонтери.
Це не перший випадок, коли Грузія відмовляється пропускати на свою територію колишніх українських в'язнів. Наприкінці серпня група із шести українців провела на КПП "Верхній Ларс" десять днів.
Фото: Інстаграм Volunteers Tbilisi