Акціонерне товариство "Укрпошта" запускає передзамовлення на поштовий блок під назвою "Діти Перемоги малюють Україну майбутнього".

Як передає Укрінформ, про це генеральний директор Укрпошти Ігор Смілянський повідомив у Телеграмі.

За його словами, "зовсім скоро, 1 червня, ми будемо відзначати День захисту дітей. З 2022 року він набув для нас зовсім іншого значення. Глибшого та значущого. Дуже сподіваюсь, що ті діти, які сьогодні мешкають в Україні, отримають в цей день подарунок від наших ЗСУ у вигляді спокійного неба, ну й, можливо, морозива".
Як зауважив Смілянський, "хочеться, щоб діти зовсім скоро повернулись в те майбутнє, де у небі буде сонце та наші українські потужні літаки. І хто ж намалює це майбутнє краще за дітей? Саме такий конкурс Укрпошта провела нещодавно".
Але, нагадав керівник Укрпошти, "ви попросили, щоб ми відобразили не лише роботу переможця, а й інші круті роботи. Тож ми саме це і зробили. І це ще трохи радості для наших дітей".
Поштовий блок "Діти Перемоги малюють Україну майбутнього", передзамовлення на який запускається 26 травня, несе велике послання - майбутнє України буде лише жовто-блакитним, підкреслив Смілянський.
За його словами, кожен ескіз передає голос маленьких художників, які через свої роботи транслюють віру в майбутнє і навіть проговорюють, що дорослим треба ще більше оптимізму.
Смілянський запросив оформити передзамовлення на поштову марку, листівку та конверт "Перший день", відправка якого, на відміну від наборів, буде здійснена за фактом замовлення.
З 1 червня блок можна буде придбати у всіх поштових відділеннях, в онлайн-магазині Укрпошти, маркетплейсах eBay та Amazon. Марка є благодійною, а кошти підуть на підтримку дітей, які втратили батьків.
Смілянський також подякував команді проєкту й авторам: Олександрі Федорчук, Вероніці Іванцовій, Олександрі Бушинській, Анастасії Мисько, Варварі Колєсовій, Корнелії Андрійчук, Георгію Сосницькому, Діані Василенко та батькам і вчителям, які мотивували дітей на мистецтво.
Як повідомляв Укрінформ, у травні Укрпошта презентувала серію благодійних аудіолистівок, що "говорять" голосами сучасних українських героїв.