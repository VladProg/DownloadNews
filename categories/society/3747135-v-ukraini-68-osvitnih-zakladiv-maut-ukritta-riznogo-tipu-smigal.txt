В Україні нині 68% освітніх закладів мають укриття різного типу, в яких можна розмістити 4,7 млн учнів та вчителів.

Про це Прем'єр-міністр України Денис Шмигаль сказав на засіданні уряду, передає Укрінформ.
«Менше місяця залишилося до початку навчального року. Життя та здоров’я дітей - на першому місці. Наразі 68% освітніх закладів мають укриття різного типу. Це дозволяє розмістити там 4,7 млн учнів та вчителів. Але цього недостатньо. Місцева влада повинна діяти активніше. Гроші на укриття уряд виділив ще в квітні – 1,5 млрд грн», - сказав Шмигаль.

Джерело: телеграм-канал Премʼєр-міністра України
За його словами, влада 2023 році планує облаштувати майже 1,5 тис. укриттів, загалом їх треба збудувати 5,4 тис. Всі вони мають відповідати критеріям надійності, безбар’єрності та енергоефективності.
Як підкреслив Прем’єр, з боку ОВА має бути регулярний моніторинг безпекової ситуації в громадах. Там, де є загроза життю чи здоров’ю дітей, офлайн, тобто очного, навчання не буде. Місцева влада найкраще розуміє ситуацію у себе в громадах, а тому остаточні рішення про формат навчання ухвалюватимуть саме на місцях.
Також в Україні 300 тисяч дітей потребують підвезення до шкіл, і це питання вирішується.
«Доступність освіти. 300 тис. дітей по всій країні потребують підвезення до шкіл. Уряд спрямував громадам понад 1 млрд гривень на закупівлю шкільних автобусів. Наразі укладені договори на 440 автобусів, частина транспорту вже прибула на місця, до вересня більшість закупівель буде завершена. Також надійшло 300 автобусів у якості допомоги з десяти країн ЄС», - про це сказав Шмигаль на засідання.
Як повідомлялося, раніше Прем'єр-міністр України Денис Шмигаль заявляв про те, що в Україні ще раз проведуть перевірку стану наявних укриттів, аби переконатися, що ситуація поліпшилася.
Фото: Телеграм Шмигаль