Голова Українського інституту національної пам’яті Антон Дробович вважає логічним і давно назрілим рішення відзначати в Україні День Європи 9 травня.

Таку думку голова Українського інституту національної пам’яті Антон Дробович висловив в інтерв’ю Радіо Свобода, повідомляє Укрінформ.


«9 травня буде Днем Європи. Відповідно до історичної правди, бо 8-ме число в усьому світі, в більшості країн Європи відзначається як День перемоги», - сказав Дробович.

За його словами, раніше такі ініціативи «великою мірою були неможливі». Зокрема через міфи, про те, що є тільки 9 травня, і «тільки радянський народ є переможцем».
Окрім того, зауважив голова УІНП, «ілюзія дружби з росією і гуманітарний вплив рф на Україну були доволі сильними». Цього року соціологія показує найнижчу за всі роки підтримку 9 травня, додав він. Хоча раніше цей день був серед найулюбленіших свят українців.

«росія настільки отруїла пам’ять про Другу світову війну і взагалі концепцію 9 травня, що українці не хочуть мати нічого спільного», - констатував Дробович.
Як повідомляв Укрінформ, Президент України Володимир Зеленський підписав указ №266/2023, згідно з яким 9 травня Україна тепер відзначатиме День Європи. Раніше в Україні День Європи святкували щороку у третю суботу травня, яка цьогоріч припадає на 20 число.
Президент також подав до Верховної Ради законопроєкт про встановлення 8 травня Дня пам’яті та перемоги над нацизмом у Другій світовій війні.