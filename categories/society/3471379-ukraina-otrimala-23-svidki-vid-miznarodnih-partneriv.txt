Україна отримала 23 “швидкі” від міжнародних партнерів, зокрема для потреб Збройних сил України та Національної гвардії.

Як передає Укрінформ, про це Міністерство охорони здоров'я України повідомляє у Фейсбуці.
“Україна отримала ще 23 “швидкі” від міжнародних партнерів. Автомобілі будуть передані для потреб українських лікарень, Збройних сил України, Міністерства внутрішніх справ України, Національної гвардії України та Державної служби України з надзвичайних ситуацій”, - ідеться в повідомленні.


Більшу частину автівок відправлять до регіонів, які внаслідок бойових дій втратили значну частину медичного автопарку.
Ворожі обстріли пошкодили 78 автомобілів швидкої медичної допомоги, частина з них відновленню не підлягає. 106 “швидких” армія російської федерації викрала.


Як повідомляв Укрінформ, станом на 21 квітня внаслідок російської агресії в Україні на сьогодні пошкоджено 347 закладів охорони здоров’я, з них 36 – зруйновано. Крім того, 78 автомобілів швидкої допомоги виведено із ладу.
Фото: Фейсбук МОЗ