Кабінет Міністрів заклав у проєкт державного бюджету на наступний рік фінансування низки програм з підтримки внутрішньо переміщених осіб, тому вони будуть втілюватися у життя.

Про це Прем’єр-міністр України Денис Шмигаль сказав, відповідаючи на запитання кореспондента Укрінформу на пресконференції в Києві.
“Всі ці програми будуть діяти. В цьому році вони працюють і в наступному будуть, із збільшенням суми на “Прихисток”, - сказав Шмигаль.
За його словами, із жовтня власники житла, які розмістили у себе ВПО, отримуватимуть 900 гривень замість 450 гривень за кожну таку людину на місяць. Це відбуватиметься у рамках програми "Прихисток", яка передбачає надання державної компенсації за житлово-комунальні послуги тим, хто безкоштовно прихистив внутрішньо переміщених осіб із ТОТ чи зон бойових дій.
“Ми заклали кошти на її продовження. Програма буде діяти увесь наступний рік... Це великі кошти. Це сотні мільйонів гривень. Вони закладені у бюджет, і ми будемо продовжувати цю програму”, - запевнив глава уряду.
Прем'єр запевнив у тому, що держава також продовжить виплачувати кожному переселенцю в Україні щомісячну мінімальну допомогу в розмірі 2 тис. гривень, при цьому виплата на кожну дитину становитиме 3 тис. гривень.
“Є можливість. Держава відшкодовує 6,5 тисячі гривень роботодавцям, які оформлюють на роботу внутрішньо переміщену особу”, - додав Шмигаль, зазначивши, що йдеться про програму компенсації витрат на оплату праці ВПО, яка передбачає надання роботодавцям виплати у розмірі 6,5 тис. грн за кожного працевлаштованого вимушеного переселенця.
З 24 лютого в Україні триває повномасштабна російська воєнна агресія. Декілька мільйонів українців змушені були покинути свої домівки, рятуючись від війни.
2 серпня Кабінет Міністрів ухвалив рішення про обов'язкову евакуацію населення з Донецької області. Вона пов’язана з ризиком того, що через інтенсивні ворожі обстріли Україна не зможе забезпечити населення теплом у зимовий період, а тому є ризик для життя людей.
Віцепрем'єр-міністр – міністр з питань реінтеграції тимчасово окупованих територій України Ірина Верещук прогнозує, що обов'язкову евакуацію, яка зараз відбувається з Донецької області, можуть поширити і на інші області, що постраждали від бойових дій.