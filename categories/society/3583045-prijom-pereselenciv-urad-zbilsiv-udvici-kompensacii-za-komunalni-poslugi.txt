Кабінет Міністрів з 1 жовтня розширює можливості розселення внутрішньо переміщених осіб, зокрема удвічі збільшується розмір компенсації людям, які надали тимчасове житло внутрішнім переселенцям у межах програми «Прихисток».

Як передає Укрінформ, про це повідомляє Міністерство з питань реінтеграції тимчасово окупованих територій.
Так, програма передбачає державну компенсацію за житлово-комунальні послуги тим, хто безоплатно прихистив внутрішньо переміщених осіб із ТОТ чи зон проведення воєнних (бойових) дій.
"Власники житла, що розмістили у себе ВПО, отримуватимуть 900 гривень замість 450 за кожну таку особу на місяць. Це стало можливим завдяки оновленому Меморандуму про співпрацю, який від імені уряду уклав Мінрегіон із Товариством Червоного Хреста України", - йдеться у повідомленні.
У Мінреінтеграції нагадують, що нещодавно уряд схвалив ще одну новацію: при нарахуванні субсидій згадана компенсація не буде обчислюватися як отриманий дохід. Вказане стане ще одним хорошим стимулом для тих, хто приймає у себе вимушених утікачів від війни.
Крім того, окремо було розширено перелік закладів, які отримають компенсацію за комунальні послуги, якщо прихистять ВПО. Таке право матимуть не лише державні та комунальні підприємства, а і юридичні особи, ФОПи, релігійні організації й інші - всі, хто готовий прихистити внутрішніх переселенців.
Як повідомлялося, 28 вересня Кабінет Міністрів виділив з резервного фонду Держбюджету понад 60,5 млн грн на відшкодування комунальних витрат за травень громадам, які безоплатно прихистили переселенців у комунальних та державних закладах, а також приватних закладах освіти.
Фото: minre.gov.ua