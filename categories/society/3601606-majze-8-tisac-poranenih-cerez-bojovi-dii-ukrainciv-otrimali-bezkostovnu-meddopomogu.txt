Від початку повномасштабного вторгнення російської федерації майже 8 тисяч українців, постраждалих через бойові дії, отримали безоплатну медичну допомогу.

Як передає Укрінформ, про це повідомляє Національна служба здоров'я України.
"Українцям, які отримали ушкодження внаслідок військових дій, гарантується безоплатне лікування. З початку повномасштабної війни 7730 пацієнтів з ушкодженнями через обстріли, вибухи чи ураженням уламками отримали медичну допомогу", – ідеться в повідомленні.
Як наголосила очільниця НСЗУ Наталія Гусак, "кожен українець може бути впевнений в безоплатній медичній допомозі під час війни".
За її словами, програма медичних гарантій "показала свою гнучкість та спроможність забезпечувати медичні потреби українців під час пандемії коронавірусної хвороби, а тепер – під час війни".
"Майже 8000 українців, які отримали ушкодження внаслідок військових дій, отримали медичну допомогу за Програмою медичних гарантій. Більша частина з них отримували допомогу в областях, де продовжуються активні бойові дії або поблизу них – це понад 5000 пацієнтів. Однак ми хотіли б, щоб ця сумна статистика складала “0” пацієнтів. Бережіть себе та не нехтуйте сповіщеннями про повітряну тривогу", – додала голова НСЗУ.
Найбільше пацієнтів з ушкодженнями внаслідок бойових дій, за даними Електронної системи охорони здоров'я, отримали медичну допомогу в медзакладах таких областей: Дніпропетровська – 3283 пацієнтів, Запорізька – 923 пацієнтів, Черкаська – 837 пацієнтів, Харківська – 543 пацієнтів, Донецька – 320 пацієнтів.
Усі необхідні медичні послуги в подібних випадках передбачені пакетами: “Стаціонарна допомога дорослим та дітям без проведення хірургічних операцій”, “Хірургічні операції дорослим та дітям у стаціонарних умовах” і “Хірургічні операції дорослим та дітям в умовах стаціонару одного дня”.
Пацієнту безоплатно надається медична допомога в разі доставлення бригадою екстреної медичної допомоги, самозвернення в невідкладному стані, переведення з іншого медзакладу чи направлення лікаря до медзакладу, який має договір з НСЗУ. Дізнатися контакти найближчого закладу можна за номером 16-77.
Наголошується, що під час лікування ушкоджень, завданих унаслідок військових дій, безоплатними є всі необхідні супутні аналізи та дослідження. Зокрема, лабораторні обстеження, такі як загальноклінічний аналіз крові та сечі, бактеріологічні, цитологічні дослідження; інструментальні дослідження (ЕКГ, УЗД, КТ, МРТ, рентген та інші) тощо.
"Якщо пацієнту необхідна операція – вона теж проводиться безоплатно, включно з анестезією. На всіх етапах надання допомоги пацієнт забезпечується ліками з Нацпереліку основних лікарських засобів безоплатно", – підкреслили в НСЗУ.
Перевірити наявність ліків у конкретному закладі можна на сайті eliky.in.ua.
Післяопераційний догляд та допомога, якої потребує пацієнт, також є безоплатними послугами. Зокрема, ідеться про цілодобовий лікарський і медсестринський догляд, післяопераційний моніторинг і медикаментозну терапію, консультації лікарів різних спеціальностей та реабілітацію в гострому періоді, якщо до неї немає протипоказань.
У разі проведення хірургічних операцій у стаціонарі в перелік безоплатних послуг включене харчування.
Як повідомляв Укрінформ, у вересні Управління Верховного комісара ООН з прав людини підтвердило дані про 14 844 загиблих і поранених цивільних у війні, розв'язаній росією проти України.