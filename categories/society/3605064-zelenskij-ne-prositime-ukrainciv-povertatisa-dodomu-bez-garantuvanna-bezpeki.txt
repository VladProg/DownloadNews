Президент Володимир Зеленський хоче, аби всі українців, які виїхали з України через розв’язану росією війну, повернулися додому, але не може просити їх про це через неможливість гарантувати всім безпеку.

Про це він заявив під час спільної з Прем'єр-міністром Чехії Петром Фіалою пресконференції у Києві, повідомляє кореспондент Укрінформу.
«Авжеж, ми дуже зацікавлені, щоб наш народ повертався додому. Я не можу сьогодні просити громадян України, які тимчасово виїхали за кордон через війну, щоб вони поверталися. Жінки, діти. Я думаю, що це сьогодні їх вибір, і я не можу сьогодні гарантувати всім безпеку, тому що це війна, війна, яку розв’язала односторонньо російська федерація виключно на території нашої держави», - сказав Президент.
Глава держави подякував Чехії за теплий прийом українців, яких туди виїхало близько 450 тисяч.
Водночас він наголосив на важливості перебування громадян в Україні, їхньої допомоги українській економіці.
«Я впевнений, що всі повернуться, як тільки дозволить безпекова ситуація. Для цього нам потрібна більш розвинута інфраструктура захисту неба, безпеки для наших школярів, побудовані бомбосховища тощо», - додав він, висловивши упевненість, що після перемоги над росією всі українці повернуться додому.
Як повідомлялося, 31 жовтня Прем‘єр-міністр Чеської Республіки Петр Фіала разом із делегацією уряду Чехії перебуває з робочим візитом в Україні.
Фото: ОП