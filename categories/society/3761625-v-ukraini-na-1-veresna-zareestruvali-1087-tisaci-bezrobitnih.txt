В Україні на 1 вересня зареєстрували 108,7 тисячі безробітних.

Як передає Укрінформ, про це повідомляє Державна служба зайнятості.
За даними ДСЗ, серед 108,7 тис. офіційно зареєстрованих безробітних 78,8 тис. (або 72%) становлять жінки, 29,9 тис. (28%) – чоловіки.
Серед зареєстрованих безробітних 23% мають вік до 35 років, 29% – у віці від 35 до 44 років, 29% – у віці від 45 до 55 років, 19% – понад 55 років.
Зазначається, що станом на 1 вересня в ДСЗ зареєстровано 71,3 тис. вакансій.
Загалом послугами Служби зайнятості упродовж січня – серпня скористалися 523 тис. українців, з яких 394,6 тис. - зареєстровані безробітні.
Допомогу отримували 254,6 тис. осіб.
За сприяння центрів зайнятості у зазначений період працевлаштовано 145,5 тис. осіб, у тому числі 103,6 тис. зареєстрованих безробітних. Найбільша кількість українців працевлаштовано у сфері торгівлі (19%), у переробній промисловості (18%), у сільському господарстві (15%), в охороні здоров'я та соціальній допомозі (8%), в державному управлінні та обороні (7%), в освіті (7%).
Як повідомлялося, за даними сервісу work.ua, у серпні роботодавці оприлюднили понад 102 тис. оголошень з пошуку фахівців. Це на 10% більше показника липня і вперше з початку повномасштабного вторгнення максимально наближено до показника довоєнного серпня.