Аварійні відключення електроенергії в Україні можуть тривати ще протягом двох-трьох днів. У різних регіонах без електрики залежно від годин лишається від двох до чотирьох мільйонів абонентів.

Про це розповів заступник керівника Офісу Президента Кирило Тимошенко в ефірі телемарафону “Єдині новини”, повідомляє Укрінформ.
“Учора на вечір у нас було відключено близько 10 мільйонів абонентів. Зараз цифра набагато менша, на ранок була близько 2-х мільйонів. Зараз уведені практично в усіх областях як погодинні графіки відключень, так і бувають аварійні відключення, адже ми ще стабілізовуємо систему, ще відключені кілька мільйонів споживачів: цифра від 2-х до 4-х мільйонів, у залежності від години міняється”, - сказав він.
За словами Тимошенка, нині стоїть завдання перед енергетиками вийти на рівень електропостачання, який був минулого тижня. Водночас він проінформував, що у деяких містах і областях, а саме — місті Києві, Київській, Львівській і Хмельницькій областях уже вийшли на такі графіки.
Заступник керівника ОП пояснив, що аварійні відключення, які спричинені вчорашньою ракетною атакою рф, можуть бути впродовж двох-трьох днів, оскільки різні об’єкти мають різний ступінь руйнування.
Тимошенко нагадав, що напередодні росія випустила по Україні 96 ракет різного типу, із яких українські сили оборони збили 77, а також було запущено 10 безпілотників-шахедів, усі збито. Він додав, що зафіксовано 19 “прильотів” у 15 об’єктів енергозабезпечення в різних областях.
При цьому заступник керівника ОП додав, що нині в Україні працюють і над розгортанням теплових пунктів для людей на випадок відключення тепло- і електроенергії.
“Ми працюємо також над проєктом теплових пунктів, які, дай Боже, нам не знадобляться, але ми розгортаємо зараз систему теплових пунктів по країні, які допомагатимуть у випадку того, якщо буде загалом блекаут у якомусь місті чи області”, - зазначив він.
Заступник керівника ОП пояснив, що у таких пунктах буде тепло, чай, вода, теплі речі, необхідна їжа, інтернет, а також можливість зарядити телефони.
Водночас він запевнив, що наразі про можливу евакуацію людей із певних населених пунктів через відсутність тепла або електрики не йдеться.
“Наше головне завдання — забезпечити і електроенергією, і теплом кожне місто. Про евакуацію взагалі не йдеться, я просив би навіть і не говорити про це. Думаю, що ми всі гуртом зможемо зробити так, що не буде ніякої евакуації”, - наголосив Тимошенко.
Як повідомляв Укрінформ, росія 15 листопада здійснила проти України масштабну ракетну атаку, зафіксовано влучання в об'єкти інфраструктури та житлові будинки.