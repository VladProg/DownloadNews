У Клініці для дорослих Науково-практичного медцентру дитячої кардіології та кардіохірургії запровадять програму "Довголіття-Кардіо".

Про це на пресконференції в Укрінформі розповів генеральний директор Державної установи «Науково-практичний медичний центр дитячої кардіології та кардіохірургії МОЗ України» Ілля Ємець.
"Ми розпочали програму для літніх людей, які мають право на допомогу від держави. Сподіваємося, що найближчим часом вона розпочнеться, і ми будемо допомагати людям з незахищених верств населення. Ми назвали цю програму "Довголіття-Кардіо", вона має досить серйозний аспект підтримки західних держав, де тривалість життя завдяки таким програмам, збільшилася майже на 20 років. Тривалість життя чоловіків в Україні складає 65 -67 років. Завдяки цій програмі ми можемо вийти на тривалість життя на рівні з західними країнами, так само як зробили це з дітьми, бо є показники, де держава може показати свій рівень - малюкова смертність і тривалість життя", - сказав Ємець.

Програма передбачає комплексний підхід до здоров'я.
Як розповів на пресконференції член-кореспондент НАМН України, доктор медичних наук, професор Борис Маньковський, з віком у людей окрім серцево-судинних захворювань може розвинутися також цукровий діабет як першого, так і другого типу, ураження нирок.

"Це значить, що ці люди потребують допомоги різних фахівців. В реальному житті це важко поєднати і важко зробити навіть в умовах мирного часу. Тому ідея створити відділення кардіометаболічних захворювань, де люди отримували б допомогу як ендокринологів, кардіологів, так і фахівців інших спеціальностей", - розповів Маньковський.
За його словами, у такому відділенні можна було б проводити необхідні обстеження протягом одного дня, без госпіталізації.
Маньковський зазначив, що в межах Центру таку допомогу реалізувати цілком можливо, і це призведе до того, що пацієнти зможуть контролювати декілька своїх захворювань. Акцент робиться, перш за все, на ранньому виявленні та корекції факторів ризику на етапі передзахворювання: переддіабет та фактори ризику атеросклерозу, ранніх проявів атеросклерозу.
У відділенні кардіометаболічних захворювань Кліники для дорослих ДУ «Науково-практичний медичний центр дитячої кардіології та кардіохірургії МОЗ України» надається комплексна допомога хворим із порушеним обміном речовин (порушення толерантності до глюкози, цукровий діабет тощо) та серцево-судинними захворюваннями – програма «Кардіодіабет одного дня». Всього у світі існує 14 таких відділень, одне з них – українське. Його очолює професор Маньковський.