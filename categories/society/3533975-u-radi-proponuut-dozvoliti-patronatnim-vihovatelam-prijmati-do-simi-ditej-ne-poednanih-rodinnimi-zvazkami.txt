Комітет Верховної Ради з питань гуманітарної та інформаційної політики пропонує влаштовувати під патронат вихователя до п’яти неповнолітніх осіб, не пов'язаних родинними зв’язкам, на час воєнного стану.

Про це повідомили на засіданні Комітету під час розгляду Закону № 7443 «Про внесення змін до Прикінцевих положень Сімейного кодексу України щодо окремих питань влаштування та перебування дитини в сім’ї патронатного вихователя під час періоду дії воєнного стану», передає Укрінформ.
«В умовах війни збільшилась кількість дітей, які перебувають у складних життєвих обставинах. Проєктом закону пропонується дозволити одночасно влаштовувати в сім’ю патронатних вихователів не лише дітей, які є рідними братами та сестрами , а й тих, які не поєднані родинними зв’язками і ніколи разом не проживали (проте не більше п’яти осіб)», - пояснює Комітет.
Як зазначають автори, «це дозволить забезпечити виховання в сім’ї та догляд більшій кількості дітей, позбавлених батьківського піклування у результаті війни».
Згідно із законопроєктом, наявний зараз максимальний шестимісячний строк перебування дитини в сім’ї патронатного вихователя планується збільшити: він триватиме до припинення чи скасування воєнного стану.
Зазначається, що члени Комітету рекомендували прийняти цей законопроєкт за основу з метою його доопрацювання з урахуванням зауважень та пропозицій, які надійшли.
Як відомо, Сімейний кодекс України у ч.5 ст. 252 станом на зараз передбачає, що до сім’ї патронатного вихователя можуть бути одночасно влаштовані тільки діти, які є між собою рідними братами та сестрами, або діти, які виховувалися в одній сім’ї.