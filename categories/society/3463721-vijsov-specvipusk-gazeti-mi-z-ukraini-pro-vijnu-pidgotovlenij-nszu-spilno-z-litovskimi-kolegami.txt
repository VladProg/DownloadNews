Вийшов спецвипуск газети "Ми з України!", яку Національна спілка журналістів України підготувала спільно зі Спілкою журналістів Литви.

Як передає Укрінформ, про це повідомляє НСЖУ.





Авторами унікального проєкту є журналісти з Вільнюса, Клайпеди та різних міст України.
Війна в Україні "нагадує січень 1991 року, коли той самий кремль, тоді званий совєтським, намагався заглушити голос Литви, яка оголосила себе вільною", – пише у своєму матеріалі литовський журналіст Домас Шнюкас. "москва 32 роки тому не хотіла дати свободу Литві, як і нині – Україні. Коли політична демагогія, погрози та пропаганда не допомогли, направили армію", але, переконаний автор, "хоч би якими були імперські апетити росії та її пропаганди, Україна переможе, а її журналістика впише золоті сторінки в історію, якою пишатиметься".
Литовські колеги розповідають у своїх публікаціях про величезну підтримку, яку їхня країна надає українцям. Литовці обʼєднуються і допомагають українським родинам з дітьми, збирають гуманітарну допомогу.
"Ранок починається з молитви за Україну, день закінчується молитвою за Україну", – пише журналістка Юрате Мажаєва.
Про те, як українські медійники беруть до рук зброю, щоб захищати свої міста, як люди в різних містах обʼєднуються у волонтерські штаби, – у матеріалах українських журналістів.
Харківські журналістки, які з перших днів змушені були ховатися з дітьми від обстрілів у метро, змогли за лічені години скоординувати блогерів, журналістів, волонтерів, аби кожен з них вів боротьбу на своєму фронті – публікував достовірну інформацію, боровся з фейками чи збирав гуманітарні вантажі.
У Запоріжжі активіст і шоумен відкрив волонтерський центр "Паляниця", який збирає кошти на спорядження і техніку для військових і вже забезпечив захисників кількома сотнями бронежилетів.
У Івано-Франківську дизайнери та музиканти шиють спальні мішки. На Кіровоградщині журналісти плетуть сітки і готують їжу для військових.
Саме про цю силу єднання – на сторінках газети "Ми з України!", назва якої не випадкова. Фраза, яку вперше сказав у відеозверненні голова Миколаївської обласної військової адміністрації Віталій Кім, уже стала символічною. Її використовують замість привітання, з нею почали випускати футболки, чашки і навіть обкладинки на паспорти. А сам Кім став "суперзіркою жахливої війни", пишуть ЗМІ. Публікація про нього також є на сторінках газети, як і про автора легендарної фрази "Русский военный корабль, иди…" – морського піхотинця Романа Грибова.
Також читачі газети зможуть дізнатися, як оформити матеріальну допомогу для внутрішньо переміщених осіб, як поводитися, коли в місті немає звʼязку, що робити при обстрілах, як допомогти собі в разі хвороби, якщо поруч немає лікаря.
Газета є подарунком українським читачам від литовських колег, підкреслив голова Національної спілки журналістів України Сергій Томіленко.
"Ми вдячні за ініціативу голові Спілки журналістів Литви Дайніусу Радзявічусу та редакторці з Клайпеди Іоланті Бенюшите. Наша спільна газета – це прямий доказ дієвого журналістського братерств, – зауважив Томіленко. – Це видання – про силу духу українців, про те, як нас підтримує світ і, звичайно, про нашу Перемогу".
Асоціація медіа етики Литви надала фінансову підтримку, завдяки якій українці в різних регіонах зможуть безкоштовно отримати видання.
"У журналістиці важливі всі деталі життя людей. Але найважливіше – зрозуміти, що життя і свобода людини – і є основний обʼєкт журналістики. Тому ми разом із колегами з України. Адже вони – за життя вільних людей своєї країни і всього світу", – зауважив голова Спілки журналістів Литви Дайніус Радзявічус.
Спецвипуск газети вийшов накладом 80 тисяч. Він поширюється через обласні організації НСЖУ в усіх регіонах, через волонтерські організації.
Фото: НСЖУ