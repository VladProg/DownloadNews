В Україні 21 травня відзначають День Європи.

Згідно з указом Президента, урочисту дату встановили із 2003 року, повідомляє Укрінформ.
День Європи щороку відзначають в Україні у третю суботу травня.

З нагоди Дня Європи Прем’єр-міністр Денис Шмигаль привітав українців і зазначив, що після перемоги над росією в Україні настане етап відновлення та створення ще кращої країни, у кожному куточку якої буде Європа.
«Після перемоги для нашої країни настане новий етап — відновлення й створення ще кращої України. З новими технологіями, сучасними стандартами і європейськими параметрами. Абсолютно переконаний, що Україна буде не просто частиною Європи, а Європа буде в кожному куточку України», - заявив глава уряду в Телеграмі.
Прем’єр наголосив, що Україна сьогодні в центрі Європи й одночасно — на кордоні демократії та європейських цінностей. Хоробрий український народ боронить від загарбника свою землю, свої сім’ї та відстоює своє світле європейське майбутнє. За словами очільника уряду, українці вже довели всьому світові, що вони — рівноправна частина європейської родини, де панує демократія, свобода та цінується людське життя.
Міністр культури та інформаційної політики Олександр Ткаченко також привітав українців з Днем Європи.
«Для нас цей день символічний в тому, що ми не просто повертаємось, ми вже є в Європі», - йдеться у вітанні міністра в Телеграмі.
За його словами, «Україна спокон віків була європейською країною. Про це свідчить не тільки розташування нашої країни, а й наша історія і численні взаємини київських князів з європейськими династіями».
«Наша культура, мистецтво, традиції та цінності - завжди були європейськими. Але знадобилося чимало років після здобуття нашої незалежності та численні жертви сьогодення, щоб ні в кого з наших сусідів не виникало сумнівів у тому, що Україна є невід'ємною частиною Європи», - наголосив Ткаченко.
Як підкреслив міністр, «ми боремося за демократичні європейські цінності і виступаємо щитом для всього цивілізованого світу».
«Українці — відкриті, вільні, толерантні, виступають за свободу слова і свободу поглядів. Це сьогодні бачить увесь світ», - зауважив Ткаченко.