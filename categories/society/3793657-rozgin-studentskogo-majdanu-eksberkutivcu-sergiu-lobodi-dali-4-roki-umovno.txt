Шевченківський райсуд столиці засудив до 4 років умовно ексберкутівця Сергія Лободу, якого обвинувачували у причетності до силового розгону студентського Майдану 30 листопада 2013 року.

Відповідна інформація оприлюднена у Фейсбуці “Адвокатської дорадчої групи”, передає Укрінформ.
“Щойно Шевченківський суд виніс вирок у справі київського беркутівця Сергія Лободи щодо розгону Майдану 30 листопада 2013 року. Покарання - 4 роки позбавлення волі з іспитовим терміном 2 роки (тобто умовно). Також суд позбавив його права обіймати посади в правоохоронних органах на 2 роки”, - йдеться у повідомленні.
Вирок 29 листопада оголосила суддя Олена Мєлєшак.
Суд визнав винним ексміліціонера 1-го відділення 2-го взводу 1-ої роти київського беркута Сергія Лободу у перевищенні службових повноважень, вчиненому групою осіб, що супроводжувалось насильством, застосуванням спецзасобів, болісними і такими що ображають особисту гідність потерпілих діями (ч. 1 ст. 28 ч. 2 ст. 365 КК України).

Також суд визнав Лободу винним, але звільнив від відбування покарання через сплив строків давності, у:

перешкоджанні мирним зібранням, вчиненому групою осіб, (ч. 1 ст. 28 ст. 340 КК України),
перешкоджанні законній професійній діяльності журналістів (ч. 1 ст. 171 КК України).

Хоча прокуратура наполягала, що Лобода діяв на виконання явно злочинного наказу керівництва, у статтях в яких його визнали винуватим, такої кваліфікації немає (ч. 4 ст. 41 ККУ).
Крім того, суд не побачив змови у діях беркутівців та змінив ч. 2 на ч. 1 ст. 28 ККУ, тобто кваліфікував дії беркутівця як такі, що вчинялися групою осіб без попередньої змови.
Сергій Лобода обвинувачувався у тому, що на виконання явно злочинного наказу, за попередньою змовою групою осіб, перешкоджав мирним зібранням та журналістській діяльності, й перевищив службові повноваження, що супроводжувалось насильством, застосуванням спецзасобів, болісними й такими що ображають особисту гідність потерпілих діями під час розгону Майдану 30 листопада 2013 року.
Суд розглядав справу Лободи 6 років - з 17 листопада 2017 року. У справі було 4 потерпілих.
Сторона потерпілих у дебатах просила призначити покарання у вигляді 7 років позбавлення волі з позбавленням права обіймати посади в правоохоронних органах на 3 роки. Обвинувачення просило таке сам покарання, але на рік менше. Захист та обвинувачений наполягали на виправданні.
Вирок набирає законної сили тільки після апеляції чи за 30 днів, якщо ніхто її не подав.
У “Адвокатській дорадчій групі” наголосили, що завтра 10 річниця розгону Майдану, а тому закінчується строк давності для притягнення до кримінальної відповідальності за тяжкі злочини. Тобто навіть без остаточного рішення апеляційної інстанції обвинуваченого можуть звільнити від призначеного сьогодні покарання.