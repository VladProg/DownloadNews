Російські війська вбили в Україні 508 дітей і ще 1136 дітям завдали поранень.

Як передає Укрінформ, про це Офіс генерального прокурора повідомляє у Телеграмі.

“Більше ніж 1644 дитини постраждало в Україні внаслідок повномасштабної збройної агресії рф. Станом на ранок 17 жовтня 2023 року, за офіційною інформацією ювенальних прокурорів, 508 дітей загинули та понад 1136 отримали поранення різного ступеня тяжкості”, - ідеться в повідомленні.
Дані не є остаточними. Триває робота з їх встановлення в місцях ведення бойових дій, на тимчасово захоплених та звільнених територіях.
Найбільше постраждало дітей у Донецькій області - 492, Харківській - 303, Київській - 129, Херсонській - 128, Запорізькій - 99, Миколаївській - 97, Дніпропетровській - 96, Чернігівській - 72, Луганській - 67.
16 жовтня внаслідок обстрілу військами РФ Миргорода Полтавської області постраждав 10-річний хлопчик.
Як повідомляв Укрінформ, за даними Reuters, трьох українських дітей, незаконно вивезених до Росії, цього тижня передадуть катарським дипломатам у Москві відповідно до механізму, створеного Катаром з метою повернення значної кількості викрадених росіянами дітей в Україну.
Також Катар посприяв поверненню ще однієї української 7-річної дитини, яка возз’єдналася зі своєю бабусею та прямує в Україну через Естонію.
Уповноважений Верховної Ради з прав людини Дмитро Лубінець підтвердив, що Катар залучений до повернення українських дітей з РФ.