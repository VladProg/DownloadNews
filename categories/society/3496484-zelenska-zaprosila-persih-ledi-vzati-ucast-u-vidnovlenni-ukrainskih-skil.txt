Дружина Президента України Олена Зеленська запросила деяких перших леді взяти участь у відновленні пошкоджених або зруйнованих внаслідок бойових дій українських шкіл.

Про це вона повідомила в інтерв’ю українським ЗМІ, повідомляє кореспондент Укрінформу.
«Про відновлення шкільного фонду. Я запросила кілька перших леді взяти участь у будівництві новин або відновленні зруйнованих шкіл. Наприклад, щоб це була франко-українська школа. Вони будуть опікуватися нею після війни. Це був би гарний знак нашої дружби», - зазначила перша леді України.



Зеленська також розповіла, що Міністерство освіти та науки має план із 11 пунктів про повернення дітей до школи. Окрім того, вона поінформувала, що ЮНІСЕФ запропонували їй взяти участь у проєкті Back to School. За словами першої леді, цей проєкт спрямований, зокрема, на відновлення українських шкіл.
Як повідомлялося, російські війська зруйнували в Україні вже більше 160 освітніх закладів, понад 1600 зазнали значних пошкоджень.