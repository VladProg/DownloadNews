Повномасштабне вторгнення, наслідком якого стали мільйони ВПО, поклало край конфлікту "захід-схід" в Україні. Водночас очікуються активні суспільні дискусії на тему зловживань владою посадовцями під час війни.

Основні тенденції, що виникли під час війни в українському суспільстві, обговорили в пресцентрі Укрінформу.

"Наразі конфлікт "захід - схід" просто зник. Згідно з дослідженнями, на питання "як вплинули ВПО на життя вашого населеного пункту, де ви перебуваєте " відповідь "негативно" надали сумарно лише 12,8 % осіб", - поінформував засновник дослідницької компанії Active Group Андрій Єременко.
Він підкреслив, що до війни між "західняками" та "східняками" був надто загострений меседж "вони нас не люблять", відповідно до досліджень по Харківській, Донецькій й Дніпропетровській областях з одного боку, та Львівській і Закарпатській - з іншого. Натомість повномасштабне вторгнення та вимушене масове внутрішнє переселення людей налагодило діалог між регіонами, та вивело на перші позиції "нормальних людей".

Згуртованість українців на тлі бойових дій підкреслив і заступник директора Соціологічної групи "Рейтинг" Любомир Мисів, зазначивши, що за останніми дослідженнями, самосвідомість громадян та віра у країну значно збільшилася, порівняно з мирним часом.
"Коли на кордонах з'явився ворог - усе змінилося. Найперше впевненість у собі як у країні. Якщо раніше оцінка, яка характеризує нашу державу відносно інших, була на рівні 3,0 - трохи вища за середню: наприклад, були думки "ми трохи гірші за європейців", то зараз вона зросла до 4,6 - це один із топових показників. Так само й громадянська впевненість збільшилася у півтора раза - із 4,5 до 6,4 ", - повідомив він.
Водночас Єременко зауважив, що після завершення війни на Україну чекає "повернення рідного срачу", але на основі зловживань владою різними посадовцями під час війни. Наразі такі дискусії блокуються військовою самоцензурою. Ця тенденція унаочнилася під час спілкування з найбільш активною частиною українського суспільства - волонтерами.
"На перепитування модераторів: "а точно немає чого сказати?", волонтери починали зазначати про негативні аспекти війни. Хтось скаржився на митниці, мовляв, з п'яти фур гуманітарки митниця пропускає лише три, а дві забирає собі. Без прізвищ, без імен, але зазначає. Хтось каже, що "віджимають" якусь власність. Інші зазначають про неадекватну поведінку у військово-цивільних адміністраціях, причому визначення "неадекватної поведінки у всіх різне". Хтось з волонтерів жаліється, що через неправильну політичну позицію його не пустили до Херсона", - сказав він.
За словами експерта, по завершенню війни й скасуванню самоцензури волонтери почуть говорити все, що в них накопичилося, що призводитиме до активних дискусій.
Повідомлялося, що кількість внутрішньо переміщених осіб в Україні у вересні цього року становила 6,9 млн осіб.