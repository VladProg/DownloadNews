Офіс Президента спільно з Міністерством освіти і науки започаткував ініціативу єднання українського університету з університетом-побратимом Великої Британії.

Про це повідомила заступниця керівника Офісу Президента України Юлія Соколовська на брифінгу, передає Укрінформ.
"За ініціативи Офісу Президента спільно з МОН в партнерстві з об'єднанням університетів Великої Британії започатковано ініціативу єднання. Суть ініціативи полягає в поєднанні українського університету з університетом-побратимом у Британії схожого профілю, розміру та за наявності однакових спеціальностей", - сказала Соколовська.

Вона зазначила, що на сьогодні серед зареєстрованих учасників є 126 університетів України та 61 британський університет-побратим. Наразі йде робота над розширенням переліку університетів з боку США, Канади та країн ЄС.
"Це програми обміну викладачами, проведення спільних досліджень, доступ до університетських бібліотек та баз даних, встановлення програми подвійних дипломів. Основна мета ініціативи єднання - підтримати цілісність українських університетів та зупинити відтік мізків", - додала Соколовська.
Як повідомлялося, українські студенти, освітяни та науковці можуть отримати інформацію про програми підтримки, гранти й стипендії в закордонних навчальних закладах на платформі Study for Ukraine.