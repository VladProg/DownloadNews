За корупційні правопорушення має бути персональна відповідальність конкретного посадовця Територіального центру комплектування, а не колективна.

Про це сказав у коментарі Українському радіо член парламентського комітету з питань національної безпеки, оборони та розвідки, член фракції партії "Слуга народу Федір Веніславський, передає Укрінформ.
Він погодився, що лише кадровими змінами проблеми корупції в діяльності ТЦК не вирішити.
“Винятково кадровими змінами проблеми корупції в діяльності як Територіальних центрів комплектування та соціальної підтримки, так і військово-лікарських комісій як складової цього процесу, напевно, не вдасться уникнути. Корупційні спокуси будуть завжди там, де ухвалюють рішення, від яких залежить, чи людина, наприклад, піде на війну чи ні, буде визнана придатною чи непридатною до військової служби”, - сказав депутат.
Водночас він переконаний, що нульовий рівень толерантності до корупції певного військкома має велике значення.
“Оскільки Територіальні центри комплектування та соціальної підтримки – це певна військова організація, то фактично можна провести аналогію, що це – окрема військова частина, за підбір кадрів в якій і за результати діяльності якої несе персональну відповідальність керівник. Візьмімо Одесу – якщо керівник під час війни дозволяв собі збагатитися на мільйони доларів, то, напевне, підлеглі також не забували про себе і якісь подібні схеми провертали. Тому я думаю, що якщо на зміну прийде керівник, який матиме нульовий рівень толерантності до корупції, не сприйматиме її, то підлеглі особи, мабуть, також будуть орієнтуватися і не будуть йти на корупційні спокуси”, - зазначив Веніславський.
За його словами, треба комплексно підходити до функціонування Територіальних центрів, до нормативного регулювання таких центрів.
“І тут має бути запровадження персональної відповідальності конкретного посадовця за ті чи інші рішення, тому що зараз ми дуже часто маємо колективну відповідальність, що означає безвідповідальність. Невідворотність покарання буде ключовим елементом у викоріненні корупційних спокус”, - зазначив депутат.
І важливо, щоб корупціонер, який нажився на мільйони доларів, не отримав після викриття злочину умовний термін у суді, підкреслив Веніславський.
Як повідомлялося, Президент Володимир Зеленський заявив, що усіх обласних військкомів буде звільнено і призначено на їх місця офіцерів, які пройшли фронт.
НАЗК подало на розгляд уряду план усунення корупційних ризиків під час виїзду за кордон.