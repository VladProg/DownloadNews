російська пропаганда поширює дезінформацію, що нібито скоро громадяни Польщі зможуть обіймати в Україні адміністративні та державні посади.

Як передає Укрінформ, про це Центр протидії дезінформації при Раді національної безпеки і оборони України повідомляє у Телеграмі.
«роспропаганда поширює маніпуляцію про те, що скоро громадяни Польщі зможуть обіймати в Україні адміністративні та державні посади, служити в армії та спецслужбах, а польська поліція отримає право стежити за правопорядком в Україні. Доводимо, що зазначені твердження є навмисною дезінформацією кремля», - йдеться у повідомленні.
Законопроєкт, на який посилаються маніпулятори, анонсований Президентом України як аналог ухваленого Польщею закону про підтримку українців, які прибувають до їхньої країни через війну.
Наразі жодних офіційних підтверджень можливості громадян Польщі, у разі ухвалення такого закону, обіймати в Україні адміністративні та державні посади немає. Конкретні положення українського законопроєкту розробляє Міністерство закордонних справ України.
«Маніпулятивне трактування майбутнього закону є продовженням дезінформаційної кампанії рф з безпідставних звинувачень Польщі у намірах поступово взяти під контроль західні регіони України з подальшою анексією», - зазначили у центрі.
Як повідомляв Укрінформ, ЦПД попереджає, що американський науковець Дуг Бендоу просуває у медіа російські наративи про неможливість перемоги України.