Під час зустрічі з єврокомісаркою з питань внутрішніх справ Йлвою Йоганссон в Києві досягнуто домовленості, що Україна забезпечуватиме присутність своїх учителів і викладання в країнах Євросоюзу.

Про це заявила віцепрем’єр - міністр з питань європейської та євроатлантичної інтеграції України Ольга Стефанішина в ефірі національного телемарафону, передає Укрінформ.
«Ми домовилися, що "Міжнародна українська школа" – це буде проєкт, який буде підтримуватися за кордоном, і ми будемо намагатися в школах, в які діти йдуть на навчання в країнах Європейського Союзу, забезпечувати присутність українських вчителів і українського викладання. Ми до цього привернемо особливу увагу», - сказала Стефанішина.
Як повідомлялося, 2 серпня європейська комісарка із питань внутрішніх справ Йлва Йоганссон прибула до Києва, аби обговорити з представниками українського уряду практичне виконання Директиви про тимчасовий захист, кроки на шляху до вступу до ЄС і непохитну підтримку Євросоюзом України та її народу.