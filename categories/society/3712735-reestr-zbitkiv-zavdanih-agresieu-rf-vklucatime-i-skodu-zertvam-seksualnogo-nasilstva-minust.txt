У Реєстрі збитків, завданих Україні агресією Російської Федерації, відображатимуться і заяви від жертв сексуального насильства, скоєного російськими військовими.

Про це повідомила заступниця міністра юстиції Валерія Коломієць під час конференції “#U4J: Respect. Support. Justice”, передає кореспондент Укрінформу.
“Нещодавно було прийнято рішення і укладено договір про Реєстр шкоди завданої Російською Федерацією. Зокрема, жертви СНПК (сексуального насильства, пов’язаного з конфліктом - ред.) і шкода, яка була їм завдана, так само буде в цьому Реєстрі", - сказала Коломієць.
За її словами, усіх жертв на цьому шляху матимуть супровід - юридичний, психологічний, правоохоронний.
Як повідомлялося, система безоплатної правової допомоги (БПД) запустила інформаційну кампанію про допомогу постраждалим від насильства. Кампанія складається з двох частин: підтримка у випадках сексуального насильства, пов’язаного зі збройною агресією росії проти України, та допомога постраждалим від домашнього насильства.
17 травня на саміті Ради Європи у Рейк’явіку понад 40 країн і ЄС підписали договір про створення Реєстру збитків, завданих Україні агресією рф.