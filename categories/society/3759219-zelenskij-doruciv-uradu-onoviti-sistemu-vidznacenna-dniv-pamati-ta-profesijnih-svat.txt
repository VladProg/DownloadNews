Президент Володимир Зеленський доручив Кабінету міністрів переглянути систему відзначення днів пам'яті та професійних свят та оновити її справедливо й логічно.

Як передає Укрінформ, про це повідомив глава держави у відеозверненні.
"Деякі професійні спільноти відзначають свій день ще за радянськими лекалами. Деякі надзвичайно важливі дні пам’яті та дні українських здобутків узагалі не відображені в нашому офіційному календарі. Деякі професійні спільноти, чия робота заслуговує і поваги, і уваги, поки що не мають свого професійного дня – наприклад, спільнота українських істориків. Власне, я доручив уряду України, відповідним державним інституціям переглянути всю цю систему державної уваги й оновити її справедливо й логічно", - сказав Зеленський.

Він зазначив, що в Україні є багато збігів професійних свят. Наприклад, вже багато років у другу суботу вересня відзначають День фізичної культури і спорту та День українського кіно. За словами Президента, подібних збігів в українському календарі надто багато. День юриста і День художника. День будівельника і День працівників ветеринарної медицини.
Також є збіги із днями пам'яті. Зокрема, наступного року, у травні, День памʼяті жертв геноциду кримськотатарського народу збігається з Днем науки.
"Очевидно, що є багато неприпустимих змішувань сенсів", - наголосив глава держави.
Як повідомлялося, в Україні 9 вересня 2023 року відзначають День фізичної культури і спорту та День українського кіно.
Фото: ОП