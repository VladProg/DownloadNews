Під головуванням віцепрем'єр-міністра - міністра з питань реінтеграції тимчасово окупованих територій Ірини Верещук відбулося засідання Координаційного штабу з питань забезпечення реалізації прав і свобод внутрішньо переміщених осіб.

Як передає Укрінформ, про це Мінреінтеграції повідомляє у Телеграмі.
Серед інших питань, учасники засідання обговорили виплати за програмою «Прихисток», якою передбачена компенсація за безкоштовне надання тимчасового житла внутрішнім переселенцям. Вона виплачується у розмірі 450 грн на місяць за розміщення одного ВПО у теплий період року та 900 грн - під час опалювального сезону.
Як повідомила Верещук, вже виплачено відповідні компенсації за березень та квітень поточного року на загальну суму понад 360 млн грн.
«Таким чином, виплати за прихисток ВПО отримали майже 200 тис. власників житла. Крім того, на наступному тижні має розпочатися фінансування компенсацій за прихисток переселенців у травні», - сказано в повідомленні.
Також на особливому контролі Коордштабу залишається питання виплат ВПО. Йдеться про щомісячну державну допомогу на проживання у розмірі 3 тис. грн особам з інвалідністю й дітям і 2 тис. грн для решти внутрішньо переміщених осіб.
Наразі вже повністю профінансовано виплати ВПО за липень на загальну суму понад 6,3 млрд грн.
Як повідомляв Укрінформ, завдяки урядовій програмі «Прихисток» понад 1 мільйон внутрішніх переселенців знайшли безкоштовне тимчасове житло.