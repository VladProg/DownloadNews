У Міністерстві освіти та науки України нагадали правила онлайн-безпеки, які важливо пояснити дітям.

Як передає Укрінформ, про це Міносвіти повідомляє у Телеграмі.
«​У сьогоднішньому пості від команди #stop_sexтинг ви зможете знайти правила онлайн-безпеки, які важливо пояснити дітям. Доволі часто підлітки не помічають небезпек в інтернеті, адже для них світи онлайн і офлайн є схожими. З війною кількість ризиків у мережі збільшується, тож наша мета – попередити зустріч дітей зі злочинцями», – ідеться у повідомленні.
Серед рекомендацій щодо правил безпеки дітей у цифровому просторі фахівці пропонують використовувати надійний пароль, створюючи новий обліковий запис. Пароль має містити маленькі та великі літери, цифри та інші символи (підкреслення, знак відсотка, крапка тощо). Намагайтеся створювати різні паролі для різних акаунтів.
Важливо не поширювати особисті дані (повне ім’я, номер мобільного телефона, адресу, паролі тощо), також не використовувати позначку геолокації.
Окрім того, необхідно встановити антивірусну програму на пристрій. Вона блокуватиме рекламу та спливаючі вікна, які відвертають увагу та можуть містити вірус.
Також фахівці радять завантажувати нові програми для відеозв’язку лише з офіційних сайтів розробників та не переходити за посиланнями з невідомих джерел або які надіслані незнайомою людиною в особисті повідомлення, у месенджер або на пошту.
Не варто спілкуватися в інтернеті з не знайомими в реальному житті людьми. Якщо користувач надто наполегливо додається в «друзі», слід його ігнорувати.
«Треба звертатися до батьків чи вчителів, якщо хтось поводиться агресивно чи неприйнятно», - нагадують у МОН.
Треба запам’ятати правило «білборда»: уяви те, що хочеш опублікувати чи надіслати, на білборді поруч зі школою. Якщо це викликає негативні емоції, то матеріал краще не оприлюднювати.
Також варто пам’ятати, що після поширення фото чи відео людина втрачає контроль над ними.
«У мережі необхідно комунікувати, поважаючи та не завдаючи шкоди один одному», - наголосили фахівці.
Як повідомляв Укрінформ, Центр протидії дезінформації при РНБО попереджає про активізацію випадків інтернет-шахрайства під виглядом закликів про допомогу