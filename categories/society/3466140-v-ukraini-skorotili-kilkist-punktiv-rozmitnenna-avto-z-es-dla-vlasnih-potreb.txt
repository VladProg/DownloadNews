Ввезти на територію України легкові автомобілі для власних потреб з 25 квітня можна буде через обмежену кількість пунктів пропуску.

Про це повідомляє Державна служба з безпеки на транспорті у Фейсбуці, передає Укрінформ.
«Міністерство інфраструктури України та Укртрансбезпека вживають заходів для зменшення навантаження на пункти пропуску через державний кордон та прискорення доставки гуманітарних вантажів та вантажів для потреб Збройних сил України. З цією метою починаючи з 00:00 годин 25 квітня громадяни, які вирішили скористатися скасуванням мита і ввезти для особистих потреб на територію України легкові автомобілі, зможуть зробити це виключно на визначених пунктах пропуску», — йдеться у повідомленні.
Зазначається, що оформлення таких автомобілів здійснюватиметься у пунктах пропуску «Угринів», «Грушів», «Смільниця», «Устилуг» на польському кордоні; «М. Березний» - на словацькому; «Давінкове», «Косіно» - на угорському.
Як повідомлялося, 24 березня 2022 року ухвалено Закон №2142-IX «Про внесення змін до Податкового кодексу України та інших законодавчих актів України щодо вдосконалення законодавства на період дії воєнного стану», яким передбачено звільнення від сплати митних платежів для фізичних осіб під час ввезення транспортних засобів.