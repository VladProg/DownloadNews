У Генеральній прокуратурі є справи, які знаходяться у найбільшому фокусі роботи: справи, які стосуються громадян України, тобто їх загибелі, піддавання тортурам чи примусовій депортації та справи, які стосуються знищення критичної інфраструктури.

Про це, як передає Укрінформ, в ефірі національного телемарафону «Єдині новини» розповів генеральний прокурор України Андрій Костін.
"Зараз ми пріоритизуємо, безумовно, ті справи, що стосуються загибелі наших громадян, і це наш пріоритет. Ми пріоритизуємо всі справи, які стосуються злочинів, що відбувалися на тимчасово окупованих територіях. Це справи щодо примусової депортації наших громадян, включно з дітьми. Ці справи завжди будуть у нашому пріоритеті", - сказав Костін.
Він зазначив, що до іншої категорії справ, яка теж є пріоритетною, належать справи, які стосуються знищення критичної інфраструктури.
Як повідомлялось, від початку повномасштабного вторгнення Російської Федерації в Україну зафіксовано 94 тисячі воєнних злочинів росіян, які вбили понад 10,5 тис. цивільних українців і зруйнували 115 тис. об’єктів цивільної інфраструктури.