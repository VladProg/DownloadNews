Освітні хаби у 10 областях України отримали комплекти обладнання за підтримки Фонду освітніх ініціатив та фундації «Hearts for Ukraine» (США).

Про це у Телеграмі повідомив міністр освіти і науки Сергій Шкарлет, передає Укрінформ.
"Місцеві громади у прифронтових областях, а також ті, що приймають переселенців, створюють освітні хаби для дітей і дорослих. У них можна отримати психологічну й емоційну підтримку, опанувати новий фах та навички, які допоможуть знайти роботу або відкрити власну справу. Для учнів також запроваджена система профорієнтації. Підтримка партнерів дозволить викладачам освітніх осередків оперативно, попри зовнішні обставини, зокрема без доступу до електроенергії, готувати та викладати в Інтернет навчальні матеріали", - написав Шкарлет.
Хаби отримали мобільні сервери та комплекти обладнання, які складаються з ноутбука, павербанка, портативного освітлення і мікрофона.
Техніку передадуть до Миколаївської, Херсонської, Запорізької, Донецької, Луганської, Харківської, Сумської, Чернігівської, Київської та Житомирської областей.
Раніше повідомлялося, що німецький Бундестаг розглянув у середу ситуацію з українськими біженцями з точки зору надання їм можливості отримання освіти.