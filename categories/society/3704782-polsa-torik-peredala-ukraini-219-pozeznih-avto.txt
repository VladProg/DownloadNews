Польща у 2022 році передала Україні 219 пожежних автомобілів, а також 2,9 тис. палет з рятувальним обладнанням.

Про це під час святкування в Польщі дня рятувальника заявив у Варшаві голова Державної пожежної служби РП Анджей Бартковяк, передає власний кореспондент Укрінформу.
“Після 24 лютого 2022 року всі наші справи й очі були спрямовані у напрямку допомоги нашим друзям з України. Понад 100 тис. рятувальників брали участь в допомозі біженцям, які змушені були утікати від війни”, - зазначив у своєму виступі Бартковяк.
Він підкреслив, що надаючи допомогу Україні, польські рятувальники були всюди, де тільки потрібно: на кордоні, у пунктах надання допомоги, на польських вокзалах. За його словам, українські біженці від російської агресії могли розраховувати на ночівлю у пожежних частинах, і польські рятувальники подбали, щоб українці відчували себе там добре.
“Ми проводили навчання для українських рятувальників і продовжимо це робити, Сергію (голова ДСНС України Сергій Крук – ред.) можеш на нас розраховувати”, - заявив Бартковяк, звертаючись до присутнього на урочистому заході голові ДСНС України Крука.
Він повідомив, що польські рятувальники торік організували для українців навчання, зокрема, з надання першої медичної допомоги, здійснення рятувальних операцій на значній висоті тощо.
“Торік ми передали в Україну близько 2,9 тис. палет з рятувальним обладнанням, 219 пожежних автомобілів”, - зазначив голова Державної пожежної служби РП, додаючи, що це були автомобілі різного типу.
Своєю чергою присутній на урочистостях президент Польщі Анджей Дуда подякував польським рятувальниками за те, що вони “безперервно роблять від 24 лютого 2022 року, несучи допомогу сусідам з України”. Він подякував за всю технічну допомогу, яку польські рятувальники передали українцям.
Дуда зазначив, що по телебаченню "не раз з гордістю можна побачити", як українські рятувальники виконують завдання з порятунку людей у зруйнованих російськими ракетами будинках в польських рятувальних комбінезонах з польським написом Straż Pożarna (Пожежна служба - ред.).
Президент Польщі також подякував за підтримку польськими рятувальниками проведення на території країни курсів з підготовки українських медиків та рятувальників, які патронують дружини президентів України і Польщі Олена Зеленська й Агата Корнхаузер-Дуда. Він зазначив, що власне сьогодні в Тураві (Опольське воєводство на півдні Польщі - ред.) розпочинається черговий курс для українських пожежників щодо організації в Україні добровільних пожежних дружин.
“Це ви здійснюєте цей вишкіл, за що вам щиро дякую”, - підкреслив Дуда.
Як повідомлялось, Польща від початку повномасштабного вторгнення надала Києву допомоги на 50 млрд злотих (близько 11 млрд євро), що становить 2% від ВВП Польщі.
На сьогодні в Польщі можуть перебувати понад 3 млн громадян України, близько 1 млн з яких прибули до Польщі після 24 лютого 2022 року.
Фото: КМДА