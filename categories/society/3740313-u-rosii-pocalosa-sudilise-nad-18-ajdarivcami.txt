Російський Південний окружний військовий суд у Ростові-на-Дону розпочав слухання "по суті справи" щодо 18 учасників українського батальйону «Айдар».

Про це повідомляє Укрінформ із посиланням на Телеграм-канал ТАСС.
Адвокат одного з обвинувачених Павло Косован повідомив, що українцям закидають статті так званого кримінального кодексу "ДНР". Проте під час судилища їх буде перекваліфіковано на статті Кримінального Кодексу РФ.

Вказується, що це нібито перше подібне масове судилище (хоча у травні-червні відбувалися засідання "суду" над 22 українськими військовополоненими, які захищали Маріуполь, серед яких є й "азовці"). При цьому нагадується, що батальйон "Айдар" оголошений у Росії «екстремістською організацією».
Прізвища айдарівців, інформація, коли та як вони були взяті в полон, не надається.
Як повідомляв Укрінформ, 20 червня російський Південний окружний військовий суд в Ростові-на-Дону засудив колишнього «військовослужбовця батальйону «Айдар» Дениса Муригу до 16 років ув'язнення. Російським «слідством» йому ставилися у провину дії 2015-1016 років.