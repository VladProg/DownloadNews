У Верховній Раді України зареєстрували проєкт Закону про внесення змін до Кодексу України про адміністративні правопорушення щодо удосконалення адміністративної відповідальності за керування або експлуатацію транспортних засобів із перевищенням допустимого рівня шуму (№9564).

Про це стало відомо з сайту парламенту, передає Укрінформ.
Метою законопроєкту є удосконалення адміністративної відповідальності за керування або експлуатацію транспортних засобів із перевищенням допустимого рівня шуму.
Документом пропонується доповнити КУпАП новою нормою (ст. 121-4) що передбачатиме адміністративну відповідальність за керування водіями або експлуатація транспортних засобів із перевищенням встановленого законодавством допустимого рівня шуму.
Зокрема пропонується за перевищення допустимого рівня шуму встановити штраф у фіксованому розмірі 17000 гривень та у випадку повторності – 34000 гривень з можливим позбавленням права керування транспортними засобами на строк від трьох до шести місяців.
Передбачено, що компетенцією розгляду справ за статтею 121-4 КУпАП наділяються: у випадку першого порушення – поліцейські, у випадку повторності – суди.
Одночасно законопроєкт вносить кореспондуючі зміни до Законів України "Про дорожній рух" та "Про забезпечення санітарного та епідемічного благополуччя населення".
Зазначається, що заборону на керування або експлуатацію транспортних засобів з порушенням встановленого рівня шуму пропонується встановити виключно в межах населених пунктів, що виключає відповідальність у випадках проведення автомобільних спортивних змагань та інших заходів за межами населених пунктів.
Очікується, що ухвалення законопроєкту сприятиме забезпеченню належного рівня тиші у населених пунктах, дотримання спокою громадян та захисту населення від шкідливого впливу шуму, усунення випадків безпідставного відволікання Збройних Сил України та правоохоронців від виконання своїх обов'язків щодо захисту територіальної цілісності України.