У Києві відбувся ХІІІ міжнародний медіафорум Kyiv Media Week, учасники якого обговорили стратегію державної підтримки аудіовізуального сектору, перспектив і пріоритетів на найближчий рік.

Як передає Укрінформ, про це Міністерство культури та інформаційної політики повідомляє у Фейсбуці.
У панельній дискусії “На часі чи не на часі? Державна підтримка контент-індустрії в умовах повномасштабної війни” взяв участь заступник міністра культури та інформаційної політики Тарас Шевченко.
Як зауважили в МКІП, під час форуму спікери обговорили стратегію державної підтримки аудіовізуального сектору, перспектив і пріоритетів на найближчий рік, а також зосередились на певних важливих індустріальних аспектах.

За словами Шевченка, процес формування бюджету на наступний рік для культурних індустрій в Україні триває. Він висловив надію на збільшення фінансування цього сектору, хоча витрати на військову сферу, звісно, залишаються в пріоритеті.
“Нам важливо берегти нашу історію та захищати її, особливо в рамках нової стратегії щодо національної та громадянської ідентичності. Ми звернулися до програми ЄС Creative Europe Desk Ukraine з проханням відкрити всі конкурси для українських компаній, які стосуються аудіовізуальних програм”, - зазначив він.

Також Шевченко зауважив, що “виконавши свої зобов’язання щодо прийняття закону “Про медіа”, ми готові технічно, і зараз необхідно провести процедури, щоб “Креативна Європа” приєднала Україну та українські компанії до всіх її фондів”.
Як повідомили в МКІП, захід організовано Media Resources Management (MRM) за підтримки Агентства США з міжнародного розвитку (USAID).
Як повідомляв Укрінформ, у Державному агентстві з питань кіно сподіваються оголосити конкурси на зйомки фільмів наприкінці січня - на початку лютого 2024 року, аби забезпечити контентом фестивалі, кінотеатри та телебачення.
Фото: МКІП