Асоціація підприємців-ветеранів АТО та ГО “РЕДЮЇТ” уклали меморандум про співпрацю у наданні комплексної допомоги в лікуванні, реабілітації та подальшої соціалізації ветеранів та учасників бойових дій, які зазнали поранень.

Меморандум про співпрацю було підписано в Укрінформі.
"На сьогодні існує багато видів реабілітації ветеранів, але більшість із них потребує саме соціальної адаптації. Завдяки "РЕДЮЇТ" бійці потрапляють спочатку на реабілітацію психологічну і далі вже - на соціалізацію. Тому їх реабілітація має бути комплексна, щоб ветерани могли відповісти собі на питання, ким вони хочуть стати після закінчення війни. Тому підприємництво, як показує практика інших країн, є одним з найефективніших способів соціалізації ветеранів", - сказала на пресконференції керівник проєктів Асоціації підприємців-ветеранів АТО з питань ветеранського бізнесу Ірина Трикоз.


Як зазначила на пресконференції керівник благодійних проєктів з реабілітації поранених бійців, ГО «Гвардійсько-військове товариство «РЕДЮЇТ» Дарина Требух, ГО займається психологічною підтримкою, соціалізацією поранених військових у київських медзакладах, розробили власний протокол щодо соціальної реабілітації та відновлення пораненого в процесі лікування.

На думку голови Асоціації підприємців-ветеранів АТО Сергія Позняка, розвиток підприємництва серед ветеранів є важливим, оскільки нині серед українських захисників багато підприємців, у багатьох з них бізнес уповільнився чи став на паузу. За його словами, необхідна система кредитів, грантів, пільг, також важливим буде навчання ветеранів, які могли б зайнятися підприємницькою діяльністю, створити робочі місця, наприклад, в об'єднаних територіальних громадах.

"Підприємництво є дуже потужним інструментом інтеграції поранених ветеранів у суспільство. У нас готова програма і для ветеранів, і ми готові створити програму для поранених ветеранів по створенню і розвитку власної справи. Це те, що сьогодні не дотягується на рівні держави. На жаль, в законодавстві зараз немає визначення, що таке ветеранський бізнес. А для наших поранених побратимів це буде дуже важливо, тому що їм важче повертатися в суспільство", - сказав Позняк.

Співпраця Асоціації підприємців-ветеранів АТО та ГО “РЕДЮЇТ”, за словами учасників пресконференції, передбачає створення плану для кожного пораненого військового, який включатиме в себе як реабілітацію психологічну, фізичну, прорахування потреб ветерана, профорієнтацію, відповідне навчання, менторство. Можлива й підтримка для забезпечення лікарськими засобами у разі потреби.
Також, як зазначив Позняк, громадські активісти спільно з народними депутатами напрацьовують відповідні ініціативи щодо визначення в законодавстві статусу “ветеран-підприємець” з тим, щоб активізувати підприємницьку діяльність серед ветеранів, надати їм можливість отримувати пільгове кредитування, фінансування як з боку держави, так і від фондів, великого бізнесу тощо.