Заступник керівника Об'єднаного перехідного кабінету Білорусі Павло Латушко передав нашій державі додаткові докази порушення прав українських дітей режимом Лукашенка.

Як передає Укрінформ, про це повідомив у Фейсбуці Офіс омбудсмена за результатами зустрічі представника Уповноваженого ВР з прав людини в системі органів сектору безпеки та оборони Олександра Кононенка з Павлом Латушком.
«Зустріч була присвячена обговоренню порушення прав українських дітей владою Білорусі та її участі у вивезенні наших маленьких громадян. Павло Латушко повідомив про додаткові докази воєнних злочинів влади Білорусі», - йдеться у повідомленні.
Зазначається, що сторони домовилися про комунікацію та спільну роботу для встановлення деталей залучення Білорусі у злочинну діяльність, яку розгорнула РФ на території України.
Як повідомлялося, Латушко заявив, що додому повернулися не всі діти, які були вивезені з тимчасово окупованих Росією територій України в білоруські оздоровчі табори.
Наприкінці травня на пресконференції «Роль Білорусі у незаконному вивезенні українських дітей», яка відбулася в Укрінформі, Латушко сказав, що щонайменше 2150 дітей з тимчасово захоплених територій України було примусово вивезено на територію Білорусі, де їм навʼязують антиукраїнські наративи й ідеологію рашизму.
18 липня депутати Європарламенту звернулися до Міжнародного кримінального суду в Гаазі із закликом видати ордери на арешт Олександра Лукашенка. У документі, ухваленому комітетом Європарламенту із закордонних справ, вказується, що Білорусь несе відповідальність за збитки, завдані Україні, та злочини, скоєні на її території. Крім того, депутати Європарламенту наголосили на ролі режиму Лукашенка у незаконній депортації українських дітей.
Міжнародний кримінальний суд 17 березня видав ордер на арешт президента Росії Володимира Путіна та уповноваженої з прав дитини в РФ Марії Львової-Бєлової. Їх підозрюють у незаконній депортації дітей з окупованих територій України до Росії.
Також у липні глава Червоного Хреста Білорусі визнав участь у вивезенні дітей з України.
Фото: ombudsman.gov.ua