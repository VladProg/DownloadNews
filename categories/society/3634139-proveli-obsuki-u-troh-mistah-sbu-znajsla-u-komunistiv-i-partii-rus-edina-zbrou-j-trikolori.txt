Співробітники Служби безпеки України провели обшуки в офісах та помешканнях представників заборонених Комуністичної партії та політичної партії «Русь єдина» у межах контрдиверсійних заходів у Києві, Дніпрі і Кривому Розі.

Як передає Укрінформ, про це повідомляє СБУ.
У результаті слідчо-оперативних дій знайдено зброю, георгіївські стрічки і прапори країни-агресора.
Крім того, виявлено склади з прокремлівською літературою, агітаційними листівками із символікою тоталітарного режиму срср і «методички» російських пропагандистів. У них закликають до підтримки окупаційних угруповань рф і надають «рекомендації» щодо насильницького захоплення влади в Україні.
За оперативною інформацією, функціонери КПУ планували використати весь «арсенал» пропагандистських засобів для проведення агітаційно-масових заходів на підтримку ворога у разі захоплення Києва і Дніпропетровщини.






СБУ провела обшуки у представників заборонених партій у Києві, Дніпрі і Кривому Розі / Фото: СБУ

























Вилучені матеріали направлені на експертизу для вжиття подальших процесуальних дій.
Наразі у межах кримінального провадження, розпочатого слідчими СБУ за ст. 109 (дії, спрямовані на насильницьку зміну чи повалення конституційного ладу або на захоплення державної влади) Кримінального кодексу України, тривають слідчі дії для встановлення всіх обставин правопорушень і притягнення до відповідальності винних осіб.