У понеділок, 18 липня, завершується перший етап підтвердження участі у додатковій сесії національного мультипредметного тесту.

Про це нагадав міністр освіти і науки Сергій Шкарлет у Телеграмі, передає Укрінформ.
​“Сьогодні, 18 липня 2022 року, завершується перший етап підтвердження участі в додатковій сесії НМТ. За даними УЦОЯО, намір складати тестування підтвердили понад 25 тис. осіб”, - зазначив Шкарлет.
За його словами, у тимчасових екзаменаційних центрах України планують складати НМТ понад 22 тисячі осіб, за кордоном – майже 3 тисячі.
“Учасники, які зареєструвалися в додатковий період і не пройшли перший етап підтвердження 8-18 липня, на жаль, не зможуть взяти участь у додатковій сесії цьогоріч”, - додав міністр.
Він поінформував, що під час другого етапу підтвердження участі в додатковій сесії (1-10 серпня) учасники матимуть змогу остаточно визначитися з вибором міста/країни та за потреби змінити населений пункт складання НМТ.
Після проходження двох етапів підтвердження участі 12 серпня учасників зможуть завантажити запрошення, в якому буде зазначено дату, час і місце проведення тестування.
Як повідомлялося, 8 липня розпочався перший етап підтвердження участі в додатковій сесії НМТ.