Суд призначив покарання у вигляді п’яти років позбавлення волі з конфіскацією майна колишньому генерал-майору Служби безпеки України, який закликав до повалення конституційного ладу та захоплення державної влади.

Як передає Укрінформ, про це повідомляє Офіс генерального прокурора.
Зазначається, що за публічного обвинувачення прокурорів ОГП суд визнав фігуранта винним у поширенні з використанням засобів масової інформації матеріалів із закликами до насильницької зміни, повалення конституційного ладу та до захоплення державної влади за попередньою змовою групою осіб (ч. 2 ст. 28 ч. 3 ст. 109 Кримінального кодексу України).
Так, прокурори в суді довели, що ексспівробітник СБУ перейшов на сторону незаконно створеної загарбницької влади «днр». Зокрема, у листопаді 2015 року під час перебування в тимчасово окупованому Донецьку, діючи на виконання попередніх домовленостей з представниками так званого міністерства державної безпеки «днр», засуджений взяв участь у зйомці відеоролику на тлі їхньої символіки.
Встановлено, що колишній генерал-майор особисто закликав до припинення існування чинної влади в Україні, а також боротьби проти неї «із застосуванням всіх можливостей». Того ж дня цей відеоролик був поширений у мережі Інтернет.
Як повідомляв Укрінформ, суд призначив 13 років ув’язнення за державну зраду жителю Автономної Республіки Крим, який воював проти України у складі збройних сил російської федерації.