Епідеміологічна ситуація в зоні небезпеки через підрив росіянами Каховської ГЕС контрольована і стабільна, випадків інфекційних хвороб наразі не зафіксовано.

Про це повідомив міністр охорони здоров'я Віктор Ляшко в ефірі телемарафону "Єдині новини", повідомляє кореспондент Укрінформу.
"Сьогодні ми не маємо випадків інфекційних хвороб, пов'язаних із наслідками підтоплення. Було декілька випадків гастроентероколітів, але вони навіть не з цієї території, яка потрапила в зону підтоплення. Епідситуація сьогодні контрольована, стабільна, але напружена", - зазначив очільник МОЗ.
За його словами, у зоні підтоплення постійно проводиться моніторинг води, підготовка лікарень до потенційних спалахів інфекційних захворювань.
Ляшко поінформував, що разом із головою НСЗУ перебуває на Херсонщині, де інспектує лікарняну базу, її готовність для приймання хворих.
За його словами, з огляду на ймовірність виникнення спалахів кишкових інфекцій у регіоні щоденно проводять дослідження води як із централізованих джерел водопостачання, так і з місць масового привезення питної води, а також із водойм.
"Сьогодні можу впевнено сказати: вода в централізованій водопровідній мережі повністю відповідає санітарним нормам і правилам і безпечна для вживання. Якщо далі продовжуватиметься так, як є, то потенційно спалахів кишкових інфекцій, пов'язаних саме з водним шляхом передачі, не повинно бути", - підкреслив Ляшко.
Він запевнив, що вся питна вода, яка привозиться, відповідає вимогам.
Водночас у поверхневих водоймах фіксується значне перевищення мікробіологічних показників, що свідчить про значне так зване фекальне забруднення. Ляшко закликав людей не використовувати поверхневі водойми для купання, не вживати в їжу рибу у будь-якому вигляді - варену, солену, смажену, не купувати нічого на стихійних ринках біля водойм.
Як повідомляв Укрінформ, в ніч проти 6 червня російські війська підірвали греблю Каховської ГЕС, спричинивши затоплення частини Херсонської та Миколаївської областей і водночас - критичне обміління Каховського водосховища. Триває евакуація людей із зони підтоплення.