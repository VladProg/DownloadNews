Західні партнери можуть допомогти Києву у боротьбі з корупцією, екстрадуючи в Україну осіб, які перебувають під слідством.

Про це заявив директор Спеціалізованої антикорупційної прокуратури Олександр Клименко в інтерв'ю Reuters, передає Укрінформ.
Клименко зазначив, що більшість країн, до яких Київ звертався з проханням екстрадувати підозрюваних у корупції, відмовилися це зробити. Серед них - Австрія, Іспанія, Велика Британія.
"У 90% випадків у нас є один або більше суб'єктів, які перебувають за кордоном, і процедура повернення цих людей до України ускладнена", - сказав він.
За словами керівника САП, питання екстрадиції надзвичайно важливе у контексті зусиль України з викоренення корупції, які Європейська комісія визначила як попередню умову для початку переговорів про членство України в ЄС.
"Розслідування кримінальної справи є досить неефективним, коли ми не можемо повернути цих людей в Україну ... для здійснення належного правосуддя", - наголосив Клименко.
Він також наголосив, що Київ гарантує безпечне утримання під вартою підозрюваних.
Як повідомлялося, французький суд постановив, що український мільярдер Костянтин Жеваго не повинен бути екстрадований за звинуваченнями у розтраті.
Україна посідає 116-те місце серед 180 країн у Рейтингу сприйняття корупції від Transparency International.