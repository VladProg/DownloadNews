У п'ятницю, 27 жовтня, Міністерство освіти та науки спільно із заслуженим працівником освіти Олександром Авраменком та українським артистом Артемом Пивоваровим запустили інтегрований урок із мови, літератури та музики.

Про це повідомляється на сайті Міністерства освіти та науки, передає Укрінформ.
"На занятті учні зможуть дізнатися більше про свою мову, літературу, історію та надихнутися на створення власних творчих проєктів. Це допоможе школярам зрозуміти, як знання із цих дисциплін формують культурний образ нації та впливають на формування національної ідентичності", - йдеться у повідомленні.

Зазначається, що під час заняття вчитель і мовознавець Олександр Авраменко заглибився у фольклор, розібрав символізм та сенси робіт українських письменників, а також сучасних пісень, в основу яких лягла народна творчість та вірші класиків. Школярі мають можливість розглянути музичні роботи «Думи», «Там у тополі» та «Ой на горі» Артема Пивоварова, які стали сучасними інтерпретаціями народної і класичної української літератури", - йдеться у повідомленні.
Наприкінці заняття школярі можуть пройти мінітест на засвоєння матеріалу.
В МОН зазначили, що урок рекомендований учням середньої та старшої школи. Він був створений для того, щоб відзначити розвиток української мови та показати, що народна творчість і класична література можуть бути сучасними та захопливими.
У міністерстві запропонували вчителям використати цей урок для проведення занять до Дня писемності та мови і вшанування пам’яті про Нестора Літописця — послідовника творців слов’янської писемності Кирила та Мефодія.
Урок рекомендовано провести упродовж першого тижня після канікул.
Як повідомлялося, 27 жовтня відзначається День української писемності та мови. Цього року провели радіо диктант, на якому зачитали текст «Дороги України» лауреатки Шевченківської премії Катерини Калитко.