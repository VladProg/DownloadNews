Міністр оборони Олексій Резніков привітав підлеглих із святом - Днем захисників і захисниць України.

Привітання глава оборонного відомства оприлюднив у Фейсбуці, передає Укрінформ.

"Цього року воно особливе. З моменту відновлення Незалежності чи не вперше так глибоко усвідомили – Україна житиме тільки тоді, якщо її буде кому захищати. Понад усе. Зі зброєю, ціною власного життя, віддаючи найдорожче", - написав міністр.
За його словами, раніше цей день був джерелом сили, якою ми підживлювалися зі славних традицій. Адже Покрова - це заступництво вищих сил, козацька звитяга, самовідданість вояків УПА.
"Сьогодні усі, хто захищає Україну, довели – ми більше не «славних прадідів великих правнуки погані». Ті, хто дають відсіч страшному ворогу, тепер в одному ряду з найславетнішими українцями усіх часів", - відзначив Резніков.
На його переконання, нова сторінка літопису не перерветься, доки українці в єдності боронитимуть свою землю "заради пам’яті мертвих, щастя живих, найкращої долі для ненароджених".
"Ми обов’язково переможемо!", - переконаний міністр.
День захисників і захисниць України – державне свято, що відзначається 14 жовтня. Започатковано 14 жовтня 2014 року президентським указом з назвою "День захисника України". 14 липня 2021 року Верховна Рада перейменувала свято на День захисників і захисниць України.