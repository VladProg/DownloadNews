Економічні наслідки війни росії проти України є тяжкими для українських союзників, однак, якщо, наприклад, британці "рахують копійки", то українці рахують не лише ціни, але й кількість жертв війни.

Як передає Укрінформ, про це заявила дружина Президента України Олена Зеленська в інтерв’ю британському мовнику BBC.
"Я розумію, що ситуація дуже важка. Але хочу нагадати, що під час епідемії COVID-19, яка все ще продовжується, були стрибки цін, і Україна також постраждала. Ціни ростуть і в Україні. Але, окрім того, наших людей ще вбивають. Тож коли ви починаєте рахувати пенні на своєму банківському рахунку чи в кишені, то ми робимо те ж саме і ще підраховуємо наші втрати", – прокоментувала Зеленська питання про зростання цін у Великій Британії, у т.ч. через війну в Україні.

За її словами, людям за межами України важко зрозуміти величезний та руйнівний вплив війни на український народ, і тому важливо розповідати людські історії про втрати, які завдає війна. "Ми повинні розповідати ці історії, показувати ці історії, тому що це – обличчя війни. Не кількість скинутих бомб, не кількість витрачених грошей, а – людські історії", - зазначила вона.
Перша леді також вказала на те, що якби підтримка України була сильною, то війна б закінчилася швидше.
Як повідомляє BBC, згідно з прогнозами, у Великій Британії цього року рівень інфляції сягне 42-річного максимуму - 13,3%.
З 24 лютого в Україні триває повномасштабна російська збройна агресія.