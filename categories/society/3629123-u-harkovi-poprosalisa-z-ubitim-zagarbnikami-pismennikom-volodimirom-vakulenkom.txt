У Харкові 6 грудня попрощалися з убитим загарбниками дитячим письменником, поетом, учасником АТО, волонтером Володимиром Вакуленком.

Про це повідомляє кореспондент Укрінформу.
Церемонія прощання пройшла у Свято-Дмитрівському храмі УГКЦ. На ній, крім батьків, сина і родичів, були присутні друзі, колеги-літератори, представники Українського РЕN-клубу. Родина письменника тяжко переживає втрату, матір Володимира до останнього не могла повірити, що її сина більше нема.
Директор Харківського літературного музею Тетяна Пилипчук зазначає, що Вакуленко, за словами всіх друзів, був дуже принциповим і завжди відкрито показував свою проукраїнську позицію.
«Історія Володі стала, я не скажу унікальною, бо ми знаємо, що загарбники творять на окупованих територіях, але вона стала настільки показовою, тому що дитячий письменник, тому що українська позиція, тому що відкрито говорив про свої переконання і принципи, тому що батько, який сам опікувався сином. Про це знали сусіди, про це всі знали… Адже ж не просто так до Володі прийшли та забрали. Це все настільки показово - хто до нас прийшов і що вони хочуть», - сказала Пилипчук у коментарі агентству.






У Харкові попрощалися з убитим загарбниками письменником Володимиром Вакуленком / Фото: В'ячеслав Мадієвський, Укрінформ























































Поховали Вакуленка в Харкові на міському цвинтарі №2.
Його 14-річним сином Віталієм, який має аутичний розлад, зараз опікуються дідусь і бабуся. Родині потрібно відновлювати всі документи дитини, адже загарбники все забрали.
Як повідомляв Укрінформ, 28 листопада стали відомі результати ДНК-експертизи, яка підтвердила, що тіло письменника Володимира Вакуленка було в масовому похованні під Ізюмом разом з іншими жертвами російських загарбників.
За даними поліції, 12-го травня військовослужбовці рф наказали місцевим жителям захоронити тіло чоловіка, яке понад місяць пролежало неподалік від с. Капітолівка Ізюмського району. Експертиза підтвердила, що Вакуленка окупанти застрелили з пістолета Макарова, в тілі знайдені дві кулі.
За словами батька вбитого, Володимира загарбники забирали з дому 23 березня разом із сином, а після побиття відпустили, і вдруге наступного дня. Після 24 березня Вакуленка вже ніхто не бачив.
Письменник, громадський діяч, волонтер Володимир Вакуленко народився 1 липня 1972 року в селі Капитолівка Ізюмського району на Харківщині. Автор тринадцяти книг, упорядник і співупорядник кількох друкованих проєктів, організатор та учасник численних літературних акцій і фестивалів. Лауреат міжнародної літературної премії імені Олеся Ульяненка, лауреат Всеукраїнського конкурсу імені Леся Мартовича, лауреат міжнародного конкурсу «Коронація слова», нагороджений відзнакою «Срібний тризуб» до 20-ліття Незалежності України за літературні досягнення.