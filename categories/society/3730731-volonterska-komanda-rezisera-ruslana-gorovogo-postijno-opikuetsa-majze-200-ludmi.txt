Волонтерська команда режисера, письменника, музиканта Руслана Горового зараз постійно допомагає майже 200 людям на деокупованих територіях.

Про це Горовий розповів в інтерв’ю, яке невдовзі вийде на сайті Укрінформу.
«Все починалося з того, що ми разом із військовими почали заходити з напрямку через Андріївку і, звісно, знайомитися з людьми. Ми везли з собою воду, продукти, мобільні телефони, стартові пакети, щоб люди могли вийти на зв’язок і не відчували себе кинутими. Паралельно почалися бої за Мощун і ми заходили туди. І так ми почали обростати знайомствами… Зрештою сформувався певний пул людей, а їх приблизно 180-200. Ми намагаємося їм допомагати на постійній основі», - зазначив Горовий.
За його словами, допомагають передовсім тим, хто самотужки не може себе забезпечити, як от сім’ям з дітьми, батька яких взяли в полон або вбили, а також людям, в яких через війну знищене все майно.
Горовий пояснив, що зараз його волонтерська команда допомагає деокупованим населеним пунктам Київщини та двом селам і хутору на Херсонщині. Волонтер зауважив, що кошти на допомогу він збирає за кордоном, де часто бував і має багато знайомих.
«Все, що стосується України, ми намагаємося нациганити, тобто перерозподілити. Українець зазвичай має набагато більше, ніж йому потрібно в житті, бо ми звикли, а раптом голод, війна. Наприклад, холодильник можна було давно викинути, але він стоїть, ми його колись відвеземо бабусі, бо в неї старий, а цей не такий старий. У результаті воно в людини стоїть, як і пральна машина, яку замінили, але не викинули, бо вона ще ніби пере. І ми просимо людей поділитися цими речами, ми їздимо їх збираємо, а потім роздаємо тим, у кого їх немає», - додав Горовий.
Він зауважив, що поки не відчуває, аби люди стали менше донатити на підтримку України.
До волонтерської команди Горового, окрім нього самого, входять Олена Нечаєва та Роман Гуржій, а також періодично приєднуються інші люди.