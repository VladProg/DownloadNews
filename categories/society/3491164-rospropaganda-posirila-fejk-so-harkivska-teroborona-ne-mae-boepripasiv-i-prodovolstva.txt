Російська пропаганда поширила фейк, що територіальна оборона Харкова два тижні не має боєприпасів і продовольства, при цьому в публікаціях використовується фотографія загиблого на «Азовсталі» українського захисника.

Про це повідомляє громадська організація «Харківський антикорупційний центр» (ХАЦ), передає Укрінформ.
«У російських пропагандистських ЗМІ та пабліках в соціальних мережах поширюють фейк про нібито звернення добровольця Харківської територіальної оборони до голови Харківської ОВА Олега Синєгубова щодо поганого забезпечення підрозділів ТрО та відсутність у бійців боєприпасів та продовольства. Однак, пропагандисти при поширенні цього фейку використовують фотографію бійця, який загинув на Азовсталі», - йдеться у повідомленні.
В організації зазначають, що пропагандисти вигадали добровольця «Д. Молоченка», який «служить у Харківській теробороні». Нема посилань на будь-яке відео або пост у соціальних мережах «Молоченка».




«Розмістили світлину нібито добровольця Д. Молоченка, на підтвердження своїх слів. Але на світлині не Д. Молоченко, а 31-річний Максим Слободянюк з Ямполя Вінницької області, який загинув на «Азовсталі» 12 травня, коли російські окупанти атакували завод вакуумними бомбами», - зазначають у ХАЦ.

Про загибель Максима Слободянюка повідомлялося офіційно, зокрема, на ресурсах Ямпільської міської ради.

Як повідомлялося, раніше російська пропаганда запустила фейк про скидання на позиції українських військових із вертольотів алкоголю та цигарок, упаковки яких стилізовані під продовольство, яке постачалося німецько-фашистським військам.