Німці як ніхто могли би допомогти українській армії, і питання надання зброї українським захисникам лежить у моральній площині.

Про це сказала дружина Президента України Олена Зеленська в інтерв’ю Welt am Sonntag, передає Укрінформ.
«Якщо когось убивають на їхніх очах, кожен вирішує сам - допомагати чи спостерігати. Це не політичне, а моральне рішення. Коли політика починається з питання: «що я за це отримаю?», то мораль тікає», - сказала перша леді.
За її словами, «якщо хтось може допомогти Україні на фронті - а не тільки в гуманітарних питаннях, - то, звичайно, це Німеччина».
Зеленська порівняла російські війська в Україні з терористичним угрупованням «Ісламська держава». Зокрема, вона нагадала про сексуальне насильство російських загарбників над українськими жінками.
«Українські жінки – їх приблизно на два мільйони більше, ніж українських чоловіків – зараз переживають жах», – сказала дружина Президента, додавши, що «російські окупанти нічим не кращі за терористів ІДІЛ».
Зеленська також розповіла, що близько 37 тисяч жінок воюють в лавах Збройних сил України, понад 1000 вже стали командирами.
Крім того, дружина Президента Олена Зеленська подякувала німцям за те, що вони прийняли велику кількість українських біженців. «Я дуже вдячна Німеччині та німецькому народу за те, що вони прийняли наших біженців – я відчуваю тут лише вдячність, вдячність від усього серця», – сказала вона.
Як повідомлялося, Німеччина прийняла 800 тисяч біженців з України.