Скільки насправді Росія викрала українських дітей – невідомо нікому.

Про це під час конференції до Міжнародного дня захисту дітей "UA: Війна. Недоспівана колискова" заявив уповноважений ВР із прав людини Дмитро Лубінець, передає кореспондент Укрінформу.
"Скільки дітей насправді викрали росіяни (з України – ред.), де вони зараз знаходяться, що з ними відбувається – не знає ніхто", – уточнив він. За його словами, в той час, коли одна з країн вбиває відкрито дітей на території іншої країни – ми чуємо більше дев'яти років про "глибоке занепокоєння".
Омбудсмен поінформував, що замість того, щоб ці питання порушувати, розуміти цю проблему, виступати ініціаторами змін до статутів міжнародних організацій, шукати конкретні механізми, які можуть і мають захистити українських дітей, "ми бачимо, на мій погляд, абсолютно неефективне неадекватне сприйняття ситуації".
"Коли у нас спецпредставники ООН приїжджають в Україну, беруть від нас конкретні приклади, цифри, прізвища депортованих українських дітей, а потім спокійно їдуть на територію рф і зустрічаються з людиною, яка отримала ордер на арешт із боку МКС, і взагалі не вбачають у цьому проблеми, то можливо, у цьому є хвороба нинішньої міжнародної системи захисту прав людини", – вважає Лубінець.
На переконання уповноваженого з прав людини, світ має розуміти, що відбувається в Україні, а саме – що це геноцид. "Примусове переміщення дітей з однієї етногрупи в іншу визначається геноцидом. Це те, що роблять російські військові, що робить рф із 2015 року", – заявив Лубінець.
За його словами, Україна кричить на весь світ, благає, щоб нам допомогли захистити своє майбутнє, українських дітей.
"Дуже важливо, щоб у дуже короткий строк ми дітей повернули. Вони стають дорослими, вони, на жаль, піддаються так званому перевихованню. Їм намагаються показати, що в Україні не існує і ніколи не існувало українського етносу, і це знову ж таки робить РФ", – уточнив Лубінець.
За його словами, омбудсмени з різних країн світу не лише порушують цю проблему, а розуміють, що росіян треба обмежувати. Лубінець нагадав, що перша міжнародна організація, яка офіційно виключила представників РФ, – це організація омбудсменів світу, і вона це зробила 5 серпня 2022 року.
"Така має бути відповідь (міжнародних спільнот – ред.). Або росіяни міняються (ми бачимо, що це неможливо), або росіян виключають і показують, що їхнє місце – за парканом демократичного світу", – переконаний омбудсмен.
За його Лубінця, є офіційні дані щодо понад 19 тисяч депортованих українських дітей і приблизне розуміння, де вони можуть знаходитися.
"Знову ж таки, механізму підтвердити, верифікувати точне знаходження українських дітей наразі немає. Неодноразово ми надсилали запити (до РФ - ред.) з тим, щоб отримати інформацію, де вони перебувають, в яких умовах, хто може приїхати і їх перевірити, поспілкуватися... Системи не існує, і в цьому - основна проблема", - заявив Уповноважений з прав людини.
Він зазначив, що кількість депортованих дітей, за їхніми даними, набагато більша.
"Ми кажемо про 19 453 (депортованих українських дітей - ред.) станом на сьогодні. Це - цифра (дітей - ред.), де ми більш-менш розуміємо конкретні ПІБ, дату народження, з якого українського міста ця дитина і де приблизно вона зараз перебуває на території РФ або на тимчасово окупованій території України. За нашими даними, цифра дітей, які проживали взагалі на тимчасово захопленій території України з початку окупації РФ, це близько 700 тисяч", - сказав омбудсмен.
Як повідомлялося, у лютому уповноважена Президента України з прав дитини Дар'я Герасимчук заявила, що вже ідентифіковано 16 226 дітей, яких викрала росія з окупованих територій України.
17 березня Міжнародний кримінальний суд у Гаазі видав ордер на арешт глави Росії Володимира Путіна та уповноваженої з прав дитини при президентові РФ Марії Львової-Бєлової у зв'язку із підозрами у незаконній депортації населення, зокрема дітей, із окупованих територій України до Росії.