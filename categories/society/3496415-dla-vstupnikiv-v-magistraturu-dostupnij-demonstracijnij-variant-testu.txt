Для вступників в магістратуру у 2022 році розроблений доступний демонстраційний варіант тесту.

Про це повідомляє Міністерство освіти та науки, передає Укрінформ.
"Робоча група з підготовки магістреського тесту навчально компетентності (МТНК) при МОН розробила демонстраційний варіант тесту. Завдяки фахівцям Львівського регіонального центру оцінювання якості освіти майбутні магістри можуть оцінити власні знання та потренуватися", - йдеться у повідомленні.
МТНК складатиметься з двох компонентів: вербально-комунікативного та логіко-аналітичного. Усього буде 33 завдання, з-поміж яких:
10 завдань на заповнення пропусків;
23 завдання з вибором правильної відповіді з чотирьох варіантів.
На виконання тесту відведено 75 хвилин.
Інтерфейс тренувального онлайн-середовища відрізняється від реального, однак демонстраційний варіант подібний до МТНК за структурою, типами завдань і тривалістю.
Під час виконання демонстраційного та реального тестування вступник може обирати послідовність виконання, змінювати варіанти відповіді, а після завершення отримати результат.
Якщо у вступника повільний інтернет або немає можливості працювати протягом 75 хвилин за комп’ютером, рекомендуємо завантажити файл із демонстраційним варіантом МТНК, виконати завдання та звірити відповіді з правильними.
В МОН нагадали, що для вступу до магістратури за спеціальностями галузей знань 05 «Соціальні та поведінкові науки», 06 «Журналістика», 07 «Управління та адміністрування», 28 «Публічне управління та адміністрування», 29 «Міжнародні відносини» (крім спеціальності 293 «Міжнародне право»), необхідно буде пройти магістерський тест навчальної компетентності (МТНК). Випробування проходитимуть у онлайн-форматі.
Зареєструватися для проходження МТНК і МКТ (магістерського комплексного тесту для вступу на спеціальності 081 «Право» та 293 «Міжнародне право») потенційні магістри зможуть з 27 червня до 18 липня (включно), для цього необхідно звернутися до приймальної комісії ЗВО.
Як повідомлялося, майже 149 тис. потенційних учасників національного мультипредметного тесту підтвердили своє бажання пройти тестування.