Віцепрем’єр-міністр Ірина Верещук зауважила, що завчасне перемикання на мирне життя та ментальне заперечення війни точно не наближає нашу перемогу.

Про це вона написала в Телеграмі, передає Укрінформ.
"На жаль, слід визнати, що ми почали трішки розслаблятися. Це відчувається по тому, на що люди останнім часом почали витрачати свою енергію, час і гроші. Напевно, це дещо природно, але небезпечно. Завчасне перемикання на мирне життя та ментальне заперечення війни точно не наближає нашу перемогу", - зазначила вона.
Верещук підкреслила, що звісно, кожен українець робить те, що може задля нашої перемоги, але справа також у тому, чого не слід робити, і це моральне питання.
“Якщо один хлопець на передовій, чи має інший хлопець моральне право саме в той час веселитись в нічному клубі? Чи мають право люди відкрито насолоджуватись життям, коли в госпіталях лежать тисячі поранених? Чи це ок, коли хтось віддає весь свій час і гроші волонтерській роботі, а хтось займається відвертою фігнею?” - зауважила віцепрем’єрка.
Вона зазначила, що іноді нам бракує атмосфери тих перших тижнів у лютому та березні минулого року. На її переконання, через ту атмосферу ми, власне, і встояли, а для перемоги рівень внутрішньої мобілізації має бути ще вище, плюс витривалість.
“Отже, треба менше кайфувати й більше працювати. До перемоги ще багато роботи! Війна ще не закінчилась. Її треба ще завершити. Нашою Перемогою!” - додала Верещук.
Як повідомляв Укрінформ, Президент України Володимир Зеленський заявив, що кінцевою метою України є деокупація Криму і лише тоді це буде означати, що "війна закінчилась", а "мир" без Криму Зеленський не вважатиме перемогою.