Віцепрем'єр-міністр Ірина Верещук заявила, що відеоролик із нібито її заявою про те, що росіяни у Львові вкрали 653 фури з гуманітарної допомогою для військових, є продуктом монтажу, та закликала українців не підігравати ворогу в інформаційній війні, розповсюджуючи фейки.

Про це вона написала у Телеграмі, передає Укрінформ.
“Я нормально ставлюсь до критики на свою адресу. Це ок, а іноді навіть корисно. Але коли певні вкиди мають ознаки диверсійної роботи в інформполі, маю про це сказати. Днями зʼявились ролики, де якісь тьоті та дяді, посилаючись на мене, кажуть про аж 653 фури гуманітарки, які вкрали росіяни у Львові. Очевидно, що це повна маячня. Але цікаво інше: це ворожа склейка”, - написала Верещук.
За її словами, хтось взяв фрагмент відео, знятого у березні 2022 року, на якому посадовця говорить про те, що росіяни пограбували гуманітарний вантаж, який тоді йшов до Мелітополя. Потім узяли повідомлення Держмитслужби про 653 випадки неотримання гуманітарної допомоги адресатами. Додали до цього інформацію про 653 фури з гумдопомогою, а також повідомлення про зловживання з гуманітаркою на Львівщині. “Поєднали все це в коктейль, що, мовляв, я кажу, що у Львові окупанти вкрали 653 фури з гуманітаркою; поставили все це на свої пабліки й почали розганяти. Від росіян такі речі - це нормально. Бо у нас з ними війна. Але мене дивують деякі наші «діячі», які чомусь почали активно розповсюджувати російську склейку. Можливо, СБУ варто поцікавитись, нащо вони це роблять”, - зазначила віцепрем'єр.
Верещук закликала співгромадян не допомагати ворогу в інформаційній сфері. “А якщо комусь дуже хочеться написати про мене щось погане і не знаєте що, тримайтесь традиційних наративів: “медведчучка” і “розмінувала Чонгар”, - додала вона.
Як повідомлялося, за даними Державної митної служби, на початку 2023 року митники виявила 653 випадки зникнення вантажів, які проходили як гуманітарна допомога військовим.