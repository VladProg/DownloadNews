Наразі у Міністерстві освіти та науки України налічили 29 територіальних громад, де освітяни ще не отримали заробітну плату.

Про це міністр освіти і науки України Сергій Шкарлет заявив у ефірі українських телеканалів, відповідаючи на питання щодо виплат зарплат освітянам на окупованих територіях, передає кореспондент Укрінформу.
"Наразі є 29 тергромад по травню, це приблизно 6 тисяч освітян, які не отримали зарплату. Але при цьому, наголошую, МОН здійснило усі бюджетні призначення, і довело до військових адміністрацій об’єднаних громад усі необхідні нормативи і перерахувало усі кошти", - сказав він.
Шкарлет при цьому уточнив, що 2 тижні тому таких тергромад було 48.
За його словами, МОН постійно працює з головами військових адміністрацій щодо виплати зарплат, бо це, як заявив міністр, є головним і ключовим елементом у тому ж самому забезпеченні освітнього процесу.
У свою чергу він нагадав, що наразі у МОН можливості виплат по зарплатах можуть бути дещо обмеженими, оскільки немає прямого менеджменту Міносвіти до кожної громади.
"І формування реєстру, у тому числі, персональних даних по кожному з вчителів не відноситься до компетенції Міносвіти, адже щодо цього є засновник - місцеві органи влади і військові адміністрації. Але поступово кількість таких громад, що не отримали зарплату, скорочується, і наразі є стриманий оптимізм щодо цього", - сказав міністр.
Як повідомлялося, 13 червня Шкарлет заявив, що проблеми із виплатою зарплат вчителям залишаються у 35 ОТГ.