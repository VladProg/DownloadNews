Верховна Рада ухвалила закон “Про внесення змін до деяких законодавчих актів України щодо вдосконалення окремих питань виконання військового обов'язку та проходження військової служби”.

Про це народний депутат із парламентської фракції “Голос” Ярослав Железняк повідомив у Телеграмі, передає Укрінформ.
Він уточнив, що за відповідний документ (№8169) проголосували 262 депутати.
Зокрема, закон передбачає запровадження випробування при прийнятті на військову службу за контрактом. Випробування встановлюється строком від одного до шести місяців для встановлення відповідності військовослужбовця вимогам проходження військової служби за контрактом. Військовослужбовці, які успішно пройшли випробування, продовжують проходження військової служби за контрактом.
Документ також передбачає низку змін до чинних законодавчих актів задля удосконалення окремих питань проходження військової служби. Серед іншого, військове звання “перший сержант” замінюється на “головний сержант” – з метою врегулювання пенсійного забезпечення громадян, які були звільнені з військової служби, а також яким були присвоєні відповідні військові звання до набрання чинності цим законодавчим актом.
Окрім того, унормовується можливість зарахування строку вислуги років у військовому званні, що було присвоєно військовослужбовцям рядового, сержантського і старшинського складу до проведення встановленої законом переатестації, для отримання чергового оновленого військового звання.
Як повідомляв Укрінформ, Кабінет Міністрів 28 жовтня 2022 року схвалив законопроєкт “Про внесення змін до деяких законодавчих актів України щодо вдосконалення окремих питань виконання військового обов’язку та проходження військової служби”. Цим документом вдосконалюються окремі питання проходження військової служби.