У ході низки заходів, пов’язаних із темою діяльності медіа, присутні відзначали, що ситуація щодо безпеки журналістів погіршується по всій Європі.

Про це голова Національної ради з питань телебачення і радіомовлення Ольга Герасим'юк сказала в ефірі телемарафону «Єдині новини», передає Укрінформ.
«Безпека журналістів стає все загрозливішою. Тобто, ця тенденція по всій Європі відмічається. Звичайно, кожна країна має свої проблеми щодо цього», - сказала Герасим’юк.
За її словами, якщо в Україні насамперед це проблема, пов'язана з війною, то в інших країнах відмічали також фізичні загрози і психологічний тиск. «Під цим соусом намагаються говорити і про «хороших руських» та їх права на свободу слова. Але ситуація із безпекою журналістів погіршується і погіршується. І так, звичайно, вона пов’язана також із війною в країні, через те, що тільки у нас за останній час вбито 66 журналістів», - додала голова Нацради.
Як приклад, Герасим’юк навела випадок зі знімальною групою португальського телеканалу RTP у Харкові.
Як повідомлялося, 6 жовтня знімальна група португальського телеканалу RTP потрапила під обстріл російськими ракетами центру Харкова. Журналісти не зазнали поранень, але дуже пошкоджено їхній автомобіль.