Хоч як було складно та хоч якими були часи, все одно залишається незмінним те, що освіта має значення.

На цьому Президент Володимир Зеленський наголосив у зверненні до студентів Київської політехніки з нагоди 125-річчя університету, передає Укрінформ.
“Хоч би як було складно та хоч би якими були часи, все одно залишається незмінним те, що освіта має значення. Знання, освіченість, реальна компетентність людини – у хороші часи без цього майже неможливо виграти в конкуренції з іншими, а в часи важкі без цього не буває перемог”, - зазначив Зеленський.

Він звернув увагу, що “щодня є новини про чергову «бавовну» десь там, на території агресора”.
“Різні випадки. Іноді вони дуже гучні, іноді менш гучні. Але всі вони дають трохи більше відчуття справедливості. Бо війна з її наслідками повертається назад – повертається до агресора. І коли гілочки бавовни стоять тут, у Києві, у кримськотатарських кафе, це символізує якраз таке задоволення від відчуття справедливості. Щоб справедливість поверталася, чиїсь знання – саме знання – повинні спрацювати. І спрацювати знання повинні на результат”, - сказав Президент.
За його словами, крейсер «Москва» пішов на дно, бо спрацювали компетенції тисяч українців і українок: від розробників і виробників відповідної зброї, ракет до конкретних воїнів, які здійснили цю операцію.
“Кожне бойове застосування наших морських дронів – це факт, що спрацювала освіта багатьох людей, які створили дрони. Люди, які ними, цими дронами, керують, які забезпечують існування такої нашої сучасної нової сили. У нас тепер є виробництво гармат, якого не було раніше в державі. Потрібних снарядів. Безпілотників. Я зараз бачив багато прикладів. Ви молодці. Це дуже важливо. Кожен такий результат України – це освіта конкретного українця, конкретної українки”, - звернувся Президент до студентів.
Як повідомлялося, 31 серпня Національний технічний університет України “Київський політехнічний інститут” імені Ігоря Сікорського відзначає свої 125 років.
Фото: ОП