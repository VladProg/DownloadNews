Сержант полку «Азов» Арсеній Федосюк та представниці Асоціації родин захисників «Азовсталі» обговорили з депутатом Сейму Литви Лаурінасом Кащюнасом питання співпраці у сфері гуманітарних та волонтерських ініціатив.

Про це у Телеграмі повідомила Асоціація родин захисників «Азовсталі», передає Укрінформ.
«Сержант бригади «Азов» Арсеній «Процес» Федосюк та співзасновниці Асоціації родин захисників «Азовсталі» Катерина Прокопенко та Юлія Федосюк зустрілися з депутатом Сейму Литви Лаурінасом Кащюнасом. Під час зустрічі обговорили стратегічну співпрацю у сфері гуманітарних та волонтерських ініціатив», - йдеться у повідомленні.
Також на зустрічі окремо порушили тему теракту в Оленівці та домовились про спільні ініціативи щодо привернення уваги до цього воєнного злочину росіян.
Депутат Сейму Литви висловив захоплення героїзмом «Азову» та запевнив, що вся Литва вболіває за якнайшвидшу перемогу України.
Як повідомляв Укрінформ, українські військові понад 80 днів тримали оборону Маріуполя. 16 травня розпочалась евакуація захисників із заблокованого російськими загарбниками заводу «Азовсталь», яка тривала кілька днів.
У ніч на 29 липня 2022 року Росія скоїла теракт, влаштувавши вибух у бараку виправної колонії в Оленівці, в якому перебували українські військовополонені. Тоді загинули щонайменше 50 захисників «Азовсталі».
21 вересня в результаті обміну вдалося повернути з російського полону понад 200 українських захисників, а також десятьох іноземців, які воювали на боці Збройних сил України.
За словами Катерини Прокопенко, дружини командира полку «Азов», Героя України Дениса Прокопенка, тільки у полку «Азов» щонайменше 50 бійців загинули, близько 100 - зазнали поранень.
Фото: Асоціація родин захисників "Азовсталі", Телеграм