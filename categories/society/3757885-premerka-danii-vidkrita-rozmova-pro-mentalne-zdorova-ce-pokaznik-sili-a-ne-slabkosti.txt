Відкрита розмова про ментальне здоров’я – це показник сили, а не слабкості України та її прагнення побудувати сильне сучасне суспільство.

Про це заявила прем’єр-міністр Данії Метте Фредеріксен у виступі на Третьому саміті перших леді та джентльменів, повідомляє кореспондент Укрінформу.
«Відкрита розмова про ментальне здоров’я – це показник сили, а не слабкості. Це демонструє всьому світові, якою насправді є Україна – країною, найбільший інтерес для якої становлять люди і побудова сильного сучасного суспільства», - сказала Фредеріксен.
Вона зауважила, що українські чоловіки та жінки за час розв’язаної Росією війни пересвідчилися, що жорстокість має багато облич.
«За ці півтора року багато хто з вас пережив те, чого жодна людина не повинна переживати, побачив те, чого ніхто не мав би бачити… Ці виклики для ментального здоров’я не можна приховувати, їх треба визнавати і зцілювати», - акцентувала прем’єр-міністр Данії.
Фредеріксен також підкреслила, що українські діти – це майбутнє України, і вони мають право на мир у їхніх душах.
«Саме тому Данія підтримує зусилля вашого громадянського суспільства в поліпшенні ментального здоров’я українців», - зазначила прем’єрка.
Як повідомлялося, премʼєр-міністр Данії Метте Фредеріксен 6 вересня перебуває з візитом у Києві.