Міністерство освіти та науки надало рекомендації щодо дій у випадку, якщо під час ядерної небезпеки дитина перебуває в навчальному закладі.

Вони оприлюднені на сайті МОН і проєктом dovidka.info, передає Укрінформ.
"Якщо дитина під час ядерного вибуху перебуває у школі або садочку, вона має залишатись там в укритті з іншими дітьми. Навіть якщо школа або садок в пʼятихвилинному доступі від дому, не потрібно виходити з укриття і забирати дитину", - йдеться у рекомендаціях.

Зазначається, що у разі ядерного вибуху або аварії з викидом у будь-якій споруді безпечніше, ніж на вулиці.

Аби мати впевненість, що школа або садок готові до будь-яких сценаріїв, варто переконатись заздалегідь, що укриття захистить дитину від радіації у разі ядерного вибуху, а також у готовності дитини до такого сценарію.
Рекомендується скласти "тривожний рюкзак" для дитини, де мають бути: пляшка чистої води; поживні батончики чи снеки в герметичних пакуваннях; нотатка від батьків, у якій вказано ПІБ дитини, контактні дані батьків та близьких родичів (імена, телефони, адреси); телефон (за можливості), зарядний пристрій і павербанк; індивідуальний набір необхідних ліків, респіратори (запас на кілька днів); комплект змінної білизни та одягу; спальник, якщо ними не забезпечує заклад; улюблена іграшка або річ. Інші речі - відповідно до віку дитину (підгузки, дитяче харчування).
Для того, аби не навантажувати дитину важкими речами щоразу, коли вона йде до школи чи садочка, слід домовитися з адміністрацією або вчителем (вихователем), щоб ці речі зберігались у закладі, але у швидкому доступі.
Необхідно також попередити медпрацівника школи або садочка, вчителів (вихователів) або адміністрацію, якщо дитина має порушення функціонування щитоподібної залози або алергію на калій йодид.
Потрібно обговорити з дитиною, що в разі ядерної загрози вона певний час залишатиметься в укритті з іншими дітьми, аби перечекати небезпеку.
Також важливо проговорити цей сценарій з усіма членами родини.
Залежно від ситуації органи місцевого самоврядування або адміністрація закладу можуть ухвалити рішення про тимчасове припинення очного формату навчання у школі.
Рекомендації були підготовлені Центром стратегічних комунікацій та інформаційної безпеки спільно з Державним науково-технічним центром з ядерної та радіаційної безпеки.