В Оксфордському університеті у рамках Літнього інституту відбулось обговорення впливу війни в Україні на міжнародну ситуацію в медіа, а також російських пропагандистів і питання необхідності притягнення їх до відповідальності за розпалювання війни.

Як передає Укрінформ, про це повідомляє Міністерство культури та інформаційної політики.

Зазначається, що участь у дискусії взяв заступник міністра культури та інформаційної політики Тарас Шевченко.

“У своїй пропагандистській діяльності росія спотворює реальність, використовуючи увесь можливий арсенал: точкові дезінформаційні кампанії, тонкі маніпулятивні вкиди, відверті фейки. Важливо усвідомлювати, що дезінформація – це зброя масового ураження, і за її використання має наставати відповідальність”, – заявив Шевченко.

На його переконання, дуже скоро російські рупори пропаганди чекатиме доля відомої руандійської радіокомпанії “Радіо тисячі пагорбів”, яка була притягнена до відповідальності саме за свою значну роль у геноциді в Руанді впродовж квітня - липня 1994 року.
Літній інститут Оксфордського університету об’єднує широке коло учасників з усього світу для обговорення важливих тенденцій у технологіях, міжнародній політиці і розвитку та їх впливу на медіаполітику. Програма відбувається щорічно, її учасники – науковці, активісти та представники державних органів з різних континентів світу.
Як повідомляв Укрінформ, наприкінці липня міністр культури та інформаційної політики Олександр Ткаченко звернувся із закликом створити формат інформаційного “Рамштайна”, який би координував зусилля союзників і партнерів для протидії російській пропаганді.