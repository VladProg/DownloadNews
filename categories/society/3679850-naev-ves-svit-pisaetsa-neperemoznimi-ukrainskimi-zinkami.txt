Командувач Об’єднаних сил ЗСУ генерал-лейтенант Сергій Наєв висловив захоплення героїчними вчинками українських жінок на полі бою і в тилу та подякував їм за турботу, любов і непохитну віру в перемогу.

Про це повідомляє Командування Об'єднаних сил у Фейсбуці, передає Укрінформ.
“Уже вдруге ми зустрічаємо пробудження природи без особливого трепету і радості, але з величезною впевненістю, що наступна весна буде тепло-сонячною, а найголовніше – переможною. Не з нашої вини мирне небо України затягнуте димом війни, і я розумію, що лютий минулого року затримався в календарі. Але неможливо забрати у волелюбного народу віру і прагнення перемогти”, - зазначив Наєв.

Він наголосив, що сьогодні весь світ пишається українською жінкою, яка уособлює найвищі і найцінніші якості жінки-захисниці. Жінки, яка заради збереження сім’ї, свого роду і народу стає непереможною, додав генерал-лейтенант.

“Ми вражені надзвичайною людяністю, мудрістю і мужністю кожної з вас. Ми захоплюємося вашими героїчними вчинками як на полі бою, так і в тилу”, - підкреслив Наєв.


Він подякував кожній жінці за недоспані ночі, за виховання і збереження дітей, за турботу, любов і непохитну віру в перемогу.


Як повідомлялося, згідно з рішенням ООН від 1977 року, 8 березня відзначається у світі як Міжнародний день боротьби за права жінок і міжнародний мир.
Фото: Командування Об'єднаних Сил ЗС України