Комітет Верховної Ради із соціальної політики підтримав законопроєкт № 8032 про призначення пенсій за особливі заслуги політв’язням комуністичного режиму, які боролися за незалежність України у ХХ столітті.

Як передає Укрінформ, про це народний депутат Володимир В'ятрович повідомив у Фейсбуці.
«Комітет з соціальної політики щойно підтримав ініційований мною і внесений 39 депутатами законопроєкт №8032 про призначення пенсій за особливі заслуги політв’язням комуністичного режиму, які боролися за незалежність України у ХХ столітті», - зазначив депутат.
Він висловив сподівання, що найближчим часом законопроєкт буде винесений на пленарне засідання і Українська держава «нарешті відновить соціальну справедливість у ставленні до тих, завдяки кому ця держава постала».
Як повідомляв Укрінформ, законопроєкт про внесення змін до Закону України «Про пенсії за особливі заслуги перед Україною» (щодо борців за незалежність України у XX столітті) був зареєстрований у парламенті 14 вересня.