Стартував другий етап спільного проєкту Мінветеранів та Червоного Хреста України з підтримки ветеранів, які отримали інвалідність І або ІІ групи.

Про це повідомляє пресслужба Міністерства у справах ветеранів, передає Укрінформ.
"Відсьогодні наступні 15 тисяч заявників можуть подати заяву на отримання грошової допомоги через інформаційний ресурс Е-ветеран", - йдеться у повідомленні.

Зазначається, що проєкт поширюється на повнолітніх громадян України, яким відповідно до Закону України “Про статус ветеранів війни, гарантії їх соціального захисту” надано статус особи з інвалідністю внаслідок війни І або ІІ групи, та відомості про яких внесені до Єдиного державного реєстру ветеранів війни.
"Особи з інвалідністю І або ІІ групи зможуть отримати одноразову грошову допомогу одним платежем на банківський рахунок заявника у розмірі 4 000 гривень на місяць. Виплати будуть здійснюватися протягом чотирьох місяців незалежно від отримання ними інших видів допомоги", - зауважують у міністерстві.
У Мінветеранів підкреслюють, що докладна інструкція щодо подання заяви міститься в відео.

Як повідомляв Укрінформ, ветерани, які отримали інвалідність внаслідок війни, станом на 28 лютого подали 10 тисяч заяв на отримання грошової допомоги від Червоного Хреста.