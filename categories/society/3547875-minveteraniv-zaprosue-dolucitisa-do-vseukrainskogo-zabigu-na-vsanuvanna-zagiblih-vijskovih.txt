Міністерство у справах ветеранів запрошує долучитися до Всеукраїнського забігу "Шаную воїнів, біжу за героїв України".

Як передає Укрінформ, про це Міністерство у справах ветеранів повідомляє у Фейсбуці.
У Мінветеранів поінформували, що це – щорічний захід на вшанування пам’яті загиблих захисників і захисниць. Забіг дає можливість вшанувати тих, хто загинув, захищаючи незалежність та територіальну цілісність України, а також продемонструвати вдячність рідним загиблих.
Забіг у 2018 році започаткував батько загиблого Героя російсько-української війни, "кіборга" Олексія Дурмасенка.
Цьогоріч за підтримки Мінветеранів захід уперше проходитиме не тільки в Україні, а й за кордоном. У пам'ять про українських Героїв будуть бігти у Сполучених Штатах Америки, Польщі, Литві, Німеччині, Угорщині, Швеції, Сінгапурі та інших країнах.
В Україні з міркувань безпеки цього року забіг відбудеться онлайн. Передбачено дистанції 2, 5 та 10 кілометрів.
Усі зареєстровані учасники можуть пробігти обрану дистанцію у період із 24 серпня до 25 вересня цього року.
Реєстрація на забіг триває до 19 вересня за посиланням.

Як повідомляв Укрінформ, у липні за сприяння Міністерства у справах ветеранів України у співпраці з Міністерством охорони здоров’я на лікування та реабілітацію до Європи прибули 17 захисників, які отримали поранення під час боїв.