Представники волонтерського проєкту Arm Women Now продемонстрували журналістами зразки жіночої військової форми, які перебувають на тестуванні у Міністерстві оборони України.

Про це повідомляє кореспондентка Укрінформу.
Засновниця Arm Women Now Ірина Никорак поінформувала, що представники проєкту розробляли військову форму для жінок фактично з нуля. Жіноча форма відшивається відповідно до стандартів НАТО, але максимально адаптована до статутного однострою ЗСУ.
Никорак зауважила, що Arm Women Now активно співпрацює з Міноборони – щомісяця збирається відповідна робоча група для обговорення нагальних питань. Завдяки цій комунікації затверджена технічна специфікація запровадження в армії спідньої білизни для жінок.
Наприкінці травня завершено другий етап тестування жіночої форми на базі навчальних центрів у різних містах України. "Ми очікуємо підготовку технічної специфікації за аналогом, як це відбувалося зі спільною білизною. Щодо білизни вже є документація, на підставі якої можна вносити зміни в чинні накази Міноборони. Щодо форми - сподіваюсь, що найближчим часом ми зможемо побачити технічну специфікацію", – підкреслила Никорак.
За її словами, від старту ініціативи волонтери Arm Women Now забезпечили повним комплектом форми понад чотири тисячі жінок, які зараз несуть службу на передовій. До кінця року проєкт планує забезпечити формою вісім тисяч жінок-військових.
"Це дуже актуальне питання. Необхідно працювати над тим, щоб в українській армії було гендерно орієнтоване забезпечення, щоб кожна жінка почувалася комфортно і могла ефективно виконувати бойові завдання", – наголосила засновниця Arm Women Now.
Керівник виробничої частини соціальної ініціативи Arm Women Now Євгенія Велика зазначила, що тканину, з якої шиють форму, закуповують за кордоном, її склад відповідає стандартам МОУ. "Це тканина рип-стоп. Її склад: 65% бавовни і 35% полієстру. Тканина "дихає", не плавиться. Вона дуже щільна, тому не рветься", – уточнила Велика.
Вона також зауважила, що Arm Women Now активно співпрацює з окремими бригадами ЗСУ.
Офіцер Сил територіальної оборони ЗСУ Аліна Пиренко розповіла, що форма, розроблена ініціативою Arm Women Now, зручна і не обмежує рухи під час виконання бойових завдань.
Після преспоказу відбулося тестування жіночої форми у кольорі мультикам, до якого долучилися жінки-військові та журналістки. Спочатку вони пройшли смугу перешкод, потім ознайомилися зі зброєю АК-74 та здобули базові навички володіння нею.






Українським журналістам продемонстрували зразки жіночої військової форми / Фото: Павло Багмут, Укрінформ























































Як повідомлялося, у Збройних силах України проходять службу понад 42 тисячі жінок, 18 тисяч обіймають цивільні посади. Щонайменше 5 тисяч українок захищають державу на передових позиціях.