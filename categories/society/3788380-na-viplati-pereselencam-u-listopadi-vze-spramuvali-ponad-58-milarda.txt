Цього місяця вже понад 5,8 мільярда гривень спрямовано на виплати внутрішньо переміщеним особам.

Як передає Укрінформ, про це повідомляє пресслужба Мінреінтеграції у Телеграмі
«Держказначейство перерахувало на банки понад 5,8 мільярда гривень на виплати ВПО у першому періоді листопада. Таким чином, протягом кількох днів гроші надійдуть на банківські рахунки внутрішніх переселенців», - інформують у відомстві за підсумками засідання Координаційного штабу з питань забезпечення реалізації прав і свобод ВПО під головуванням віцепрем’єра Ірини Верещук.
Ідеться про щомісячну державну допомогу на проживання, яка становить 3 тисячі гривень особам з інвалідністю й дітям та 2 тисячі гривень для решти внутрішньо переміщених осіб.
Зазначається, що загалом з початку року вже профінансовано виплати ВПО на загальну суму 67,2 мільярда гривень.
У Мінреінтеграції нагадують, що у разі виникнення запитань з приводу виплат, можна звертатися на цілодобову гарячу лінію за коротким номером 15-48 або на гарячу лінію Уповноваженого з питань ВПО: (066) 813-62-39.
Як повідомлялося, Мінреінтеграції працює над формуванням повного переліку місць тимчасового проживання внутрішньо переміщених осіб.