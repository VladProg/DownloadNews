Вищий антикорупційний суд відпустив під особисте зобов'язання ексзаступника міністра оборони Ігоря Халімона, якого підозрюють у зловживаннях на 12 млн грн під час закупівлі харчування для ЗСУ.

За повідомленням порталу «Слово і діло», таке рішення ВАКС ухвалив 30 травня, передає Укрінформ.
«Клопотання задовольнити частково. Змінити підозрюваному (Ігорю Халімону – ред.) запобіжний захід у вигляді домашнього арешту із забороною залишати житло у період доби з 23:00 до 06:00, на особисте зобов'язання з обов'язком прибувати за кожною вимогою до слідчого (детектива), прокурора або суду», – йдеться в рішенні.
Також суд продовжив до 30 липня строк дії таких обов'язків Халімона: не відлучатися з Києва без дозволу; повідомляти про зміну свого місця проживання та/або місця роботи; здати на зберігання закордонні паспорти та носити електронний браслет.
Водночас ВАКС продовжив до 30 липня нічний домашній арешт колишньому виконувачу обов'язків начальника департаменту державних закупівель Міністерства оборони Костянтину Ступаку. Він зобов'язаний: прибувати за кожною вимогою; не відлучатися із Києва без дозволу; повідомляти про зміну свого місця проживання та/або місця роботи; здати на зберігання закордонні паспорти та носити електронний браслет.
Як нагадує видання, за даними слідства, у 2020 році Міноборони провело тендери на закупівлі послуг з організації харчування для ЗСУ на 2021 рік. Колишній заступник міністра надав вказівку керівнику департаменту укласти додаткові угоди з постачальниками послуг. Згідно із ними, з основних договорів виключено зобов'язання постачальників з транспортування продуктів та своєчасного поповнення недоторканих продовольчих запасів ЗСУ. Відтак, цим тепер мали займатися ЗСУ, витрачаючи додаткові бюджетні кошти і залучаючи особовий склад і техніку. У результаті державі було заподіяно майже на 12 млн.
Нагадаємо, Вищий антикорупційний суд ухвалив знизити розмір застави для колишнього голови Державної фіскальної служби Романа Насірова з 523 млн грн до 261 млн.
Фото: slovoidilo.ua