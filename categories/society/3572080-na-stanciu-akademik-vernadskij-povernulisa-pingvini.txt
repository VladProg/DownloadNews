На українську полярну станцію "Академік Вернадський" повернулися субантарктичні пінгвіни та будують гнізда.

Як передає Укрінформ, про це Національний антарктичний науковий центр повідомляє у Фейсбуці.
"Як ми й передбачали, до "Вернадського" почали масово повертатися пінгвіни! Через цьогорічну аномально теплу зиму вже зараз навколо нашого острова Галіндез – відкрита вода, тож з початку вересня ці птахи малими групами припливали до станції "на розвідку", а днями знову вступили у володіння навколишніми територіями", - ідеться в повідомленні.
Біологи 27-ї української антарктичної експедиції нарахували на Галіндезі понад тисячу пінгвінів, а безпосередньо біля станції перебувають близько 100 птахів.

На цей острів пінгвіни прибувають на шлюбний сезон. У Національному антарктичному центрі зауважили, що спершу самці пінгвінів залицяються до самок, смішно киваючи їм, а потім створюють пари ті, хто їх ще не має.
На острові також триває будівництво гнізд: для цього птахи збирають камінчики, а своє житло люблять розміщувати на підвищеннях (це в них вважається "преміум клас"). Пінгвіни у процесі будівництва не нехтують красти одне в одного камінці, через що інколи трапляються сварки та навіть бійки. Інколи птахи використовують у своїх гніздах і рослини. Потім пінгвіни відкладають яйця – здебільшого по два.






На станцію «Академік Вернадський» повернулися пінгвіни / Фото: Сергій Глотов, Національний антарктичний науковий центр




























Основний вид пінгвінів, які проживають навколо станції "Вернадського", - субантарктичні. Їх легко розрізнити за червоним дзьобом, на зріст вони до 90 см, вага – до 6 кг.
У Національному антарктичному науковому центрі зазначили, що спостереження за циклом життя та динамікою пінгвінів є одним із важливих етапів роботи українських біологів. Отримана інформація дозволяє зрозуміти, як зміна клімату впливає на антарктичних тварин і як вони на це реагують. Зокрема, саме через потепління "теплолюбні" субантарктичні пінгвіни "захоплюють" острів, де перебувають українські полярники, і займають на ньому нові позиції. Наприклад, у сезоні 2021 року вони створили на острові нову - третю субколонію, яка зберігалася й у цьогорічному сезоні.
Як повідомляв Укрінформ, 9 вересня в Національному антарктичному науковому центрі заявили, що в Антарктиці українські полярники зі станції “Академік Вернадський” зафіксували найтеплішу за весь час спостережень зиму.