Мінреінтеграції оприлюднило інструкції для виїзду громадян з тимчасово захоплених російськими військами територій через Грузію, Азербайджан і Казахстан.

Як передає Укрінформ, відповідну інформацію розміщено на сайті Мінреінтеграції.
«Українські громадяни, які перебувають у Криму та на інших тимчасово окупованих територіях України, можуть звідти виїхати та потрапити додому, в контрольовану Україну через Грузію, Азербайджан та Казахстан. Роз’яснення щодо особливостей в’їзду/транзитного проїзду/виїзду через ці країни надало Міністерство закордонних справ України», - ідеться в повідомленні.
Так, зазначається, що в'їзд до Грузії дозволений за будь-якими документами, котрі прямо чи опосередковано підтверджують громадянство України. Ідеться про закордонний паспорт (незалежно від терміну дії), внутрішній паспорт, свідоцтво про народження або свідоцтво на повернення в Україну.

Після приїзду до Грузії необхідно звернутися до Агентства з обслуговування тимчасово переміщених осіб для розселення на термін до десяти діб та призначення виплат (300 ларі на родину плюс 45 ларі на одну особу). За наявності паспорта громадянина України перебувати на території країни дозволено протягом шести місяців, за наявності закордонного паспорта - один рік.
Для виїзду з Грузії необхідно мати дійсний закордонний паспорт або посвідчення особи на повернення в Україну. Виїхати авіатранспортом до Туреччини, Німеччини, Австрії та Кіпру можна за біометричним закордонним паспортом, зокрема продовженим.
Наземним транспортом за наявності біометричного закордонного паспорта можна виїхати до будь-якої країни. З небіометричним документом доступний будь-який напрямок, але за наявності візи.
Можливі напрямки виїзду з Грузії наземним транспортом - через Туреччину до Болгарії або Греції.
Для в'їзду до Азербайджану знадобиться дійсний закордонний паспорт громадянина України (біометричний або небіометричний) та актуальний сертифікат про вакцинацію від COVID-19. Термін одноразового перебування в країні не має перевищувати 90 днів. Для продовження перебування в разі наявності поважної причини необхідно звернутися до Державної міграційної служби.

Виїзд з Азербайджану дозволений лише за дійсним закордонним паспортом або за посвідченням особи на повернення в Україну. Необхідність візи визначається режимом в'їзду до країни призначення/транзиту. Виїзд з Азербайджану наземним транспортом тимчасово неможливий.
Для в'їзду до Казахстану громадянам необхідно мати дійсний закордонний паспорт або подати прикордонній службі країни заяву на отримання статусу біженця. В останньому випадку слід надати також два фото розміром 3,5 на 4,5 см та переклад наявних документів - копію свідоцтва про народження або українського паспорта, у якого закінчився термін дії. Надалі необхідно звернутися до посольства України в Казахстані.

Термін одноразового перебування в Казахстані не має перевищувати 90 днів. Для осіб, які подали документи на отримання статусу біженця, термін перебування становить 1 рік.
Виїхати з Казахстану можна повітряним або наземним транспортом лише за дійсним закордонним паспортом або за посвідченням особи на повернення в Україну. Наземним транспортом виїхати з країни можна до Узбекистану або Киргизстану.
У разі відсутності необхідних документів слід звернутися до посольств України для їх оформлення.
Як повідомлялося, 21 вересня президент російської федерації володимир путін заявив про підтримку «референдумів» щодо приєднання до рф на тимчасово захоплених територіях України й оголосив указ про часткову мобілізацію.