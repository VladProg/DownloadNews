Уповноважений Верховної Ради з прав людини Дмитро Лубінець закликав міжнародну спільноту долучитися до захисту прав корінних народів України, а особливо тих представників, що залишилися на території тимчасово захопленого Криму.

Про це у Телеграмі з нагоди Міжнародного дня корінних народів світу поінформувала пресслужба Офісу омбудсмана, передає Укрінформ.
«Лубінець відзначає особливий внесок корінних народів у відновлення української державності та закликає міжнародну спільноту долучитися до захисту прав корінних народів України, а особливо їх представників, що залишилися на території тимчасово окупованого Криму та зазнають утисків від окупаційної влади», - йдеться у повідомленні.
За інформацією установи, корінні народи наразі становлять близько 370 мільйонів осіб та проживають у більше 70 країнах.
Зазначається, що Україна є батьківщиною таких корінних народів, як, наприклад, кримських татар, караїмів та кримчаків, які мають давню героїчну та водночас трагічну історію. У відомстві уточнюють, що кримські татари і українці пліч-о-пліч протистояли навалам московської орди.
Як наголосили в установі, з початком тимчасового захоплення Кримського півострова рф в 2014 році тисячі наших співвітчизників – кримських татар і етнічних українців через безпосередню загрозу їхньому життю мусили залишити рідні домівки. Усі ці роки російська влада проводить репресивну політику залякування, психологічного тиску, ув’язнення, безслідного зникнення кримських татар.
Окремо у відомстві з посиланням на дані Кримської правозахисної групи уточнили, що щонайменше 127 українців перебувають у місцях позбавлення волі у рамках політично мотивованого та/або релігійного кримінального переслідування у Криму, серед них – представники корінних народів Криму.
Зі свого боку 1 липня 2021 року Президент України Володимир Зеленський підписав ініційований ним Закон «Про корінні народи України» № 1616-IX.
Як зазначається, відповідно до цього закону, корінний народ України – це автохтонна етнічна спільнота, яка сформувалася на території України, є носієм самобутньої мови і культури, має традиційні, соціальні, культурні або представницькі органи, самоусвідомлює себе корінним народом України, становить етнічну меншість у складі її населення і не має власного державного утворення за межами України. Цим Законом визначено, що корінними народами України, які сформувались на території Кримського півострова, є кримські татари, караїми та кримчаки.
"Міжнародний день корінних народів світу – це ще одна можливість для того, щоб віддати належне всім оригінальним культурам і всім корінним народам, які є невід’ємною частиною великої української родини та подякувати їх представникам за вагомий внесок у розбудову української держави та розвиток її громадянського суспільства", - підкреслили у відомстві.