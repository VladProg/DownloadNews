Виконавча директорка Інституту масової інформації (ІМІ) Оксана Романюк закликала правоохоронні органи зробити розслідування злочинів проти журналістів пріоритетом, бо це важливо.

Про це вона сказала на пресконференції в Укрінформі.
«Попри те, що зараз величезне навантаження на правоохоронні органи, ми закликаємо владу все ж таки розслідувати напади на журналістів, зробити це пріоритетним завданням і діяти оперативно, тому що це важливо для нашого суспільства», — зазначила Романюк.
Вона додала, що останнім часом з владою було проведено кілька важливих зустрічей, де обговорювалися такі питання.
«Зараз бачимо три ключових напрямки розслідувань. По-перше, розслідування воєнних злочинів про медіа. Нагадаю, що станом на сьогодні ми зареєстрували понад 500 таких випадків. Понад 230 редакцій українських медіа закрилися, вони були або зруйновані, або знищені, або захоплені росіянами. Другий напрямок – розслідування нападів, вчинених внутрішніми агресорами. Місяць тому п’ятеро колег постраждали при висвітленні подій біля Печерської лаври, минулого тижня постраждала журналістка в Полтаві від нападу. Третій напрямок – покарання для пропагандистів», - додала директорка ІМІ.
Романюк також подякувала міжнародним організаціям, в тому числі «Репортерам без кордонів» за підтримку України. Адже це свідчить про те, що журналістика потрібна. «Ми сподіваємося, що цей візит (представників організації - ред.) також надасть поштовх розвитку та підтримки незалежних медіа», - додала вона.
Як повідомляв Укрінформ, міжнародна неурядова організація «Репортери без кордонів» зафіксувала понад 50 випадків, коли артилерійський вогонь направлявся на журналістів, робилося це переважно навмисно.