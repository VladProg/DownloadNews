Під час воєнного стану Україна не припиняла закупівлі ліків та медичних виробів за пріоритетними напрямками лікування.

Про це в ефірі телемарафону єдиних новин сказав міністр охорони здоров'я Віктор Ляшко, передає Укрінформ.
"Всі централізовані закупівлі, на які у нас цього року було виділено 8 млрд грн на лікарські засоби і майже 2 млрд на медичне обладнання, це закупівля препаратів для онкологічних хворих, орфанні захворювання, це стенти, клапани для кардіохірургічних операцій, це все відбувається - закупівлі, поставки", - сказав Ляшко.
Він додав, що у березні-квітні, коли були проблеми з логістикою, МОЗ зверталося до фармкомпаній, виробників медобладнання з проханням розглянути можливість поставити в Україну необхідні розхідні матеріали, лікарські засоби та медвироби.
"Тому звертаюся до всіх - лікарські засоби фінансуються сьогодні і поставляються як централізовано, так і в рамках Програми медичних гарантій. Коли ви відвідуєте сімейного лікаря або амбулаторію, і вам виписують якісь лікарські засоби, то поцікавтеся, чи є ці препарати в Програмі "Доступні ліки", яка повністю покривається державним бюджетом, або чи не надходили вони як гуманітарна допомога", - сказав Ляшко.
Міністр додав, що дізнатися про наявність ліків можна за номером гарячої лінії МОЗ 0 800 60 20 19, де можуть повідомити, чи надходив препарат як гуманітарна допомога, і де його можна отримати.
Наразі, за його словами, критичної нестачі препаратів, як було на початку війни з інсулінами, немає.