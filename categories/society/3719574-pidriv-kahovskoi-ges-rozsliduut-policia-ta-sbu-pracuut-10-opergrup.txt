Кримінальне провадження за фактом підриву Каховської ГЕС розслідують 10 слідчо-оперативних груп, які складаються зі співробітників Служби безпеки і Національної поліції.

Про це інформує пресслужба Офісу генпрокурора, передає Укрінформ.
"Над розслідуванням працює спеціально створена міжвідомча та міжрегіональна група зі слідчих СБУ та Національної поліції. В рамках досудового розслідування правоохоронці спільно з прокурорами перевіряють всі версії подій з метою встановлення обставин вчиненого злочину та винних осіб. Загалом на місці події працюють 10 слідчо-оперативних груп. Складено 40 протоколів за результатами оглядів відкритих джерел. Також направлено ряд запитів до державних органів та служб", – йдеться у повідомленні.
Наразі правоохоронці проводять фіксацію місць підтоплення. Зокрема, проведено огляди п'ятьох місць подій за допомогою квадрокоптера – в зоні спостереження чотири об’єкти критичної інфраструктури у місті Херсоні. Вони пов’язані з водопостачанням та водовідведенням.
Встановлено, що внаслідок руйнування дамби відбувся неконтрольований скид води з підвищенням її рівня в нижній частині річки Дніпра до 12 м.
В зоні підтоплення опинилися 26 населених пунктів деокупованої частини Херсонської області. В цій зоні проживає понад 42 тис. громадян. Водночас точна інформація про стан техногенної катастрофи на окупованій частині Херсонщини відсутня.
Проводиться евакуація населення з підтоплених районів. При цьому ворог обстрілює населені пункти, з яких проводиться евакуація.
Підтоплення територій прибережної зони нижньої частини річки Дніпро може призвести до екологічної катастрофи:


через​ пошкодження вся Каховська ГЕС опинилася під водою, постраждав машинний цех, і у воду потрапило турбінне ​мастило;


різкий спад рівня води в Каховському водосховищі може призвести до порушення функціонування охолоджувальної системи Запорізької АЕС;


через підтоплення буде неможливою експлуатація Північно-Кримського та Каховського каналів після відновлення контролю над лівобережною частиною Херсонщини до відновлення Каховської ГЕС;


поширення інфекційних захворювань;


забруднення та непридатність для сільськогосподарської діяльності значної площі родючих ґрунтів, що загрожує продовольчій безпеці;


масова загибель водних біоресурсів через порушення екосистеми р. Дніпро та річок, що впадають до її русла;


руйнування та пошкодження об’єктів інфраструктури, приватних будівель, транспортних засобів;


затоплення соціальної інфраструктури, вихід з ладу каналізаційної та дренажної систем, через що значна кількість цивільного населення опиниться без питної води та електричного струму.


В ОГП наголошують, що руйнування дамб є воєнним злочином. Про це чітко зазначено у статті 56 Додаткового протоколу I до Женевських конвенцій. Такі дії можуть бути прирівняні до використання зброї масового знищення.
Як повідомлялося, вночі 6 червня російська армія підірвала дамбу Каховської ГЕС. На Херсонщині розпочали евакуацію населення з небезпечних місць, для яких є ризик затоплення. За фактом підриву окупантами Каховської ГЕС правоохоронці розпочали розслідування за статтею "екоцид".
В Укргідроенерго заявили, що Каховська ГЕС повністю зруйнована і відновленню не підлягає.