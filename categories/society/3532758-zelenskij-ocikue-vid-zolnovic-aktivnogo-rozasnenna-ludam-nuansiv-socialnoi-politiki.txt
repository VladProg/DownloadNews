Президент Володимир Зеленський очікує від новопризначеної міністерки соціальної політики Оксани Жолнович більшої активності в розʼясненні людям усіх нюансів державної соціальної політики.

Про це Зеленський сказав у своєму вечірньому відеозверненні, передає Укрінформ.
"Призначено й нового міністра соціальної політики України – Оксану Жолнович. Очікую від неї більшої активності в розʼясненні людям усіх нюансів державної соціальної політики – конкретних прав людей, механізмів виплат та інших можливостей, які надає держава. Також потрібно прискорити осучаснення нормативної бази для соціальної політики, і роль міністра в цьому має бути вагомою", - сказав Зеленський.


Як повідомлялося, Верховна Рада 19 липня призначила Оксану Жолнович на посаду міністра соціальної політики. Напередодні парламент підтримав звільнення Марини Лазебної із цієї посади.