З початку повномасштабного вторгнення рф в Україну до Польщі виїхали понад 2,8 мільйона українців. Зокрема, в одному Кракові наразі тимчасово проживають більш як 300 тисяч громадян.

Про це заявила Уповноважена ВР з прав людини Людмила Денісова після моніторингового візиту в Польщу до Центру допомоги українцям в комплексі Galeria Krakowska спільно з генеральним консулом України в Кракові В'ячеславом Войнаровським, передає Укрінформ.
«З початку повномасштабної агресії Росії до Польщі виїхали понад 2,8 мільйона українців, які знайшли тут тимчасовий прихисток. У Кракові, зокрема, тимчасово проживають понад 300 тисяч громадян України, які залишили країну через війну», - уточнила Денісова.
За її словами, у центрі Galeria Krakowia на початку повномасштабного вторгнення надавали підтримку 40 тисячам громадян України щодня, і понад 500 волонтерів у Кракові продовжують надавати щоденну допомогу українцям.
Омбудсмен зазначила, що під час розмови з нашими громадянами скарг на умови їх перебування та дотримання їх прав у Польщі не отримала.
«У центрі надається допомога з пошуку житла, кваліфікована медична допомога, гаряча їжа та напої, теплий одяг. У приміщеннях комплексу можуть одночасно розмістити до 500 людей. Передбачені окремі місця для тимчасового перебування жінок з дітьми», - уточнила Денісова.
За інформацією Уповноваженої ВР із прав людини, 75% наших громадян проживають у наданому поляками житлі, а решті у центрі надається можливість винаймати житло для постійного проживання.
Також, як заявила Денісова, було забезпечено належне інформування щодо наявності безкоштовних транспортних послуг для українців у Польщі та в сусідніх державах ЄС, надається доступ до безкоштовного місцевого мобільного зв’язку та інтернету.
«Вдячна владі Республіки Польща, громадянам Польщі і волонтерам за їх допомогу нашим громадянам під час їх перебування у Польщі. Окрему вдячність хочу висловити Генеральному консулу України в Кракові та співробітникам генконсульства, які в щоденному режимі надають увесь спектр консульських послуг, необхідних нашим громадянам, які залишили країну через війну. Слава Україні!», - написала омбудсмен.
Як повідомлялося, 6 квітня Денісова поінформувала, що на територію Швеції вже прибули понад 30 тисяч біженців з України.
Фото: Beata Zawrzel, АА