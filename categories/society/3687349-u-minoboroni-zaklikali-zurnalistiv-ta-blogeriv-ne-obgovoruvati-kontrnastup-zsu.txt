Заступниця міністра оборони Ганна Маляр закликала ЗМІ та блогерів не порушувати тему контрнаступу української армії до його результату.

Про це йдеться у її дописі в Телеграмі, передає Укрінформ.
“Не треба задавати в ефірах питання експертам - а як же там контрнаступ, не треба писати блоги на цю тему і пости, не треба взагалі публічно обговорювати військові плани нашої армії. У нас один стратегічний план - звільнити всі наші території. А деталі - то вже військова таємниця”, - заявила вона.
На думку Маляр, стратегічні військові плани мають право оприлюднювати три особи в державі - Верховний головнокомандувач (Президент), головнокомандувач ЗСУ, міністр оборони, а решта - лише цитувати.
“Їх (плани — ред.) оприлюднюють три вищеназвані особи, коли є така військова задача. Бо інформація - це теж зброя, і ми нею теж воюємо”, - написала заступниця міністра оборони.
“Добре, що ніхто в пабліку не обговорював контрнаступ на Харківщині до його початку. І була повністю закрита зона бойових дій для доступу будь-кого, крім військових. Тоді було реалізовано найуспішнішу операцію за час повномасштабного вторгнення з точки зору інтенсивності звільнення наших територій”, - додала Маляр.
За її словами, інформаційна тиша дала військовим виграти час і робити свою роботу.
Як повідомляв Укрінформ, згідно з наказом Головнокомандувача ЗСУ, було оновлено умови роботи представників засобів масової інформації у прифронтових районах і зонах ведення бойових дій та змінено умови акредитації ЗМІ.