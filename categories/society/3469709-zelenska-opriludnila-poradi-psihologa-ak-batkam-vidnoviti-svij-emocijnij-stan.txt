Дружина Президента Олена Зеленська оприлюднила поради психологині Світлани Ройз, як батькам відновити свій емоційній стан.

Як передає Укрінформ, про це Зеленська написала у Телеграмі.
“Чи достатньо я хороша мама, якщо не можу втримати сльози при дитині? Чи достатньо я хороший батько, якщо постійно читаю новини замість книжки своєму малюку? Це, певно, сота доля питань українських батьків, що зараз не в змозі приділяти достатньо уваги дітям. ЮНІСЕФ УКРАЇНА зібрали поради психологині Світлани Ройз, які допоможуть сім'ям зрозуміти емоційний стан”, - ідеться у повідомленні.
За словами Ройз, “ми усі зараз намагаємось витримати страшну напругу й сфокусовані на виживанні: від цього підвищується рівень кортизолу. Дитячі емоції – сльози, страх, капризи – додатково його підіймають. Заради безпеки дітей нам хочеться контролювати ситуацію – тому ми постійно перевіряємо новини, перемикатися складно. Тож і наші реакції на дітей зараз закономірно можуть бути різкішими”.
“Це нормально в ненормальних умовах, що у вас не вистачає терпіння. Тим паче, що навряд чи є час побути наодинці – без телефону та дітей – щоб відновитися”, – зауважила вона.
Ройз радить батькам при будь-якій можливості відпочивати.
“Потрібно пам'ятати, що війна сприяє і нашому регресу – багатьом з нас хочеться на ручки. Але “ручки” – це ми самі. І нам дуже важливо хоч на 2-5-15 хвилин робити паузи в читанні новин, і натомість обирати спілкування та турботу про себе”, - наголосила Ройз.
Вона радить потроху повертати малюка до звичних занять. Якщо дитина починає гратися й хоч на трішки зайнята улюбленою справою, потрібно спробувати підтримати її в цьому.
Як повідомляв Укрінформ, Зеленська надала поради батькам, як заспокоїти дитину у стані стресу. За словами першої леді, "спілкування з дітьми різного віку під час війни - це дуже важливо. Бо діти відчувають стрес, а батьки є саме тими людьми, які можуть їх заспокоїти". Зокрема дітям віком 0-3 років насамперед потрібно забезпечити присутність батьків та їхній тактильний контакт, діти віком 4-6 років часто відчувають безпорадність та безсилля, страх розлуки тощо. Вони потребують насамперед безпеки, тому батькам слід заспокоїти дитину, що і вона, і самі батьки в безпеці.