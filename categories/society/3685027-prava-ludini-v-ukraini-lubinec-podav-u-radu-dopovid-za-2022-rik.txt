Український омбудсман Дмитро Лубінець подав до Верховної Ради щорічну доповідь про стан додержання та захисту прав і свобод людини і громадянина в Україні за 2022 рік.

Про це він поінформував у Телеграмі, передає Укрінформ.
“Відповідно до Закону “Про Уповноваженого Верховної Ради України з прав людини”, подав сьогодні до парламенту Щорічну доповідь про стан додержання та захисту прав і свобод людини і громадянина в Україні за 2022 рік”, - уточнив омбудсман.
За словами Лубінця, ця доповідь є особливою, бо зумовлена викликами, які постали перед нашою державою під час широкомасштабної війни, розв’язаної рф.
Уповноважений ВР з прав людини заявив, що наслідками російської агресії є значна кількість постраждалих цивільних громадян, які змушені були залишити місця свого постійного проживання і стали або внутрішньо переміщеними особами в Україні, або отримали тимчасовий захист в інших державах.
Тож у центрі уваги щорічної доповіді знаходиться захист осіб, які постраждали внаслідок збройної агресії рф проти України, зазначив очільник Офісу Омбудсмана.
Він уточнив, що важливою складовою цієї доповіді є додержання прав військовослужбовців, які захищають незалежність, територіальну цілісність і суверенітет нашої країни, а також звільнених військовополонених і цивільних заручників.
Лубінець представив у цій доповіді і факти незаконної депортації українських дітей до росії та примусового їх переміщення на тимчасово окуповані території.
Документ ґрунтується на аналізі 42 485 звернень громадян України до Уповноваженого Верховної Ради з прав людини за 2022 рік та вжитих заходів реагування.
Уповноважений з прав людини надав у цій доповіді рекомендації Верховній Раді, Кабінету Міністрів, міністерствам, іншим центральним органам виконавчої влади, які потрібно буде врахувати в роботі для поліпшення стану забезпечення прав людини і громадянина в Україні.
За словами Лубінця, після розгляду Комітетом ВР з прав людини, деокупації та реінтеграції тимчасово окупованих територій України, національних меншин і міжнаціональних відносин ця щорічна доповідь буде винесена на розгляд народних депутатів у сесійну залу, потім опублікована в офіційних виданнях та на сайтах парламенту і Уповноваженого ВР з прав людини.
Як повідомлялося, Лубінець обговорив із очільником МЗС Норвегії питання допомоги Україні, зокрема повернення депортованих в рф українських дітей.