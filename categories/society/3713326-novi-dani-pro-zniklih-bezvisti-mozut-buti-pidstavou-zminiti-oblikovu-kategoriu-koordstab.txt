Нові відомості про зниклого безвісти військовослужбовця можуть бути підставою для зміни облікової категорії.

Як передає Укрінформ, про це Координаційний штаб з питань поводження з військовополоненими повідомляє у Телеграмі.
У Координаційному штабі відбулася онлайн-зустріч із родинами полонених і зниклих безвісти захисників і захисниць.
Участь у заході взяли представники Координаційного штабу та Міжнародного комітету Червоного Хреста.
За словами представника Коордштабу, поява нових відомостей про зниклого безвісти військовослужбовця може бути підставою для зміни облікової категорії, зокрема, в Національному інформаційному бюро, а в окремих випадках і у військовій частині. Проте офіційне підтвердження полону може надати лише Міністерство оборони Російської Федерації через МКЧХ.
Представник штабу також зауважив, що і підтверджені офіційно, і непідтверджені, і зниклі безвісти військовослужбовці - всі задіяні в процесах обміну.
«Що ж стосується цивільних громадян - вони є заручниками: країна-агресорка повинна повернути їх без жодних умов, а не залучати в процес обміну військовополоненими. Так само у рамках репатріації Росія повинна повернути всіх важкопоранених і важкохворих комбатантів, як це передбачено Женевськими конвенціями», - зазначив він.
Одне із запитань стосувалося відвідування місць утримання полонених військовослужбовців місією Міжнародного комітету Червоного Хреста.
«У нас є інформація про місцезнаходження полонених, зокрема, від родичів. Але наш доступ до місць утримання під вартою залежить від дозволу іншої сторони збройного конфлікту», - зазначила представниця МКЧХ.
Окремо сторони обговорили питання реабілітації військовослужбовців після визволення з полону, поновлення втрачених документів та механізм отримання статусу учасника бойових дій (УБД).
Як повідомляв Укрінформ, у Координаційному штабі з питань поводження з військовополоненими закликають родичів бути обачними, поширюючи інформацію про полоненого в соціальних мережах чи даючи коментарі медіа.