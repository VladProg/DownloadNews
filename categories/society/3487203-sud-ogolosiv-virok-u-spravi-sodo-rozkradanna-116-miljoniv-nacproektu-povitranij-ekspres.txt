Вищий антикорупційний суд оголосив вирок, яким виконувача обов’язків директора держпідприємства «Нацпроєкт «Повітряний експрес» засуджено до 11 років позбавлення волі, а директора приватного підприємства - до 10 років 6 місяців позбавлення волі.

Про це повідомила пресслужба Спеціалізованої антикорупційної прокуратури у Телеграмі, передає Укрінформ.
«Заслухавши доводи сторін, колегія суддів ухвалила вирок, яким визнала вказаних осіб винуватими за ч. 5 ст. 191 КК України (привласнення, розтрата майна або заволодіння ним шляхом зловживання службовим становищем – ред.). Виконувачу обов’язків директора держпідприємства «Дирекція з будівництва та управління національного проєкту «Повітряний експрес» та інших інфраструктурних об’єктів Київського регіону» призначено покарання у виді 11 років позбавлення волі. Директору приватного підприємства засуджено до 10 років 6 місяців позбавлення волі», - йдеться у повідомленні.
Також за вироком суду обвинувачених позбавлено права обіймати посади, пов’язані з виконанням організаційно-розпорядчих та адміністративно-господарських функцій на 3 роки з конфіскацією майна.
Вирок ВАКС може бути оскаржений впродовж 30 днів з моменту його проголошення.
Крім того, суд задовольнив два цивільні позови прокурора САП до обвинувачених в інтересах державного підприємства про відшкодування збитків на суми понад 35 млн гривень та понад 81 млн гривень.
Також суд обрав обвинуваченим запобіжні заходи у вигляді тримання під вартою до набрання вироком законної сили.
Як зазначається, засудженим посадовцям інкримінували два епізоди заволодіння та розтрату у 2014 році 116 млн гривень коштів державного підприємства, отриманих державою за кредитним договором від Експортно-імпортного банку Китаю для будівництва залізничного пасажирського сполучення між Міжнародним аеропортом «Бориспіль» та містом Києвом.
За ці кредитні кошти Україна мала отримати збудований Китайською машинобудівною корпорацію інфраструктурний об’єкт. Проте в результаті протиправної діяльності групи осіб проєкт, реалізацію якого покладали на держпідприємство, фактично було припинено.
Проєкт організації залізничного сполучення аеропорту «Бориспіль» зі столицею Укрзалізниця в подальшому побудувала вже за іншою програмою за кошти державного бюджету.