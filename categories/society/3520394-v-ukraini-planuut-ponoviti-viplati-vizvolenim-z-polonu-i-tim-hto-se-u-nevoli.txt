Міністерство з питань реінтеграції тимчасово окупованих територій планує поновити роботу міжвідомчої комісії з виплат політв’язням.

Про це повідомляє пресслужба міністерства, передає Укрінформ.
"Міжвідомча комісія поновить виплати визволеним з полону українцям та тим, хто ще в неволі", - йдеться у повідомленні.
Як зазначається, одержати виплату зможуть українці, позбавлені свободи внаслідок злочинних дій агресора; родини українців, позбавлених особистої свободи на тимчасово окупованих територіях та території рф з політичних мотивів, а також через громадську, політичну або професійну діяльність таких осіб.
Громадяни, стосовно яких буде ухвалено позитивне рішення, зможуть одержати одноразову грошову підтримку у розмірі 100 тис. гривень, поінформували у Мінреінтеграції.
Як повідомлялося, 28 червня відбувся черговий обмін полоненими за формулою 17 на 15.
29 червня під час масштабного обміну з полону були визволені 144 захисники України, зокрема 95 оборонців Азовсталі.
Фото: ЕРА