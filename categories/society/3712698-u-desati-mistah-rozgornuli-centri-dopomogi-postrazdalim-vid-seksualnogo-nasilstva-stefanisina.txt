Українська влада створює умови, аби жертви сексуального насильства з боку російських військових могли отримати комплексну спеціалізовану допомогу.

Про це заявила віцепрем'єр-міністр з питань європейської та євроатлантичної інтеграції Ольга Стефанішина на форумі «Повага. Допомога. Справедливість», повідомляє кореспондент Укрінформу.
“Це злочин, який більшість людей через страх, сором, психологічну травму хочуть природним чином назавжди лишити в кутках памʼяті і в тіні свідомості. Це та мета, яку переслідують злочинці - жертви будуть мовчати, тому ми робимо все можливе, аби пояснити важливість звернення по допомогу тим, хто, можливо, не готовий звертатися до правоохоронної системи», - сказала урядовець.
За її словами, важливими чинниками у цьому зв'язку є нормалізація психоемоційного стану постраждалих, пропрацювання травм насильства. Вона нагадала, що торік у травні уряд погодив з ООН відповідну програму співробітництва.
Стефанішина зазначила, що завдяки співпраці з Офісом спецпредставниці ООН з питань сексуального насилля в Україні розбудували дієвий механізм комплексного реагування на злочини насильства, розгорнуто центри допомоги в Запоріжжі, Дніпрі, Києві, Мукачеві, Харкові, Херсоні, Полтаві, Чернівцях, Одесі та Кропивницькому.
«Ми забезпечуємо точку входу постраждалим до системи комплексної спеціалізованої підтримки: юридичної, соціально-психологічної, інформаційної. Допомога орієнтована на ключові принципи: конфіденційність, безумовність, добровільна інформована згода та безоплатність», - підкреслила віцепремʼєр-міністр.
Вона додала, що держава працює над створенням таких центрів за кордоном, зокрема з Чехією та Німеччиною.
Як повідомлялося, працівники поліції відкрили 70 кримінальних проваджень щодо вчинення сексуального насильства російськими військовими.