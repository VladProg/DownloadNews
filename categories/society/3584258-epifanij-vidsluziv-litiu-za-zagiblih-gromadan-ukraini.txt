Предстоятель Православної Церкви України Блаженніший Епіфаній відслужив літію за загиблих українців у храмі нацгвардійців – храмі Андрія Первозванного.

Про це поінформувала пресслужба Національної гвардії України (НГУ), передає Укрінформ.
«Предстоятель Православної Церкви України Блаженніший Епіфаній відвідав храм Андрія Первозванного, розташований на території 5-ї Слобожанської бригади Національної гвардії України. Храм зруйнувала російська авіація на початку березня 2022 року. У зруйнованому храмі на честь святого апостола Андрія Первозванного було звершено заупокійну молитву за душі полеглих захисників України та мирних мешканців», - йдеться у повідомленні.






Епіфаній відслужив літію по загиблих українцях у храмі гвардійців / Фото: Національна гвардія України








































Голова ПЦУ запевнив вірян, що всі храми, які зазнали руйнувань через російську агресію, будуть відновлені.
Блаженніший Епіфаній заявив, що душу переповнює сум через те, що такі святині руйнуються під час цієї страшної війни з рф.
«Але я переконаний, що ми переможемо. Після Перемоги в Україні буде встановлено справедливий мир. Бо мир без справжньої Перемоги неможливий. Ми переможемо, на нашому боці Правда, і відновимо і храми, і житло, і військові частини ще краще, ніж було до цього. Нехай Господь нам у цьому допомагає!» — запевнив він.
Полковник Нацгвардії Олег Фомін нагадав, що 5 березня 2022 року вночі росіяни завдали чотири авіаудари по їхній військовій частині, через що більшість будівель були зруйновані, зокрема і храм Андрія Первозванного.
«Наразі проводиться експертиза, чи можливо його відремонтувати та реставрувати. Наш особовий склад у цьому зацікавлений, щоб він був відновлений», — сказав представник НГУ.
У відомстві висловили переконання, що рф обов’язково відповість за кожну завдану рану українській землі.
Як повідомлялося, за даними Держслужби з етнополітики та свободи совісті, станом на 20 вересня 2022 року російські окупанти зруйнували понад 270 релігійних споруд у 14 областях України.