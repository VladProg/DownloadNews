Компанія Фокстрот та БФ «КОЗАК ДРАЙВ» проводять збір коштів на закупівлю дронів DJI Mavik 3Т і вже зробила перший внесок у розмірі 100 000 гривень.

«Очі» будуть передані воїнам з однойменного підрозділу аеророзвідки «Foxtrot» аеромобільного батальйону 80-ї ОДШБ Десантно-штурмових військ Збройних Сил України.

До 24 лютого 2022 року більшість українських захисників були представниками звичайних мирних професій, але змінили свій робочий бейдж на шеврон ЗСУ і стали на захист держави. Не стали виключенням і працівники мережі Фокстрот, воїнів всередині компанії символічно назвали #ротаФокстрота.
Рішення долучитися до посилення бойової готовності захисників і оголосити про відкриття збору на «пташок»-месників компанія прийняла одразу ж, дізнавшись про наявну потребу. Адже окремий підрозділ аеророзвідки «Foxtrot» 80-ї ОДШБ десантно-штурмових військ названо на честь його командира, головного сержанта розвідувального взводу аеромобільного батальйону, в минулому директора магазину «Фокстрот» у м. Львів, з таким самим позивним – Олега Марковича, який загинув у квітні на Бахмутському напрямку.
Воїни з підрозділу «Foxtrot» продовжують виконувати настанови свого командира, самовіддано й невпинно витісняючи ворога з української землі на одному з найбільш інтенсивних напрямків.
– З перших днів повномасштабної війни компанія активно і регулярно підтримує Сили оборони України. Та ця ініціатива – особлива, оскільки перетинається з нашим брендом, нашими співробітниками з роти Фокстроту. Тому ми підтримали палке бажання хлопців з підрозділу «Foxtrot» відплатити ворогу в ім’я справедливості і задля наближення Перемоги. Дякуємо нашим друзям з фонду «КОЗАК ДРАЙВ», які розділили з нами цю ініціативу, – зазначив Олексій Зозуля, СЕО компанії Фокстрот.
Мета збору коштів – допомога у закупівлі розвідувальних дронів для аеророзвідувальної групи Foxtrot аеромобільного батальйону 80 ОДШБ ЗСУ, які на постійній основі потребують матеріально-технічного підсилення на передовій. Взяти участь у зборі можна переказавши будь-яку суму на рахунок БФ «КОЗАК ДРАЙВ» або на банку підрозділу Foxtrot.
Зазначимо, за 1,5 роки ритейлер надав Силам оборони та постраждалим українцям допомогу на суму понад 17 млн грн. У червні компанія долучилася до ініціативи фандрейзингової платформи UNITED24, спрямувавши 1 мільйон гривень на подолання наслідків підриву Каховської ГЕС.