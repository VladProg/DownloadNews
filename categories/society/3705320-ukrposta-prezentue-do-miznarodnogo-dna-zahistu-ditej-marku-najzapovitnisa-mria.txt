За допомогою народного голосування було обрано ескіз для нової поштової марки, яку Укрпошта планує презентувати до Міжнародного дня захисту дітей.

Як передає Укрінформ, про це повідомляє пресслужба АТ «Укрпошта».
«Беззаперечним лідером голосування на всіх платформах став ескіз №3 – «Найзаповітніша мрія». 218 969 тисяч голосів українці віддали за малюнок, де на фоні блакитного чистого неба та безкраїх ланів стиглої пшениці, зображені мати з дитиною, які після Перемоги України зустрічають батька з фронту», – йдеться у повідомленні.
В Укрпошті додали, що загалом до голосування долучилися 468 809 тисяч громадян.
Зазначається, що за час проведення конкурсу «Діти Перемоги малюють Україну майбутнього» до Укрпошти надійшло 350 дитячих робіт. 7 ескізів, які найточніше відповідали заявленій темі, містили оригінальний творчий задум та вирізнялися високим рівнем художнього виконання були представлені у фінальному голосуванні.

«На прохання учасників голосування, окрім роботи-переможця в поштовому випуску «Діти Перемоги малюють Україну майбутнього», будуть відтворені роботи інших учасників у якості ескізів до поштових марок, конвертів та карток», – додали в Укрпошті.
Як повідомлялося, з 2 по 4 травня українці обирали ескіз до нової поштової марки, яку Укрпошта планує презентувати 1 червня – до Міжнародного дня захисту дітей. Народне голосування проходило в застосунку Дія та соціальних мережах Укрпошти.
Фото: Укрпошта