Українці, які перебувають у Європі, зможуть здати зразки ДНК для пошуку родичів, зниклих безвісти за особливих обставин.

Про це міністр внутрішніх справ Ігор Клименко повідомив у Телеграмі, передає Укрінформ.
«Це результат домовленостей Головного слідчого управління Національної поліції України з Міжнародною комісією з питань зниклих безвісти. Розпочинаємо роботу з Польщі та Німеччини», – зазначив міністр.
Голова МВС оприлюднив графік забору біологічного матеріалу на найближчі два тижні:

28 листопада – Краків;
30 листопада – Варшава;
30 листопада – Познань;
2 грудня – Берлін;
2 грудня – Мюнхен;
3 грудня – Дрезден;
4 грудня – Франкфурт-на-Майні;
5 грудня – Дюссельдорф.

Як пояснив Клименко, експерти відбиратимуть зразки ДНК, які в подальшому передаватимуть українським слідчим для пошуку й ідентифікації зниклих осіб.
Щоб здати свій біологічний матеріал, необхідно записатися за номером +380687910000. Оператори також нададуть відповіді на всі уточнювальні питання.
Голова МВС закликає всі родини, які розшукують своїх рідних, долучитися до збору зразків
«Разом ми зможемо пришвидшити цей нелегкий процес», – наголосив він.
Як повідомляв Укрінформ, станом на середину жовтня Єдиний реєстр осіб, зниклих безвісти за особливих обставин, налічував 28 тисяч осіб.