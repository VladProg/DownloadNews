Печерський районний суд Києва призначив 12 років ув’язнення з конфіскацією майна організатору диверсійно-розвідувальної групи Головного управління генштабу зс рф, який планував вбивство міністра оборони України Олексія Резнікова та начальника Головного управління розвідки Кирила Буданова.

Про це повідомляє СБУ у Телеграмі, передає Укрінформ.
"Зловмисник займався підготовкою до фізичної ліквідації міністра оборони та керівника Головного управління розвідки нашої держави, а також відомого українського активіста. За вбивство кожного з них російські «куратори» обіцяли винагороду у розмірі від 100 до 150 тис. дол.", - йдеться у повідомленні.
Контррозвідники Служби безпеки із залученням бійців ЦСО «А» затримали зловмисника у результаті багатоетапної спецоперації на території Волинської області у серпні 2022 року.

За даними слідства, фігурантом є мешканець тимчасово окупованого Луганська, який у складі терористичної організації «лнр» брав активну участь у бойових діях проти сил АТО на сході України.
Після повномасштабного вторгнення він був завербований кадровим співробітником російської воєнної розвідки для проведення підривної діяльності.
За завданням координатора з москви він мав організувати ліквідацію українського військового, який, на думку окупантів, нібито причетний до фізичної розправи над російськими військовополоненими.
Це вбивство мало стати «тестовим випробуванням» перед виконанням замаху на керівників оборонних відомств України, зазначили в СБУ.
Під час обшуку у зловмисника виявлено докази злочинних дій, а також паспорт громадянина рф. На підставі зібраних Службою безпеки матеріалів суд визнав фігуранта винним за декількома статтями Кримінального кодексу України: ст. 111 (державна зрада); ст. 14, ст. 27, ст. 115 (готування до вчинення вбивства); ст. 260 (участь у непередбачених законом збройних формуваннях); ст. 258-3 (участь у терористичній організації).
Тривають комплексні заходи для притягнення до відповідальності російських координаторів підривної діяльності, які наразі переховуються в рф, додали в СБУ.
Як повідомляв Укрінформ, Служба безпеки України викрила ще 14 освітян-колаборантів, які допомагають загарбникам запроваджувати російські «стандарти освіти» у школах тимчасово захоплених міст Донецької та Херсонської областей.