Розвиток субкультури «Редан» – це спроба російської пропаганди провести інформаційно-психологічну операцію та дестабілізувати внутрішню ситуацію в Україні.

Про це в ефірі телемарафону «Єдині новини» заявив заступник начальника Управління ювенальної превенції Національної поліції Ярослав Шанько, передає Укрінформ.
«Чергова перевірка показала, що розвиток руху «Редан» – це спроба російських пропагандистів провести чергову інформаційно-психологічну операцію та використати дітей для дестабілізації внутрішньої ситуації в Україні», - сказав він.
За його словами, доказом цього є те, що перший такий інцидент стався 22 лютого 2023 року у столиці країни-агресора.
«В результаті тодішньої сутички загинуло двоє підлітків. Саме після цього російські спецслужби почали використовувати цю ситуацію як модель провокацій і заворушень на території України», - пояснив Шанько.
Як повідомляв Укрінформ, активність нового небезпечного молодіжного руху “Редан”, учасники якого організовують масові бійки, падає.