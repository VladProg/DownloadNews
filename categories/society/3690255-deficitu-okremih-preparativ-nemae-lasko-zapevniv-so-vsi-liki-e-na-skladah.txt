Міністр охорони здоров’я Віктор Ляшко заявив, що на складах дистриб’юторів є в наявності всі препарати, які вчора закуповували люди в аптеках, і вони вже розвозяться в аптечні мережі.

Про це він сказав у ефірі телемарафону “Єдині новини”, повідомляє кореспондент Укрінформу.
“Щодо комунікації — півроку вже ведеться комунікація Міністерством охорони здоров’я із запровадження електронного рецепту на антибіотики, потім на наркотичні (препарати - ред.), потім ми весь час говорили, що буде з 1 квітня і на всі інші рецептурні препарати”, - наголосив Ляшко, відповідаючи на питання, чи можна було уникнути вчорашнього ажіотажу серед українців, які створили черги до аптек.
Водночас він відзначив, що черги до аптек спостерігалися тільки в Києві.
"Щодо наявності лікарських засобів, так, дійсно, після виступів певних людей вчора створився ажіотаж у аптечних мережах міста Києва, в першу чергу міста Києва. Сьогодні ми промоніторили залишки в аптечних пунктах, поговорили з основними дистриб’юторами. Запас лікарських препаратів на складах є, сьогодні вже відбуваються поставки, в суботу - неділю, того, що люди забрали на місяць вперед”, - сказав міністр.
Він нагадав, що подібна ситуація була в перші тижні війни, "коли позабирали гормонозамісні препарати і це призвело до того, що в когось лежать вдома велика кількість препаратів, які йому не потрібні, а люди, які отримували ці препарати для лікування, не мали до них доступу “.
“Ми тоді в ручному режимі регулювали всі поставки в країні. На сьогодні такого не відбудеться. Всі препарати повністю є наявності на складах дистриб’юторів, розвозяться по аптечних мережах, тому проблеми із цим не виникнуть”, - запевнив Ляшко.
Він закликав українців довіряти виключно офіційним джерелам, користуватися сайтами і соціальними мережами Міністерства охорони здоров’я, слухати національний марафон, офіційних осіб МОЗ.
Як повідомлялося, в Україні з 1 квітня рецептурні лікарські препарати відпускаються за електронним рецептом, поряд з яким продовжить діяти і паперовий рецепт.
Напередодні в Києві та окремих містах спостерігалися довгі черги до аптек, де люди поспішали купити ліки без е-рецептів.