Україна 8 травня разом з усім цивілізованим світом вшановує кожного, хто захищав планету від нацизму у роки Другої світової війни, але цьогоріч слова «Ніколи знову» сприймаються інакше.

Про це Президент України Володимир Зеленський сказав у відеозвернені з нагоди Дня пам'яті та примирення, передає Укрінформ.
«Цьогоріч ми кажемо «Ніколи знову» інакше. Ми чуємо «Ніколи знову» інакше. Це звучить болісно, жорстоко. Без оклику, а зі знаком питання. Ви кажете: ніколи знову. Розкажіть про це Україні», - сказав Зеленський.
За його словами, 8 травня разом з усім цивілізованим світом наша держава вшановує кожного, хто загинув під час Другої світової війни: мільйони втрачених життів, скалічених доль, закатованих душ та мільйони причин, щоб сказати злу: «Ніколи знову».

«Ми знали ціну, яку сплатили за цю мужність наші предки, знали, як важливо зберегти її та передати нащадкам, але й гадки не мали, що наше покоління буде свідком наруги над словами, які, як виявилося, є істиною далеко не для всіх», - наголосив Президент.
Своєю чергою головнокомандувач ЗСУ Валерій Залужний назвав Збройні сили України першою армією миру.
Відповідний допис до Дня пам’яті та примирення, присвяченому пам’яті жертв Другої світової війни, опублікований у його Телеграмі.
“Ніколи знову... На жаль, це не так. У центрі Європи - знову кривава підступна війна. Агресор цинічно використовує памʼять і терміни Другої світової. Але ми вистоїмо. Ми сильні. Збройні Сили України - перша армія миру. Перемогли нацизм - переможемо і рашизм! Вічна Памʼять жертвам Другої світової війни! Слава українським воїнам!” - наголосив Залужний.
Також голова Верховної Ради Руслан Стефанчук написав у Фейсбуці, що перемога українців у війні з російськими загарбниками неминуча, як і перемога над нацистами у Другій світовій війні.
"Найголовніший меморіал - людська пам'ять, яка з покоління в покоління несеться у вічність і осідає в серцях", - відзначив він.
Як зауважив Голова ВР, щороку ми згадуємо про Другу світову війну - найбільш криваву і жорстоку катастрофу в історії людства. Щороку говоримо про її страшні наслідки - щонайменше 50 млн загиблих. Щороку ми вклоняємося перед усіма, хто захищав від нацизму рідну українську землю.

"Перемогли нацистів - переможемо і рашистів. Ми не можемо програти, бо для нас це війна за свободу, цивілізованість, демократію та європейські цінності проти імперських амбіцій агресивного сусіда-злочинця", - наголосив Стефанчук.
8 травня в Україні відзначається День пам’яті та примирення, присвячений пам’яті жертв Другої світової війни.
24 лютого президент рф володимир путін оголосив про повномасштабне вторгнення в Україну. російські війська обстрілюють та знищують об'єкти інфраструктури, проводять масовані обстріли житлових районів українських міст та селищ із використанням артилерії, реактивних систем залпового вогню та балістичних ракет.
Фото: ОП