Центр протидії дезінформації при Раді національної безпеки та оборони спростував основні фейки про нові правила отримання посвідчення водія.

Як передає Укрінформ, про це Центр протидії дезінформації при Раді національної безпеки і оборони повідомляє у Телеграмі.
Фейком є те, що краще зараз йти здавати на права, бо потім буде важче. У ЦПД пояснили, що навпаки, адже з 24 липня в Україні запрацюють нові правила отримання водійського посвідчення. Раніше в автошколі навчалися 2,5-3 місяці, після потрібно було скласти два іспити. Зараз навчання розділили на дві частини: спочатку – теоретична, потім – практична. Після кожної частини – окремий іспит.
Фейком є й інформація, що тепер для отримання прав треба роки. У ЦПД пояснили, що один місяць відводиться на вивчення теоретичної частини. Після вивчення в автошколі, учень отримує свідоцтво про завершення теоретичного курсу та цілий рік, щоб скласти теоретичний іспит. Після практики видається друге свідоцтво, яке діятиме два роки, про завершення практичного курсу. Потім – загальний іспит і видача посвідчення водія.
Файком є те, що іспит на права включатиме два етапи та 100 питань. Навчання з іспитами триває до двох місяців. “Теоретичний іспит незмінний: 20 хвилин на 20 питань із допуском не більше двох помилок”, - ідеться у повідомленні.
Як повідомляв Укрінформ, головний сервісний центр Міністерства внутрішніх справ розробив понад 250 нових тестових питань для складання теоретичного іспиту на водійські права.
Питання адаптовані до інноваційних рішень європейського формату, а саме - Франції, досвід якої був проаналізований для прикладу, бо там значну увагу приділяють підвищенню культури водіння у цілому, поєднанню теоретичних і практичних навичок керування, безпеці всіх учасників дорожнього руху і прийняттю рішень у критичних ситуаціях.