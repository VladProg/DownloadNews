На кожному блокпості впроваджені системи, у тому числі з використанням штучного інтелекту, за допомогою яких правоохоронці можуть перевіряти інформацію про громадян у базах даних.



Про це у телеефірі повідомив перший заступник міністра внутрішніх справ Євгеній Єнін, передає кореспондент Укрінформу.

«Ми впровадили на наших блокпостах системи, у тому числі і з використанням штучного інтелекту. Кожен поліцейський має планшет, на якому є відповідне програмне забезпечення», - зазначив посадовець.

За його словами, у поліцейських є бази даних, які містять інформацію про 2 мільйони потенційно підозрілих осіб. Йдеться про людей, які обіймали певні посади у парамілітарних підрозділах так званих "лнр" і "днр", співпрацювали з окупантами від початку агресії рф у 2014 році, проявляли себе у різного року кримінальних епізодах, контрабанді, маніпуляціях зі зброєю, вибуховими речовинами тощо.
Тож якщо та чи інша особа викликає певні питання, то службовець поліції на блокпості може упродовж кількох хвилин перевірити її по всіх базах даних.
«Лише зазначена мною база містить більше 10 мільярдів фотографій. Тобто, відбувається звірювання з величезними масштабами оперативної інформації, накопиченої як нашої поліцією, так і нашими партнерами», - сказав Єнін.
Як повідомлялося, начальник департаменту організаційно-аналітичного забезпечення та оперативного реагування Нацполіції Олексій Сергеєв поінформував, що НПУ забезпечує функціонування 527 блокпостів, на яких несуть службу 1,6 тис. поліцейських.