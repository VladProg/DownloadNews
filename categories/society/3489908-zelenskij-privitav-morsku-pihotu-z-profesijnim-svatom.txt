Президент Володимир Зеленський привітав морську піхоту України з професійним святом.

Як повідомляє Укрінформ, вітання оприлюднено на сайті Офісу глави Української держави.
"Щиро вітаю вас із Днем морської піхоти України. Сьогодні українські морські піхотинці відзначають своє професійне свято у запеклих боях з російськими загарбниками на найскладніших ділянках військових дій.
Ви мужньо бороните українську землю, за будь-яких умов бойової обстановки не залишаєте без наказу свої позиції, проявляючи справжній героїзм і стійкість перед лицем найжорсткіших випробувань цієї війни. Ваша незламність духу, злагодженість, вірність Україні та бойовому братерству заслужили славу й велику шану від усього нашого народу", – зазначив Президент.
Зеленський подякував захисникам за звитягу, мужність і самопожертву, які вони демонструють у боях з російським агресором. Глава держави побажав усім українським морським піхотинцям міцного здоров’я та нових перемог у боях із загарбниками.
Водночас він вшанував пам‘ять героїв, які віддали своє життя за Україну. Зеленський наголосив, що українці завжди пам’ятатимуть їх подвиг.
День морської піхоти — професійне свято військовослужбовців морської піхоти Військово-морських сил Збройних сил України. Воно започатковане 2014 року, і у 2014—2017 роках відзначалося 16 листопада. Згодом дата святкування 23 травня була встановлена від 2018 року Указом Президента України № 145/2018 «Про День морської піхоти України».
Фото: ОП