Міністр освіти і науки України Сергій Шкарлет наголосив, що українські вчителі не зобов'язані йти на роботу до російських окупантів та переходити на їхні стандарти викладання на тимчасово окупованих ними територіях, оскільки Україна забезпечила можливість викладати в онлайн-форматі за українськими стандартами.

Про це він сказав у ефірі телемарафону, повідомляє кореспондент Укрінформу.
“Перше зло - це дійсно викладання на мові окупанта. Але ще більше зло - це викладання за російськими наративами, за російськими стандартами - де все пронизано “меншовартістю” нашої держави. Чого жоден з наших освітян, я пишаюся цим, не допустив і ні в якому разі не пішов на співпрацю з окупантом”, - сказав Шкарлет, відповідаючи на запитання - що робити українським учителям на тимчасово окупованих росіянами територіях.
Також він зауважив, що “більша частина сьогодні наших освітян все ж таки не працює за стандартами і не працює за наративами російськими”.
“Ми майже завершили навчальний рік, тим більше, що ми дали можливість завершити його онлайн, в онлайн-режимі. Викладачі не зобов’язані йти на роботу до рашистів, не зобов’язані ні в якому разі переходити на їхні стандарти, адже сьогодні Україна забезпечила всі можливості в онлайн -форматі, поки що в онлайн-форматі , викладати за українськими стандартами”, - зазначив міністр.
Зокрема, за його словами, для онлайн-навчання працює платформа “Всеукраїнська школа -онлайн”, електронний щоденник, електронний класний журнал тощо.
“Ми виплачуємо в повному обсязі заробітну плату і аванс два рази на місць. Всі призначення зроблені. На жаль, є 48 територіяльних громад, це приблизно 10 тисяч педагогів, які на сьогодні не отримали заробітну плату за квітень. Чому це відбувається? Тому що в Міністерстві освіти немає прямого менеджменту до кожної школи. А саме школами опікуються місцеві органи влади або засновники їх. І в цій частині ненарахування заробітної плати буде , тобто нарахування є, - невиплата заробітної плати полягає в тому, що , наприклад, немає керівника, який має цифровий підпис або печатку і який може сформувати реєстр для виплати зарплат. Ми постійно знаходимося на зв’язку і намагаємося з головами військових адміністрацій впорядкувати це питання”, - пояснив міністр освіти.
Раніше Шкарлет поінформував, що, станом на 30 травня 2022 року, 2 285 шкіл завершили навчання. Понад 430 тис. дітей закінчили 2021-2022 навчальний рік.