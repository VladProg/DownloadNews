Ексголову Верховного Суду Всеволода Князєва доправили до Вищого антикорупційного суду, де розглядатиметься скарга на його затримання.

Про це Укрінформу повідомили у пресслужбі суду.
"Ексголову Верховного Суду доставили до суду, наразі чекаємо на початок засідання", - сказали у суді.
Раніше у Спеціалізованій антикорупційній прокуратурі повідомили, що у ВАКС призначено судове засідання з розгляду скарги сторони захисту на затримання колишнього Голови Верховного Суду, якого САП та НАБУ підозрюють в одержанні 2,7 млн доларів неправомірної вигоди".

Як повідомляв Укрінформ, ексголова ВС Всеволод Князєв після затримання 15 травня і проведення у нього вдома і на роботі обшуків перебуває в ізоляторі тимчасового тримання. Прокурори САП готують подання до Вищої ради правосуддя про надання дозволу на утримання його під вартою.
Після цього САП направить до ВАКС клопотання про обрання Князєву запобіжного заходу.
15 травня НАБУ і САП заявили про викриття схеми одержання неправомірної вигоди керівництвом та суддями Верховного Суду. Правоохоронці затримали Голову ВС Князєва та вилучили 2,7 млн дол.
16 травня під час пленуму Верховного Суду 140 суддів підтримали висловлення недовіри чинному Голові ВС Всеволоду Князєву. Судді також ухвалили постанову пленуму ВС про припинення повноважень Голови ВС Князєва.
Фото: ICTV