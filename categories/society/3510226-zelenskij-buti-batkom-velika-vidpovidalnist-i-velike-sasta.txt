Президент України Володимир Зеленський вважає, що бути батьком – велика відповідальність і велике щастя.

Як передає Укрінформ, про це глава держави написав у Телеграмі з нагоди Дня батька.

«Бути батьком – велика відповідальність і велике щастя. Це сила, мудрість, мотивація йти вперед та не опускати рук. І хоч би як було складно – оберігати й захищати найдорожче. Майбутнє своєї сім'ї, своїх дітей, а значить, і всієї України», - зазначив Президент.

У Верховній Раді також нагадали про те, що саме у цей маленькі українці вітають своїх татусів та бажають їм скоріше перемогти загарбників і повернутися додому.
«Так і буде! Адже саме заради дітей кожен батько стоїть на захисті нашої держави», - переконані у парламенті.

Як зазначив міністр культури та інформаційної політики Олександр Ткаченко, бути батьком під час війни є великим викликом.
"Сьогодні наші діти - діти війни. Вони змінились, виросли не по роках. У них зовсім інші інтереси - малюють танки, знають назви ракет, мріють про мирне небо над нашою країною. Син, до прикладу, сходу підхоплює слова “Червоної калини” чи Гімну України, та знає всі озброєння, які можуть знищити ворога найбільш ефективно", - написав він у Фейсбуці.

"Кожного дня я щасливий, що вони поруч зі мною. А багато хто з батьків, які зараз на фронті, мріють лише про те, щоб знов побачити своїх дітей", – додав міністр.
За словами Ткаченка, "великий подарунок долі - бути батьком. Великий виклик - бути ним під час війни". Очільник МКІП наголосив: "Хочу лише одного, щоб діти та батьки не втрачали один одного та, як і раніше, проживали своє мирне життя, передаючи досів, даруючи любов та посмішки".
Як повідомляв Укрінформ, 19 червня 2022 року українці відзначають День батька.