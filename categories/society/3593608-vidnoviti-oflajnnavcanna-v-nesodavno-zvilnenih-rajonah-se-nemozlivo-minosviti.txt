На нещодавно визволених від російських загарбників територіях України поки що неможливо відновити навчання в офлайн-режимі.

Про це на брифінгу в Медіацентрі Україна - Укрінформ повідомив перший заступник міністра освіти та науки Андрій Вітренко.
"Порушуючи Женевські конвенції, окупанти ховалися в школах. Тому наразі відновити освітній процес в офлайні та у змішаній формі навчання (у нещодавно звільнених населених пунктах - ред.) неможливо. Але завдяки героїзму українських учителів удалося організувати освітній процес на цих територіях в онлайн-режимі", – сказав Вітренко.
Він наголосив, що велика кількість дітей на тимчасово окупованих територіях навчається в онлайні за українською програмою. Водночас з метою безпеки урядовець не уточнив, про які саме регіони йдеться.
За словами Вітренка, по всій Україні до освітнього процесу залучені 12 923 школи, під окупацією залишаться 1075 закладів. Він додав, що російські загарбники продовжують знищувати освітню інфраструктуру.
Як повідомляв Укрінформ, унаслідок російських обстрілів повністю зруйновані майже 150 шкіл, ще близько 900 пошкоджені.