Для людей, які втратили житло через бойові дії, вже відкрили 11 модульних містечок для тимчасового проживання.

Про це на брифінгу в Медіацентрі Україна - Укрінформ повідомив міністр розвитку громад і територій Олексій Чернишов.
"Ми наразі реалізуємо (проєкти створення - ред.) 20 містечок модульного житла в деокупованих регіонах. Вже 11 таких містечок відкрито", - сказав Чернишов.
Він зазначив, що модульні містечка чудово зарекомендували себе як можливість розселити людей на період відновлення житла, яке постраждало через бойові дії.
Продовжує також діяти програма "Прихисток", яка дозволяє надати переселенцям тимчасове розміщення безкоштовно. Крім того, програми допомоги людям, житло яких пошкоджене, діють на рівні областей, а в чотирьох деокупованих областях запрацювала програма соціального житла.
Міністр також зауважив, що на деокупованих територіях у чотирьох областях зруйновано або пошкоджено 50 тис. об'єктів, переважно - житлового фонду.
Як повідомлялося, Міністерство з питань реінтеграції тимчасово окупованих територій планує звести протягом наступних чотирьох місяців 25 модульних містечок для внутрішньо переміщених осіб. Підготовка проєктів для будівництва ще 15 таких містечок завершується.