У Шевченківському і Оболонському райсудах столиці розглядаються обвинувальні акти відносно учасників Революції гідності Івана Бубенчика і Дмитра Липового. Останнього екстрадували з Іспанії.

Про це повідомив в інтерв’ю Укрінформу прокурор у “справах Майдану” Іван Бабенко.
“Обвинувальні акти відносно них передали до суду іще минулого року. Справу Бубенчика розглядає Шевченківський райсуд, а Липового - Оболонський. За їх присутності. Липового знайшли в Іспанії, провели процедуру екстрадиції і доставили в Україну. Поки відбуваються слухання у його справі, він перебуває в СІЗО”, - сказав він.
Водночас, за словами прокурора, Бубенчик не перебуває під вартою і регулярно ходить на судові засідання. Йому інкримінували ст. 115 ККУ- це вбивство, а також ст. 348 ККУ- посягання на життя співробітника правоохоронного органу.
“Нещодавно за заявою Бубенчика суд прийняв рішення про застосування до нього закону “Про недопущення притягнення до кримінальної відповідальності учасників акції протесту 2014 року” і його звільнили від відповідальності за ст. 348 ККУ, оскільки вона підпадає під цей закон. Однак, що стосується убивств двох правоохоронців, то справа розглядається”, - зазначив прокурор.
Він додав, що у разі доведення вини Бубенчика у вбивстві двох правоохоронців, йому загрожує покарання у вигляді довічного позбавлення волі.
Нагадаємо, у 2016 році майданівець Іван Бубенчик зізнався у вбивствах двох правоохоронців вранці 18 лютого 2014 року. За озвученою версією слідства, Бубенчик стріляв з карабіну “Сайга”, який на Майдан привіз харків'янин Дмитро Липовий.
Липовий перебував у розшуку з 30 січня 2018 року. Йому інкримінують посягання на життя двох правоохоронців у лютому 2014 року — під час подій Революції Гідності. За версією слідства, з його зброї вбили бійця "Беркуту" і військовослужбовця, а також поранили ще одного військового зранку 20 лютого 2014 року. У травні 2021 року поліція Іспанії повідомила про його затримання.
В ухвалі суду про розшук Липового йшлося, що 18 лютого 2014 року СБУ, МВС та ЗСУ під виглядом проведення антитерористичної операції здійснили розгін мітингувальників на Майдані та прилеглих вулицях, у результаті чого було вбито 10 мітингувальників, 127 особам заподіяно тілесні ушкодження різного ступеня тяжкості. Також загинули 5 силовиків, 14 осіб отримали тілесні ушкодження різного ступеня тяжкості.