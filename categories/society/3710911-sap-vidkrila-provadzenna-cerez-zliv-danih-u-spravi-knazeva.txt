САП ініціювала відкриття кримінального провадження за фактом розголошення даних, що становлять таємницю досудового розслідування у справі колишнього голови Верховного Суду Всеволода Князєва та його спільника, викритих на одержанні хабаря.

Як передає Укрінформ, про це САП повідомила в Телеграмі.
18 травня відповідні відомості були зареєстровані у Єдиному реєстрі досудових розслідувань. Правова кваліфікація – ч. 3 ст. 387 (розголошення даних досудового розслідування, які ганьблять людину, принижують її честь і гідність) Кримінального кодексу України.
Досудове розслідування доручене Управлінню внутрішнього контролю Національного антикорупційного бюро України.
Наголошується, що оприлюднення охоронюваної законом інформації є протиправним і може завдати непоправної шкоди інтересам держави.
"Особи, які незаконно розголосили охоронювані законом матеріали, які стосуються проведення конкурсу до Вищої кваліфікаційної комісії суддів України, що були вилучені під час проведення негласних слідчих (розшукових) дій в кабінеті колишнього голови Верховного Суду, мають понести передбачене українським законом покарання", — підкреслили у САП.
Зазначається, що отримані в межах розслідування інформація та матеріали щодо конкурсу на обрання членів Вищої кваліфікаційної комісії суддів будуть надані на запит Вищої ради правосуддя, який уже надійшов і перебуває на опрацюванні у САП.
Як повідомляв Укрінформ, 15 травня НАБУ заявило про викриття масштабної корупції у Верховному Суді України. Правоохоронці затримали Князєва.
16 травня під час пленуму Верховного Суду 140 суддів підтримали висловлення Князєву недовіри. Також була ухвалена постанова пленуму ВС про припинення повноважень голови ВС.