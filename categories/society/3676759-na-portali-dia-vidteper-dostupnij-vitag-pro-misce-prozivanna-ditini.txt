Міністерство цифрової трансформації запустило на порталі Дія послугу, яка дозволяє отримати витяг про місце проживання дитини. Раніше вона була доступна тільки у застосунку.

Про це повідомляє Укрінформ з посиланням на пресслужбу Мінцифри у Телеграмі.
«Витяг про місце проживання дитини доступний і на порталі Дія. Раніше отримати послугу можна було у смартфоні, а тепер і на комп’ютері. Оформлюйте документ онлайн на порталі Дія та завантажуйте в PDF-форматі протягом кількох хвилин», - йдеться в повідомленні.
Щоб отримати документ, необхідно: авторизуватися на порталі Дія; у розділі «Послуги» обрати «Довідки та витяги», натиснути на «Витяг про місце проживання»; обрати, що хочете отримати витяг; вказати серію та номер свідоцтва про народження дитини.
Послугу розроблено Міністерством цифрової трансформації спільно з МВС України, Державною міграційною службою України за підтримки Програми EGAP, що впроваджується Фондом Східна Європа за підтримки Швейцарії.
Як повідомлялось, 27 лютого Міністерство цифрової трансформації запустило на порталі Дія послугу, в межах якої українці можуть подати заяву про державну реєстрацію шлюбу.