У Києві в Українському Домі відкрили виставки “Майдан: народження мрії. Перший бій”, присвяченої десятій річниці Революції Гідності.

Про це повідомляє кореспондент Укрінформу.






У Києві в Українському Домі відбулося відкриття виставки “Майдан: народження мрії. Перший бій” / Фото: Руслан Канюка


























































“Багато нових людей, які були сформовані на цінностях Майдану, сьогодні складають значну частку наших Збройних сил. Майданівці як ніхто знають, що таке боротьба за свободу. Вони перемогли тоді і перемагають зараз. Українцям треба думати про майбутнє, що спиратиметься на ключові цінності свободи і гідності, які були в серцях, що вели героїв Майдану”, – сказав т.в.о міністра культури та інформаційної політики України Ростислав Карандєєв.
На відкритті був присутній Герой України генерал-майор Ігор “Сумрак” Гордійчук.
“На жаль, Україні не вдалося одразу стати частиною європейської сім'ї, як це зробили поляки, естонці, литовці та латвійці, які разом з Україною були частиною радянської системи. Україна пішла важким шляхом і зараз ми розуміємо, яку ціну доводиться платити за свободу. Хотілося би, щоб наш народ цінував та робив висновки, щоб ми перемогли та гідно ввійшли у ЄС і НАТО, за що і боролись учасники Євромайдану”, - зазначив Гордійчук.


Голова Українського інституту національної пам'яті Антон Дробович підкреслив, що цю виставку можна вважати історичною, бо Український Дім був епіцентром подій під час Революції Гідності.
"Зараз українська молодь мало що знає про події тих часів. Наша мета зберегти пам'ять про ті події та передати їх наступним поколінням”, - додав він.
Виставка “Майдан: народження мрії. Перший бій” була створена Музеєм Революції Гідності спільно з Українським Домом.
“10 років тому український народ переміг і довів усьому світу, що є самостійним європейським народом. Російські ракети спрямовані зараз не на наші території, а на знищення українського населення, історичної пам'яті та української культури. Ми маємо розвивати інфраструктуру пам'яті, з музеями та меморіалами”, - наголосив генеральний директор національного музею Революції Гідності Ігор Пошивайло.
Своєю чергою директорка національного центру “Український Дім” Ольга Вієра зауважила: “Сьогодні в цих стінах відтворена сучасна історія України. Український Дім став свідком двох революцій: Помаранчевої та Революції Гідності, брав активну участь в цих подіях, укривав та годував протестувальників".
Вона подякувала присутнім за відвідини виставки.
Після відкриття відвідувачів запросили на показ та обговорення фільму “Євромайдан SOS” від режисера Сергія Лисенка.
Виставка “Майдан: народження мрії. Перший бій” розгорнута на трьох поверхах Українського Дому, який став частиною історії Революції Гідності. Відвідувачі можуть згадати перебіг подій, побачити оригінальні речі майданівців, унікальні артефакти з протестів, відтворені окремі локації ініціатив Майдану та твори революційного мистецтва. Також на відвідувачів чекають дискусійні майданчики, кінопокази, майстер-класи та екскурсії.
Виставка відкрита для всіх охочих у Національному центрі “Український Дім” (Київ, вул. Хрещатик, 2) з 21 листопада до 3 грудня.