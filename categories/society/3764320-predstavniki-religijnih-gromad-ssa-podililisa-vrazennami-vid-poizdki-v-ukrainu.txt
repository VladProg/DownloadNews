Представники релігійних громад США приїхали в Україну, аби на власні очі побачити вплив розв'язаної Росією війни на різні групи населення і потім мати змогу переконувати співгромадян і американських політиків у необхідності продовжувати підтримку до повного звільнення окупованих територій.

Про це заявив президент організації MedGlobal, професор Іллінойського університету в Чикаго доктор Мохаммед Захер Сахлул на пресконференції на тему: «Міжконфесійна співпраця між релігійними громадами в Україні та США заради миру в Україні» в Медіацентрі Україна – Укрінформ.

Президент організації MedGlobal зазначив, що новини, які дивляться люди в США, відображають переважно політичні й геополітичні аспекти аспекти війни Росії проти України, тому вони не бачать, що насправді відчувають люди в Україні. Тож MedGlobal запрошує науковців, правозахисників, релігійних та інших діячів на власні очі подивитися, як війна впливає на різні групи населення в Україні.
"Ми знаємо, як ухвалюються рішення у США - це доволі складний процес. Є Конгрес, президент, Державний департамент, медіа, громадянське суспільство, групи впливу, і всі вони впливають на процес прийняття рішень. Загалом у США приголомшлива підтримка українського народу. Звісно, російська пропаганда продовжує діяти на певні групи населення в США протягом війни... Я зустрічався зі своїм сенатором Дербіним, але у Сенаті є деякі люди, які досі вагаються (щодо продовження підтримки України - ред). Тому важливо приходити до своїх сенаторів і конгресменів і говорити: "Я був в Україні, я бачив, що там відбувається, як завдаються ракетні удари по Києву, по енергетичній інфраструктурі", - сказав Сахлул.
Він додав, що був також у Бучі та Ірпені й отримував свідчення від зґвалтованих жінок. "Це дуже важлива інформація, яку треба передавати своїм конгресменам і в медіа, щоб доносити більше інформації про війну проти України широкому загалу в США.., щоб підтримка не тільки не зменшувалася, а збільшувалася, щоб ми продовжували підтримувати Україну до повного звільнення включно з Кримом", - акцентував професор.
Сахлул поінформував, що представники релігійних громад США в ході візиту в Україну зустрічалися з українськими релігійними діячами.
"Усі вони стоять разом до повного звільнення України. Ми будемо транслювати цю картину релігійним спільнотам у США - християнським, мусульманських та іудейським", - запевнив Сахлул.
Віцепрезидент Ісламського товариства Північної Америки Карім М. Ірфан своєю чергою зауважив, що поїздка до Україну змінила також його особисто.
"Я розповів своїй дружині, що за останні три дні було три ракетні атаки, і мені хотілося сказати: "Давайте, стріляйте ще! Ми все витримаємо і будемо продовжувати стояти з українським народом у його боротьбі добра проти зла", - зазначив він.
Як повідомлялося, згідно з результатами нового опитування CNN, проведеного дослідницькою компанією SSRS з 1 по 31 липня, 51% американців вважають, що США вже зробили достатньо для допомоги Україні, тоді як 48% кажуть, що вони повинні зробити більше. При цьому опитування, проведене в перші дні російського вторгнення наприкінці лютого 2022 року, виявило 62% тих, хто вважав, що США мали б робити більше.