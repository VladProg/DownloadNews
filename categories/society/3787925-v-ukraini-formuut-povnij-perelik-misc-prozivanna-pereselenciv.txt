Міністерство з питань реінтеграції тимчасово окупованих територій працює над формуванням повного переліку місць тимчасового проживання (МТП) внутрішньо переміщених осіб.

Як повідомляє Укрінформ із посиланням на сторінку Мінреінтеграції у Фейсбуці, це питання обговорювали на засіданні Координаційного штабу з питань ВПО, яке відбулось під головуванням віцепрем’єра Ірини Верещук.
«Наша ідея полягала в тому, щоб зробити умови перебування в місцях тимчасового проживання більш комфортними для внутрішніх переселенців. Тому навіть якщо зараз ці заклади не відповідатимуть затвердженим вимогам, вони не мають закриватися. У таких випадках нам треба разом попрацювати над досягненням цих стандартів, щоб забезпечити переселенцям гідні умови проживання», – сказала Верещук.
У цей перелік мають бути внесені об’єкти, котрі використовувались як МТП для внутрішніх переселенців до 7 вересня 2023 року. За умови, що на день проведення моніторингу в них було облаштовано місця для проживання 10 або більше людей.
Нині Мінреінтеграції готує узагальнений перелік МТП на основі інформації від обласних та Київської міської військових адміністрацій. «Це важливо, оскільки міжнародні донори розглядають можливість фінансування ремонтів саме тих закладів, які будуть включені до переліку місць тимчасового проживання ВПО», - підкреслили у відомстві.
Однак, як повідомив під час наради співголова міжфракційного об’єднання «ВПО України», народний депутат Максим Ткаченко, декотрі власники (балансоутримувачі) МТП відмовляються подавати заяви про включення їх до переліку. За результатами обговорення цього питання Верещук доручила дослідити причини таких відмов.
Як повідомляв Укрінформ, Кабінет Міністрів затвердив порядок функціонування МТП внутрішньо переміщених осіб. Уряд доручив військовим адміністраціям провести моніторинг стану й облаштування, а також затвердити перелік таких місць у регіонах. Надалі такий моніторинг буде проводитися раз на шість місяців.
Фото: koda.gov.ua