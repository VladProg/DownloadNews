Японія передає Україні 2 великих трансформатори та 24 вантажівки з кранами для гуманітарного розмінування.

Про це оголосив міністр закордонних справ Японії Хаяші Йошімаса на спільному з главою МЗС України Дмитром Кулебою брифінгу в Києві, передає кореспондент Укрінформу.
“Минулого року російські атаки на енергетичну інфраструктуру змусили багатьох українців жити без електрики та опалення. У цьому контексті надзвичайно важливо добре підготуватися до цієї зими. Тому я повідомив, що Японія надає 2 великих трансформатори до кінця вересня як допомогу підготови до зими”, – сказав міністр.
Хаяші також повідомив, що сьогодні передасть 24 вантажівки з кранами для гуманітарного розмінування, що є необхідним для реконструкції України.
Крім того, очільник МЗС Японії відзначив, що за підсумками зустрічі з Премʼєр-міністром України Денисом Шмигалем сьогодні сторони домовилися співпрацювати для успішного проведення японсько-української конференції зі сприяння економічної підтримки реконструкції, як запланована на початок наступного року.
Як повідомлялося, міністр закордонних справ Японії Хаяші Йошімаса 9 вересня прибув з візитом до України. Це перший візит глави японського МЗС до України від початку повномасштабної війни.