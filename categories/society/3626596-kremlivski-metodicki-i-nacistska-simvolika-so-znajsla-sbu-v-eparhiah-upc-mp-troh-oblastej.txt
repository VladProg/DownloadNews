У результаті контррозвідувальних заходів на об’єктах Української православної церкви московського патріархату в Закарпатській, Рівненській та Житомирській областях Служба безпеки України виявила пропагандистські методички кремля, вченння про сатанізм і нацистську символіку.

Як передає Укрінформ, про це СБУ повідомляє в Телеграмі.
"Служба безпеки завершила контррозвідувальні (безпекові) заходи на об’єктах УПЦ (МП), які розташовані у Закарпатській, Рівненській і Житомирській областях. На території єпархій виявлено склади з прокремлівською літературою, нацистську символіку, вчення про сатанізм і тексти молитов за московського патріарха кирила", — ідеться в повідомленні.

У Свято-Миколаївському чоловічому монастирі в Хустському районі Закарпатської області правоохоронці виявили також символіку забороненої партії "Опозиційна платформа — За життя" та брошури з вихвалянням російських загарбників у війні проти України.
Також там знайдені пропагандистські книги російських авторів, які виправдовують агресію проти України та закликають приєднуватися до лав російської армії.
На території Рівненсько-Острозької єпархії СБУ виявила приховану білоруську готівку та брошури із закликами до укладання миру з "братнім російським народом", прославляннями "русской земли" і "русских солдат", написані білоруськими й російськими авторами.
Під час безпекових заходів у Свято-Анастасіївському ставропігійному жіночому монастирі та двох Скитах Житомирської області виявлені особи, які перебувають на зв’язку з громадянами російської федерації. Ці контакти вивчають співробітники СБУ.






СБУ виявила в єпархіях УПЦ (МП) пропагандистські «методички» кремля, «вченння про сатанізм» і нацистську символіку / Фото: СБУ































"Гості" перебували на території готельних комплексів при церквах, для комунікації з ворогом використовували анонімні месенджери.
Усі вилучені матеріали направлені на експертизу для здійснення подальших процесуальних дій і притягнення винних до відповідальності.
Як повідомлялося, СБУ проводила обшуки в єпархіях УПЦ МП в різних регіонах країни. У багатьох виявлені особи з громадянством рф, проросійська література та мільйони готівки.
Зокрема, на території Почаївської духовної семінарії й Івано-Франківської єпархії знайдена велика кількість антиукраїнських матеріалів, серед яких — пропагандистська література, що заперечує існування України.