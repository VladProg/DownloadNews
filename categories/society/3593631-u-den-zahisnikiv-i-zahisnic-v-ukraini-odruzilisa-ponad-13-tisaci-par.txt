14 жовтня, у День захисників та захисниць, в Україні було зареєстровано понад 1300 шлюбів.

Як передає Укрінформ, про це Міністерство юстиції повідомило у Фейсбуці.
"Попри війну, тривоги і сльози - сьогодні їхні очі світяться щастям і радістю, а їхні серця об'єднує вогник, що зветься Коханням. Понад 1300 пар закоханих офіційно поєднали свої долі у День захисників та захисниць України", - ідеться в дописі.

За даними міністерства, найбільше шлюбів цього дня було зареєстровано в Дніпропетровській області – 147, у Києві – 142, на Львівщині – 82, Одещині – 71, Вінниччині та Рівненщині – по 70.
Нагадаємо, 14 жовтня відзначається День захисників і захисниць України. Це державне свято, започатковане 2014 року президентським указом з назвою «День захисника України». 14 липня 2021 року Верховна Рада перейменувала свято на День захисників і захисниць України.