Суд призначив покарання у вигляді 8,5 та 8 років позбавлення волі двом жителям Донецької області, які передавали ворогу інформацію про підрозділи Збройних сил України на території регіону.

Як передає Укрінформ, про це повідомив Офіс генерального прокурора.
Засуджені визнані винними в несанкціонованому поширенні інформації про переміщення та розташування ЗСУ (ч. 3 ст. 114-2 Кримінального кодексу України).
Прокурори в суді довели, що в серпні 2022 року житель міста Краматорськ підписався на телеграм-канал російського воєнкора із псевдонімом «Владлен Татарский» – колишнього члена розвідувального підрозділу терористичної організації «ДНР».
Фігурант надсилав адміністратору каналу голосові повідомлення з інформацією про місця розташування особового складу та військової техніки українських захисників, а також про будівництво фортифікаційних споруд на території міста.
Іншим засудженим є житель Краматорського району – місцевості, де проходить лінія зіткнення Сил оборони України з російськими військами. Прокурори довели, що протягом 2022-2023 років він передавав представникам «ДНР» відомості й точні координати дислокації техніки та особового складу ЗСУ, зокрема підрозділів протиповітряної оборони.
Розвідувальну інформацію ворог використовував для здійснення ракетного й артилерійського ураження.
Обидва навідники затримані. На вироки судів вони чекали під вартою.
Як повідомляв Укрінформ, до довічного увʼязнення засудили російського агента, який наводив ракети на Харківську обласну адміністрацію й інші будівлі.