Альтернативою Міжнародному комітету Червоного Хреста може бути Організація об’єднаних націй.

Про це Уповноважений Верховної Ради із прав людини Дмитро Лубінець сказав під час пресбрифінгу в Медіацентрі Україна — Укрінформ, відповідаючи на питання.
«Чи є альтернативи – є. Це, наприклад, ООН. У своїй структурі вони мають вже Комітет з прав людини, там є і Верховний комісар з прав людини тощо. Чи їхній мандат дозволяє приїжджати на території країн, які знаходяться у стані війни – так, дозволяє. Чи їхній мандат дозволяє їм відвідувати місця тримання військовополонених та цивільних заручників – так», - сказав він.
Водночас український омбудсмен відзначив певні "прориви" в роботі МКЧХ.
«Після того, як була проведена велика робота, я особисто зустрічався у Женеві з новопризначеною президенткою МКЧХ, з усіма, хто працює по Україні, це вже, на мій погляд, є прорив. Але цього недостатньо. Ми будемо вимагати, у тому числі, щоб Міжнародний комітет ЧХ повністю виконував свій мандат. Але паралельно ми шукаємо альтернативу», - уточнив Лубінець.
Уповноважений ВР з прав людини поінформував, що українська влада хоче, щоб місії створювалися не тільки заради створення. За його словами, це стосується також і місії ООН щодо подій у Оленівці - минуло багато часу, але представники місії, на жаль, так і не прибули в Україну.
«І ми не просто звертаємо їхню увагу - ми про це публічно кажемо. І, знову ж таки, у своїй діяльності я точно відмовився від практики, знаєте, такого непублічного спілкування. Зокрема, я їм (керівникам міжнародних організацій – ред.) напряму кажу про те, що я як омбудсман заявляю про системні проблеми, я від вас вимагаю реакції. Якщо я її не бачу, то я буду про це розповідати українському суспільству і розказувати про це міжнародній спільноті», - сказав Лубінець.
За його словами, це можна трактувати як завгодно, навіть як тиск на міжнародні організації. Але, якщо вони по-іншому не хочуть працювати і виконувати свою роботу, то про це треба розповідати.
«Бо я кажу не за себе – я кажу за громадян України, яких кожного дня вбивають, катують, примусово депортують. І якщо ви робите вигляд, що нічого не відбувається – то ви цей вигляд робили вісім років. І саме, у тому числі, через вашу «глибоку стурбованість» ви довели до того, що агресор пішов далі. І вже більш як вісім місяців йде відкрита війна, де рф намагається захопити всю територію нашої держави», - сказав український омбудсман.
На думку посадовця, це є колективною відповідальністю, у тому числі й МКЧХ.
Як повідомлялося, раніше керівник Офісу Президента Андрій Єрмак поставив вимогу Міжнародному комітету Червоного Хреста - до 17 жовтня направити свою місію до колонії в Оленівці на тимчасово захопленій території Донецької області, де утримують українських військовополонених. Він запевнив, що Україна всіляко сприятиме цій місії і готова до неї долучитися. У іншому разі, за його словами, Україна застосовуватиме всі можливі інформаційні й дипломатичні засоби для зрушення цього питання з місця.
Лубінець 17 жовтня заявив, що представники Міжнародного комітету Червоного Хреста не приїхали на лінію розмежування, де на них чекала делегація України.