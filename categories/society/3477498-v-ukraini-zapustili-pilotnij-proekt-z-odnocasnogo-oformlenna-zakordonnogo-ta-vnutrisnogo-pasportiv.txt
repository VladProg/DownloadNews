Кабінет Міністрів на засіданні 7 травня затвердив експериментальний проєкт щодо одночасного оформлення (у тому числі замість втраченого або викраденого), обміну паспорта громадянина України та паспорта громадянина України для виїзду за кордон.

Про це повідомив Прем'єр-міністр Денис Шмигаль, передає Укрінформ з посиланням на Урядовий портал.
Проведення експерименту пропонується встановити протягом двох років, зазначив він.
«Продовжуємо робити державні послуги для громадян зручними та швидкими навіть в умовах війни. Затвердили експериментальний проєкт, який дозволить українцям оформити закордонний та внутрішній паспорти одночасно. Це дозволить мінімізувати витрати часу в отриманні чи відновленні документів, що особливо важливо в умовах воєнного часу», – підкреслив Шмигаль.
У проєкті зазначається, що його метою є удосконалення надання адміністративних послуг у сфері міграції та мінімізації часу для їх отримання в умовах введення та продовженням воєнного стану.
Як повідомлялося, 24 лютого російська федерація розпочала новий етап війни проти України – повномасштабне вторгнення. російські загарбники обстрілюють та бомбардують мирні міста й села України.
В Україні запровадили воєнний стан.