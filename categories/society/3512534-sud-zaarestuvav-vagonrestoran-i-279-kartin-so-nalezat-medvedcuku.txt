Личаківський районний суд Львова заарештував 279 картин та залізничний вагон-ресторан із меблями, предметами інтер’єру та посудом, що належать народному депутату Віктору Медведчуку.

Як передає Укрінформ, про це ідеться в повідомленні на сайті Личаківського райсуду.
17 червня слідчий суддя задовольнив клопотання генерального прокурора та наклав арешт на майно підозрюваного Медведчука, яке було виявлено у процесі проведення обшуку 7 червня в будинку та земельній ділянці, які належать йому на праві приватної власності.
"Загалом арештовано 279 картин, 4 статуетки, 10 годинників, 5 чашок, 1 келих, 1 піднос, 2 вази, 1 графин, 2 підставки, 2 срібних підстаканника, 1 чайник, 31 коробка з елементами посуду, залізничний вагон-ресторан з меблями, предметами інтер’єру та посуду", - зазначили у суді.
Як повідомляв Укрінформ, генпрокурор Ірина Венедіктова 11 травня 2021 року підписала повідомлення про підозру депутатам від ОПЗЖ Віктору Медведчуку і Тарасу Козаку у держзраді та замаху на розграбування національних ресурсів у Криму.
Слідство вважає, що Медведчук домовлявся з державою-агресором для перереєстрації родовища "Глибока" в Чорному морі за 75 км від Феодосії і видобутку корисних копалин, які є національним ресурсом України.
Окрім цього, Медведчука підозрюють у держзраді (передання агресору секретної інформації про військовий підрозділ ЗСУ).
Печерський районний суд Києва 13 травня 2021 року обрав Медведчуку запобіжний захід у вигляді цілодобового домашнього арешту та зобов'язав його носити засіб контролю - електронний браслет.
Козака суд оголосив у розшук.
20 серпня 2021 року Венедіктова заявила про завершення слідства у справі про державну зраду Медведчука і Козака.
27 лютого 2022 року стало відомо, що Медведчук втік.
12 квітня внаслідок спецоперації, проведеної Службою безпеки України, його затримали Личаківський районний суд Львова обрав йому запобіжний захід у вигляді тримання під вартою.
Також Личаківський райсуд заарештував 154 об'єкти рухомого і нерухомого майна Медведчука та його дружини Оксани Марченко.
2 червня слідчі Державного бюро розслідувань завершили досудове розслідування у справі Медведчука про держзраду (ст. 111) та порушення законів і звичаїв війни (ст. 438 ККУ). Йому загрожує покарання у вигляді позбавлення волі на строк до 15 років з конфіскацією майна або без такої.