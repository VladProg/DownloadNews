Міністерство оборони внесло зміни до Положення про військово-лікарську експертизу в Збройних силах України, розширивши перелік осіб, придатних до служби у воєнний час.

Як передає Укрінформ, про це йдеться у наказі Міноборони №490 від 18 серпня, який опублікований на сайті Верховної Ради.
Так, обмежено придатними у воєнний час визнаються призовники, що мають клінічно вилікуваний туберкульоз та залишкові зміни після вилікуваного туберкульозу різних локалізацій.
У воєнний час індивідуально визначатиметься придатність до служби безсимптомних носіїв ВІЛ; осіб із повільно прогресуючими та непрогресуючими з незначними порушеннями функцій та рідкими загостреннями хворобами крові та кровотворних органів; осіб з незначними порушеннями функцій ендокринної системи, незначними порушеннями харчової поведінки та обміну речовин.
Також до розширеного списку тих, хто визнаватиметься придатним, увійшли особи з легкими короткотривалими проявами психічних розладів; невротичними, пов’язаними із стресом, і соматоформніми розладами при помірно виражених, короткотривалих проявах, з астенічним станом; особи з повільно прогресуючими хворобами центральної нервової системи з незначними порушеннями функцій; з епізодичними та пароксизмальними розладами (крім епілепсії) з незначними порушеннями функцій органів і систем.
Як повідомлялося, міністр оборони Олексій Резніков заявив, що на сьогодні немає потреби оголошувати мобілізацію для збільшення чисельності Сил оборони, головне – навести лад з центрами комплектування та військово-лікарськими комісіями.