Окремі норми закону “Про медіа” набирають чинності в різний час. Зокрема — щодо особливостей строків перереєстрації друкованих медіа.

Про це повідомляє пресслужба Міністерства юстиції України, передає Укрінформ.
Зазначається, що у зв’язку з набранням чинності закону “Про медіа” втратили чинність закони «Про друковані засоби масової інформації (пресу) в Україні» та «Про інформаційні агентства».
“Міністерство юстиції України здійснювало свої повноваження у сфері державної реєстрації (перереєстрації) друкованих засобів масової інформації та інформаційних агентств як суб’єктів інформаційної діяльності до 30.03.2023. Звертаємо увагу, що у прикінцевих і перехідних положеннях закону зазначено окремі норми, які набирають чинності в різний час. Зокрема щодо особливостей і строків перереєстрації друкованих медіа”, - ідеться в повідомленні.
У міністерстві пояснюють, що на час, визначений ч. 1 ст. 118 цього закону (з моменту визнання Верховною Радою України певної держави державою-агресором (державою-окупантом) та протягом п’яти років з дня прийняття Верховною Радою рішення про скасування такого статусу), реєстрація суб’єктів у сфері друкованих медіа є обов’язковою і здійснюється в порядку, визначеному ст. 63 закону “Про медіа”, у тому числі з урахуванням ч. 8 цієї статті щодо обов’язковості сплати реєстраційного збору.
За реєстрацію стягується реєстраційний збір у розмірі одного прожиткового мінімуму для працездатних осіб, що встановлений станом на 1 січня року, в якому подається заява про реєстрацію.
У Мін’юсті додали, що станом на 1 січня 2023 року такий прожитковий мінімум становить 2684 грн відповідно до ст.7 Закону України «Про державний бюджет України на 2023 рік».
Також зазначається, що відповідно до п.21 Прикінцевих та перехідних положень вказаного закону суб’єктам, що діють на день набуття чинності законом “Про медіа” на підставі свідоцтва про реєстрацію друкованого засобу масової інформації, необхідно пройти реєстрацію упродовж року з дотриманням вимог ст. 63 закону.
Як уточнюється, плата за таку реєстрацію не стягується. Після спливу цього строку свідоцтва про реєстрацію друкованих засобів масової інформації втрачають чинність.
У Мін’юсті зауважують, що реєстрація друкованих медіа у мирний час є добровільною і здійснюється з дотриманням вимог ст. 63 закону.
“Інформаційні агентства повинні визначитися зі своїм статусом і перереєструватися як суб’єкти у сфері медіа упродовж року з дня набуття чинності законом – до 31 березня 2024 року. Перереєстрація здійснюється на підставі свідоцтва про державну реєстрацію інформаційного агентства як суб’єкта інформаційної діяльності та відбувається безкоштовно”, - ідеться в повідомленні.
Зазначається, що після цієї дати свідоцтва про державну реєстрацію інформаційного агентства як суб’єкта інформаційної діяльності втратять чинність.
Як повідомлялося, 31 березня 2023 року набув чинності Закон України «Про медіа», який започатковує ґрунтовну реформу у медіагалузі та визначає правові засади діяльності в Україні суб’єктів у сфері медіа, а також засади державного управління, регулювання та нагляду у цій сфері.