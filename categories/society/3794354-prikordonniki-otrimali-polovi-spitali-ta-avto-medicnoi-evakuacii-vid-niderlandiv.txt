В Україну доставили три модульні польові госпіталі Role 2 (на 9 вантажівках та 6 причепах), а також 6 автомобілів медичної евакуації Toyota Land Cruiser.

Про це йдеться у повідомленні ДПСУ, передає Укрінформ.
Майно та техніку медичного призначення за підтримки Уряду Нідерландів передала Державній прикордонній службі України нідерландська компанія-виробник «Hospitainer».


У ДПСУ наголошують, що партнери постійно вдосконалюють комплектацію мобільних комплексів медичної підтримки, зважаючи на реальні умови їх використання. Надані цього разу модулі мобільних шпиталів (Роль 2 Е (розширена) на 36 госпітальних ліжок) більше пристосовані для використання у холодну пору року, мають розширені можливості для розташування медичного персоналу та пацієнтів.
«Це медичне обладнання спеціального призначення має розширені функції, а саме – збільшення кількості ліжок. Також важливою технічною складовою є включення в це обладнання нових кондиціонерів, які мають активний спосіб вентиляції, в попередніх моделях такого не було. Крім того, новим і важливим елементом є блок для медичного персоналу. І ще, вдосконалений мобільний госпіталь можна використовувати як стабілізаційний пункт, що є вкрай важливим в наданні медичної допомоги для збереження золотої години життя пацієнта», - зазначає начальник поліклініки одного з госпіталів Держприкордонслужби Дмитро Лайтан.
«Цього разу ми поставили три покращених модульних польових госпіталів Role 2, зокрема додали більше ліжок та намет для побуту особового складу. Також даний Role включає систему водопостачання, зокрема душ. Ми вдосконалили шлюзи, тобто переходи між наметами стали більш надійні та витривалі. Крім цього, в цих модулях система водопостачання адаптована до зимового періоду», - акцентував представник компанії «Hospitainer» Бар-Джоп Круйсен.
Бар додав, що уряд Нідерландів продовжує підтримувати Україну, адже нідерландці відчувають спорідненість з українським народом.
Як повідомлялось, з липня 2023 року від уряду Нідерландів та компанії «Hospitainer» Держприкордонслужба України отримала 18 автомобілів Toyota Land Cruiser, 10 модульних польових госпіталів Role 1, 5 модульних польових госпіталів Role 2, 5 рефрижераторних автомобілів, 1 стоматологічний модуль.