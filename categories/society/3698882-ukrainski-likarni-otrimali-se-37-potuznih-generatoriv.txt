Лікарні у семи областях та місті Київ отримали 37 потужних генераторів, завдяки чому медики зможуть забезпечити безперебійний доступ пацієнтів до необхідної медичної допомоги.

Як передає Укрінформ, про це повідомляє Міністерство охорони здоров'я України.
“До українських медичних закладів було доставлено 37 потужних генераторів завдяки співпраці Міністерства охорони здоров’я України та Місії Агентства з міжнародного розвитку США в Україні (USAID). Загалом генератори розвезено до 34 закладів охорони здоров’я у Київській, Чернігівській, Житомирській, Миколаївській, Дніпропетровській, Харківській, Херсонській областях та у місті Києві”, – ідеться в повідомленні.

Міністр охорони здоров’я України Віктор Ляшко підкреслив, що досвід минулої зими дав чітке розуміння того, як важливо забезпечити безперебійне електроживлення медичних закладів. Фактично – це означає забезпечити безперебійний доступ пацієнтів до необхідної медичної допомоги. МОЗ не може нікому дозволити ставити здоровʼя українців під загрозу, які б атаки не планував ворог.

Він зауважив, що повномасштабна війна змушує діяти в екстраскладних умовах та бути готовим до будь-яких сценаріїв. “Тому ми й надалі активно працюємо з міжнародними партнерами, які відгукуються на наш запит і допомагають максимально забезпечити медичні заклади генераторами. Сьогодні їх отримали ще 34 заклади. Дякую за підтримку!” – зазначив Ляшко.
Генератори спрацьовуватимуть у разі надзвичайної ситуації та аварійного відключення електрики і постачатимуть напругу в мережу. Завдяки чому медики зможуть бути готовими до можливих збоїв в електропостачанні та забезпечити безперебійний доступ пацієнтів до необхідної медичної допомоги.
Як повідомляв Укрінформ, у квітні Волинська, Рівненська, Сумська, Дніпропетровська та Івано-Франківська області отримали 12 автомобілів швидкої медичної допомоги, придбані “Медичними закупівлями України” в межах ініціативи UNITED24.
Фото: МОЗ