У Державному бюджеті на 2023 рік на видатки Міністерства освіта науки передбачено 142,8 млрд грн.

Про це повідомляє МОН, передає Укрінформ.
"Загалом за ухваленим Держбюджетом на 2023 рік МОН передбачено видатки обсягом 142,8 млрд грн. З них за загальним фондом – 122,1 млрд грн. Загальнодержавні видатки (субвенції) – 90,3 млрд грн", - йдеться у повідомленні.
Зазначається, що додалися дві нові субвенції: 1,5 млрд грн – на облаштування безпечних умов у школах; 1 млрд грн – на придбання шкільних автобусів.

Крім того, 22,5 млрд грн виділено на підготовку кадрів закладами вищої та фахової передвищої освіти; 4,2 млрд грн – виплата академічних стипендій; 0,5 млрд грн – забезпечення діяльності Національного фонду досліджень, грантової підтримки наукових досліджень і науково-технічних (експериментальних) досліджень та інші видатки.
«Можливо, бюджет дещо менший, ніж очікували освітяни, але ми обов'язково впораємося. Вдячний кожному, хто долучився до роботи над формуванням пропозицій до Держбюджету на наступний рік за напрямом освіти і науки», – зазначив міністр освіти та науки Сергій Шкарлет.
У МОН зазначили, що до другого читання закону про бюджет-2023 було збільшено видатки МОН на 555 млн грн. З них: 50 млн грн – для здобуття професійної (професійно-технічної) освіти за спеціальностями загальнодержавного значення; 20 млн грн – для продовження навчання молоді за програмами підготовки магістрів, докторів філософії та докторів наук у провідних українських ЗВО і за кордоном; 30 млн грн – для проведення всеукраїнських заходів із позашкільної освіти для молоді; 215 млн грн – для здійснення зовнішнього оцінювання, моніторингу якості освіти УЦОЯО; 150 млн грн – на забезпечення організації здобуття освіти за дистанційною формою навчання, зокрема дітям, які вимушено перебувають за кордоном; 90 млн грн – для Національного фонду досліджень.
Як повідомляв Укрінформ, 3 листопада 2022 року Верховна Рада ухвалила Закон України «Про Державний бюджет на 2023 рік». Основні видатки передбачено на обороноздатність України та соцзабезпечення.