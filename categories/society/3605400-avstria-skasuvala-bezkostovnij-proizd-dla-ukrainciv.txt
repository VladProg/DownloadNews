З 1 листопада в Австрії почали діяти нові правила проїзду для громадян України, які, зокрема, передбачають одноразовий безплатний квиток лише для прибулих переселенців та платний проїзд у столиці Відні.

Як передає Укрінформ, про це інформує на своїй сторінці у Фейсбуці посольство України в Австрії.
«Зміна правил проїзду для громадян України, які перебувають в Австрії! Починаючи з 1 листопада. проїзд для громадян України в громадському транспорті міста Відень є платним», - йдеться у повідомленні.
З детальною інформацією щодо придбання проїзних квитків у громадському транспорті Відня можна ознайомитися за посиланням.
Також з 1 листопада змінилися правила проїзду для українців залізничним транспортом Австрії (ÖBB).
«З 1 листопада 2022 року безкоштовний квиток для поїздів Австрійською федеральною залізницею (ÖBB) буде доступний одноразово під час першого в’їзду в Австрію (потяги з Бржецлава, Братислави чи Хедьєшалома до пункту призначення в Австрії або для проїзду транзитом через територію Австрії)», - повідомили у посольстві.
«Квиток для українців, які прибули вперше» (Erstankunft Ukraine-Ticket) надаватиметься всім особам з українським паспортом, які прибувають з України через кордони Чехії, Словаччини та Угорщини. Цей квиток дійсний протягом 24 годин з моменту видачі для здійснення поїздки до пункту призначення в Австрії або до прикордонних станцій у напрямку Німеччини, Швейцарії або Італії у 2-му класі потягів ÖBB.
Українці, які вже перебувають в Австрії, з 1 листопада мають купувати квитки на потяги ÖBB. Більш детально з інформацією з цього приводу можна ознайомитися за посиланням.
Зазначається, що посольство України продовжує перемовини з федеральним урядом Австрії, політиками та підприємствами, які забезпечують роботу громадського транспорту, «стосовно створення доступніших умов проїзду для громадян України, які перебувають у Австрії з метою тимчасового захисту».
Як повідомлялося, в Австрії знаходиться близько 88 тис. тимчасово переміщених осіб з України, які були вимушені втекти з країни, рятуючись від війни. Переважно це – жінки та діти.
Фото: oebb.at