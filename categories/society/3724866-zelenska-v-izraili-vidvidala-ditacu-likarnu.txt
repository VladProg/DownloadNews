Дружина Президента Олена Зеленська ознайомилася з ізраїльським підходом до допомоги дітям із психологічними травмами у дитячому шпиталі Safra Children’s Hospital при всесвітньо відомій ізраїльській клініці Sheba.

Про це перша леді повідомила у Телеграмі, передає Укрінформ.

Джерело: телеграм-канал Олени Зеленської
“Сьогодні побувала в Safra Children’s Hospital – одній із найбільших дитячих лікарень Ізраїлю. Відвідала її з колегою Міхаль Герцог, щоб побачити, як працює комплексний ізраїльський підхід до допомоги дітям із психологічними травмами, і застосовувати його вдома, в Україні. До речі, потужний ізраїльський досвід роботи з травмою переймаємо вже понад рік”, - зазначила Зеленська.
Дружина Президента підкреслила, що в Ізраїлі діти теж знають, що таке повітряні тривоги, що таке бігти до укриття та вчитися в бомбосховищі, але завдяки якісній психологічній підтримці, вони також знають як пережити травму, побороти страхи і жити далі.

Зеленська наголосила, що Всеукраїнська програма ментального здоров’я орієнтована, зокрема, і на дітей – щоб їхні воєнні страхи й біль не позначилися на подальшому житті.
Як повідомляв Укрінформ, дружина Президента України Олена Зеленська перебуває з візитом в Ізраїлі, вона вже зустрілася з президентським подружжям – Іцхаком і Міхаль Герцог.