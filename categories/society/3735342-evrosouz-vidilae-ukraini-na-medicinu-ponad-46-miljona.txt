Євросоюз виділяє Україні понад 4,6 млн євро на проєкти у сфері охорони здоров’я в рамках програми EU4Health.

Про це повідомляє Міністерство охорони здоров'я, передає Укрінформ.
«Угода в рамках ЕU4Health, яка була підписана рік тому, дозволяє системі охорони здоров’я України інтегруватися в європейський простір. Вона передбачає значне фінансування на рівні Європейського Союзу для підтримки медичних систем та ініціатив громадського здоровʼя. Це сприятиме підвищенню рівня доступності українців до медичних послуг та розвитку системи ранньої діагностики неінфекційних захворювань, зокрема онкологічних та серцево-судинних захворювань», — зазначив заступник міністра охорони здоров’я, головний державний санітарний лікар Ігор Кузін.

Так, за рік Міністерство охорони здоров’я подало заявки на участь у дев'яти проєктах. Європейська комісія схвалила участь України в них та підтвердила понад 4,6 мільйона євро загального фінансування на їх реалізацію.
Зокрема, мова йде про такі проєкти: профілактика серцево-судинних захворювань та діабету; профілактика і моніторинг онкологічних та інших неінфекційних захворювань, посилення інфекційного контролю у лікарнях та серед медичних працівників; покращення діагностики рідкісних захворювань та обмін досвідом у їх лікуванні між країнами ЄС.
Також серед проєктів - навчання фахівців з контролю за (відповідністю - ред.) лікарських засобів та медичних виробів стандартам ЄС, а також новітнім методам лікування й оцінки медичних технологій; впровадження європейської системи оцінки безпеки крові, тканин та клітин людини; інтеграція української системи електронного здоровʼя до єдиної електронної системи охорони здоровʼя ЄС; взаємодія між країнами ЄС для спільного формування пріоритетів, цілей та заходів для покращення глобального здоровʼя громадян ЄС; посилення системи реагування на транскордонні загрози та епіднагляд за ними.
Наразі триває підготовка до підписання грантових угод між країнами-учасницями та Європейською комісією, старт проєктів запланований на кінець 2023 — початок 2024 року, а середня тривалість реалізації цих проєктів — два-чотири роки.
Від України п'ять проєктів реалізовуватиме Центр громадського здоров’я МОЗ України, ще чотири — Охматдит, Український центр трансплант-координації, ДП «Електронне здоров’я» та Державний експертний центр МОЗ України.
Окрім грантів спільної дії, які реалізовують уряди країн ЄС, в рамках програми EU4Health фінансування на реалізацію ініціатив можуть отримати також неурядові організації та бізнес.
Так, у рамках робочої програми EU4Health-2023 оголошено 12 відкритих конкурсів на фінансування ініціатив та програм за напрямами: рівний доступ до медичної допомоги, ментальне здоров’я, неінфекційні захворювання, онкологія, медичне обладнання.
Загальний бюджет відкритих конкурсів становить майже 20 мільйонів євро. Податися на них можуть наукові та навчальні заклади, науково-дослідні інститути, лікарні, приватні медичні заклади, громадські та пацієнтські організації. Дедлайн подачі заявок — 17 жовтня 2023 року.
Програма EU4Health створена країнами-членами ЄС для щорічного фінансування низки пріоритетних напрямів в охороні здоров’я ЄС та країнах-учасницях і триватиме з 2021 по 2027 рік.
Програма була впроваджена у відповідь на пандемію COVID-19 для посилення готовності до кризових ситуацій в ЄС та покликана сприяти розв’язанню довгострокових проблем охорони здоров’я шляхом створення більш стійких і доступних систем охорони здоров’я. Серед пріоритетів Програми: профілактика в охороні здоров'я, боротьба з COVID-19, цифровізація охорони здоров'я, боротьба з онкозахворюваннями, бактеріологічною резистентністю, поліпшення доступу до якісних лікарських засобів і медвиробів. Загальний бюджет програми на 2021-2027 роки становить 5,3 млрд євро.