Міністерство юстиції України запускає єдиний національний портал «Скажи правду» зі збору доказів для захисту та представництва України в Європейському суді з прав людини та Міжнародному суді ООН.

Як передає Укрінформ, про це Мін'юст повідомив журналістам.
«Наша кампанія «Скажи правду» має одну мету — притягнення рф до відповідальності у Європейському суді з прав людини. Для цього нам потрібні докази, а саме відео, фото та записи про порушення, вчинені загарбниками на нашій землі», - підкреслили в Мінюсті.
На порталі кожен, хто постраждав від дій російських агресорів, може подати заявку та розповісти власну правду, яку почує весь світ.
«Ми ведемо роботу згідно з міжнародними стандартами й гарантуємо постраждалим та свідкам захист і збереження персональної інформації. Жодне свідчення не залишиться поза увагою», - зазначили у Мінюсті.
Щоб подати заявку, потрібно перейти сайт. Заповнити форму з інформацією про злочин, свідків та жертв, додати медіадокази та розказати якомога більше про те, що сталося.
«Допоможи нам покарати агресора на судовому майданчику, поки ЗСУ боронять нас на передовій!», - наголосили в Мінюсті.
Як повідомляв Укрінформ, Херсонська прокуратура шукає свідків, яким відомі обставини та відомості про зниклих після мітингів проти російських загарбників людей.
Фото: Стас Юрченко