У Нідерландах українці хвилиною мовчання вшанували пам'ять загиблих у трагедії MH17.

Як повідомляє кореспондент Укрінформу, у дев’яту річницю трагедії українці зібралися біля меморіального комплексу пам'яті жертв трагедії, що поблизу аеропорту "Схіпхол", звідки 17 липня 2014 року вилетів пасажирський літак рейсу MH17.
“Нідерланди дуже підтримують нас, і ми висловлюємо свою вдячність та підтримку, адже вони також постраждали через цю війну. Також важливо пам’ятати, що в Україні досі гинуть люди кожного дня”, - сказала учасниця акції, українка Ліна Шишова.

До монумента MH17 українці поклали букети із соняшників, адже літак цього рейсу впав у поле соняшників.
Також довкола комплексу висаджено поле живих соняшників. Квіти виростили з донбаського насіння, взятого з поля, на яке з неба падали тіла загиблих та уламки збитого літака.

Як повідомлялося, пасажирський Boeing-777 “Малайзійських авіаліній”, що виконував рейс MH17 з Амстердама в Куала-Лумпур, зазнав катастрофи над тимчасово окупованою частиною Донецької області 17 липня 2014 року.
На борту лайнера перебували 283 пасажири та 15 членів екіпажу, всі вони загинули.
Визнані винними у справі про збитий літак рейсу MH17 ексофіцер ФСБ колишній "міністр оборони "ДНР" Ігор Гіркін (Стрєлков), генерал ГРУ генштабу збройних сил РФ, глава "ГРУ ДНР" Сергій Дубинський та громадянин України Леонід Харченко мають виплатити 16 млн євро компенсацій.

Таке рішення ухвалив суд у Нідерландах.
Гіркін, Дубинський і Харченко визнані винними у збитті літака рейсу MH17 та вбивстві 298 людей, їх засуджено до довічного ув'язнення. Підполковник ГРУ Олег Пулатов був виправданий.
Пасажирський Boeing-777 "Малайзійських авіаліній", що виконував рейс MH17 з Амстердама в Куала-Лумпур, зазнав катастрофи на тимчасово окупованій частині Донецької області 17 липня 2014 року. На борту лайнера перебували 283 пасажири та 15 членів екіпажу, всі вони загинули.
Міжнародна слідча група дійшла висновку, що літак був збитий із зенітно-ракетного комплексу "Бук", який належить 53-ій зенітно-ракетній бригаді протиповітряної оборони російських збройних сил, дислокованій у Курську.
19 червня 2019 року слідча група назвала імена чотирьох підозрюваних, яких вважають причетними до транспортування та бойового застосування ЗРК "Бук". Це колишній офіцер фсб, колишній "міністр оборони" так званої "ДНР" Ігор Гіркін (Стрєлков), генерал, а на час збиття літака - полковник ГРУ генштабу збройних сил РФ, глава "ГРУ ДНР" Сергій Дубинський, підполковник ГРУ Олег Пулатов (усі – громадяни РФ) та громадянин України Леонід Харченко, який воював на боці "ДНР".
Окружний суд Гааги у березні 2020 року розпочав розгляд справи про катастрофу літака рейсу MH17.
Фото: І.Драбок