З тимчасово захоплених територій вдалося повернути двох підлітків.

Про це віцепрем'єр-міністр – міністр з питань реінтеграції тимчасово окупованих територій Ірина Верещук повідомила у Телеграмі, передає Укрінформ
“Вчора повернули з тимчасово окупованих територій двох підлітків: Івана Матковського та Максима Бойка. Обидвоє є студентами Маріупольського будівельного коледжу. Трішки втомлені, але зараз вони в безпеці”, - написала Верещук.
Вона подякувала опікуну хлопців Антону Білаю за наполегливість у їх визволенні, а також Міжнародному комітету Червоного Хреста та благодійному фонду «СОС Дитячі Містечка» за допомогу.
Як повідомлялося, 24 лютого президент рф володимир путін оголосив про початок повномасштабного вторгнення в Україну. Війська рф обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, балістичних ракет.