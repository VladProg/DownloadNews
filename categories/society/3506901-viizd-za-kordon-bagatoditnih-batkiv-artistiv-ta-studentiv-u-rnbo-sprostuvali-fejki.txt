Центр протидії дезінформації при Раді національної безпеки та оборони України спростував низку фейків щодо виїзду чоловіків за кордон.

Як передає Укрінформ, про це ЦПД повідомив у Телеграмі.
Зокрема, щодо неправдивих даних про дозвіл чоловікам-артистам вільно виїжджати за кордон, Центр протидії дезінформації наголосив: «Виїзд чоловіків віком від 18 до 60 років дозволяється у разі, якщо вони здійснюють збір та перевезення гуманітарної допомоги для українських військових, або ж зібрані кошти з концертів та їх виступів спрямовуються на потреби ЗСУ».
Щодо випадків, коли деяких чоловіків - батьків трьох дітей на кордоні не пропускають, наголошується, що дозвіл на вільний виїзд за кордон не діє в разі, якщо хтось із дітей уже є повнолітнім.
Натомість за ситуації, коли діти народжені від різних дружин, та всі мають різні прізвища, цей нюанс не впливає на можливість виїзду. Головне – щоб у свідоцтвах про народження дітей було зазначено, хто є їхнім батьком.
Щодо можливості виїзду чоловікам, які навчаються за кордоном, умовою є навчання в іноземному закладі за денною формою.
Як повідомлялося, 24 лютого президент російської федерації володимир путін оголосив про початок повномасштабного вторгнення в Україну.
В Україні оголошені воєнний стан та загальна мобілізація. На період дії воєнного стану чоловікам - громадянам України віком від 18 до 60 років обмежено виїзд за межі країни.