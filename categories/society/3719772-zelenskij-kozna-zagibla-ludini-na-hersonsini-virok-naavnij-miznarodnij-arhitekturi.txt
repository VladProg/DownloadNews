Потрібна чітка і швидка реакція світу на те, що відбувається на Херсонщині, бо кожна людина, загибла внаслідок підриву росіянами Каховської ГЕС, – це вирок наявній міжнародній архітектурі.

Про це Володимир Зеленський сказав у відеозверненні, передає Укрінформ.
"Зараз потрібна чітка і швидка реакція світу на те, що відбувається. Навіть неможливо встановити достеменно – скільки людей на окупованій тимчасово території Херсонщини можуть загинути без порятунку, без питної води, без їжі, без медичної допомоги", сказав він і підкреслив, що наші військові та спецслужби настільки, наскільки це можливо, попри обстріли – рятують людей.", - зазначив глава держави.

Відео: Офіс Президента

Але, за словами Президента, потрібні масштабні зусилля. Потрібно, щоб міжнародні організації – такі, як Міжнародний Червоний Хрест, – негайно долучилися до рятувальної операції та допомогли людям саме на окупованій частині Херсонщини.
За словами Президента, "кожна загибла людини там – це вирок наявній міжнародній архітектурі, міжнародним організаціям, які розучилися рятувати життя. Якщо зараз міжнародної організації немає в зоні цієї катастрофи – значить, її взагалі немає, значить, вона недієздатна. Усі відповідні звернення України, нашого уряду є".
Глава держави зауважив, що багато лідерів світу, керівників держав, урядів, міждержавних об’єднань висловили свою підтримку Україні та чітке засудження російського злочину екоциду. "Разом маємо і притягти до відповідальності окупантів. Зараз ми маємо сконцентрувати увагу світу для ліквідації наслідків чергової катастрофи з вини Росії, маємо не допустити подальшу руйнівну активність окупантів", - наголосив Зеленський.
Як повідомляв Укрінформ, у ніч проти 6 червня російська армія підірвала дамбу Каховської ГЕС. На правобережжі Херсонської області в зоні лиха опинилися близько 16 тисяч людей. Із небезпечних місць розпочалася евакуація.
Фото: ОП