У вільному доступі загалом розміщено 1288 електронних підручників і посібників для школярів та вчителів.

Про це повідомив міністр освіти і науки Сергій Шкарлет в Телеграмі, передає Укрінформ.
"​Команда МОН постійно доповнює перелік корисних ресурсів для дорослих та дітей щодо психологічної підтримки, навчання та отримання важливої інформації під час війни. Крім того, на сайті Інституту модернізації змісту освіти доступні електронні версії підручників для закладів загальної середньої освіти з 1-го до 11-го класу. Загалом у вільному доступі розміщено 1288 підручників і посібників. Завдяки QR-коду вчителі та учні можуть за лічені секунди знайти необхідні підручники", - написав Шкарлет.
Як повідомлялося, дистанційну форму навчання організовано в понад 12 тис. 600 закладах загальної середньої освіти.