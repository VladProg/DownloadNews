У Київській області правоохоронці викрили організовану групу, яка незаконно переправляла осіб через держкордон під виглядом волонтерів.

Як передає Укрінформ, про це Офіс генерального прокурора повідомляє у Фейсбуці.
За процесуального керівництва Броварської окружної прокуратури викрито та повідомлено про підозру трьом учасникам організованої групи за фактами незаконного переправлення осіб через державний кордон (ч. 3 ст. 332 Кримінального кодексу України).
За даними слідства, співзасновниця громадської організації налагодила схему виїзду чоловіків призовного віку за кордон. До протиправної діяльності організаторка, яка є діючим адвокатом, залучила двох співробітників громадської організації. Вона повністю координувала їх роботу, розподілила та визначила ролі кожного з них.
Підозрювані у період воєнного стану пропонували чоловікам призовного віку виїхати за кордон, як водії, які перевозять гуманітарну допомогу або вантажі для потреб ЗСУ. Їх реєстрували у системі «Шлях». Це надавало чоловікам право безперешкодно виїхати за межі України.
Вартість такої послуги становила від 900 до 4 000 доларів. Отримані кошти за незаконне переправлення через держкордон України розподіляли між учасниками організованої групи.
Наразі слідство перевіряє причетність підозрюваних до організації незаконного перетину кордону понад 70 особами, з яких 27 не повернулися на територію України.
Під час обшуків в офісі громадської організації та за місцями проживання підозрюваних правоохоронці вилучили бланки заяв від «волонтерів», документи, списки громадян із зазначенням суми сплачених коштів та інші речові докази.

Встановлюється повне коло осіб, причетних до цієї схеми. До суду скеровані клопотання про обрання підозрюваним запобіжних заходів.
Як повідомляв Укрінформ, СБУ ліквідувала в різних регіонах ще кілька схем ухилення від мобілізації, зокрема викрила трьох посадовців військкоматів і двох співробітників військово-лікарської комісії.