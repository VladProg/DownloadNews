За час повномасштабної війни росії проти України понад 970 дітей було евакуйовано до Туреччини.

Про це дружина Президента України Олена Зеленська повідомила в інтерв'ю інформаційному агентству Анадолу, повідомляє Укрінформ.
"Я звернулася до пані Еміне (першої леді Туреччини Еміне Ердоган – ред.) з проханням підтримати нас. Зусиллями великої команди людей, залучених до евакуації українських дітей, серед яких наше посольство в Туреччині, представники місцевої української влади, меценати та волонтери, вже евакуйовано 973 наших дітей. Словом, ми відчули підтримку Туреччини і на словах, і на ділі", - сказала Зеленська.

Як повідомлялося, 24 лютого президент рф путін оголосив про повномасштабне вторгнення в Україну. Російські війська обстрілюють та знищують об'єкти інфраструктури, проводять масовані обстріли житлових районів українських міст та сіл з використанням артилерії, реактивних систем залпового вогню та балістичних ракет.