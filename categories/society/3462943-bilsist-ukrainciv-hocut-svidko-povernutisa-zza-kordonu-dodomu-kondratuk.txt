Більшість українок та українців, які через збройну агресію росії змушені були виїхати за кордон, хочуть якомога швидше повернутися додому.

На цьому в коментарі Укрінформу наголосила заступниця Голови Верховної Ради України Олена Кондратюк, яка поряд з дев’ятьма іншими керівницями парламентів європейських країн відвідала місця розміщення українців у Холмі (південний схід РП).
Вона зазначила, що спікерки та віцеспікерки парламентів європейських країн ЄС змогли особисто ознайомитися з тим, які умови надає Польща нашим співгромадянам, котрі тимчасово шукають прихистку за кордоном.
“Ми дивимося, як можемо їм допомогти в освітньому та культурологічному процесах”, - підкреслила політик.
За її словами, найчастіше українки у Польщі цікавляться питаннями, як знайти роботу і як швидше адаптувати дітей до навчання у нинішніх умовах за кордоном. Вона зауважила, що це можуть бути комбіновані класи, окремі освітні процеси чи онлайн навчання.
“Однак головне, щоб люди почувалися не лише в безпеці, а й соціально захищеними”, - констатувала Кондратюк.

Заступниця голови ВР зазначила, що спікерки парламентів країн ЄС усвідомлюють, яким чином вони можуть допомогти українцям: йдеться про психологічну адаптацію дітей і сприяння їхнім мамам у пошуках роботи.
“Але всі розуміють, що це тимчасово, люди дуже хочуть повернутися додому”, - наголосила Кондратюк.
За її словами, важливо також, щоб українці отримали цільову допомогу за кордоном, яку їм виділяють уряди інших країн.
Як відомо, ознайомилися з умовами перебування українців у тимчасових пунктах на території Польщі керівниці парламентів Польщі, Австрії, Бельгії, Чехії, Кіпру, Латвії, Литви, Іспанії, заступниця президента Європарламенту, а також заступниця голови ВР Олена Кондратюк.