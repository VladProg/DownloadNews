В Україні розпочалися перевірки внутрішньо переміщених осіб за місцем їхньої реєстрації з метою верифікацій виплат на проживання.

Про це повідомила міністр соціальної політики України Оксана Жолнович, передає Укрінформ з посиланням на Мінсоцполітики.
«Допомога внутрішньо переміщеним особам – це цільова допомога, яка надається тому, хто не живе у власному будинку. Відповідно, коли людина повертається, логічно, що така виплата має припинитися. Відтак, перевірка переселенців проводиться з метою подивитися, чи всім ми надаємо таку допомогу адресно», - сказала міністр.
Наразі, за її словами, фіксується близько 30% випадків неправомірно отриманих коштів на проживання. І не завжди це робиться із злими намірами. Частіше велика кількість людей після повернення додому просто не знімається з реєстрації, тому і прийнято рішення щодо перевірки ВПО за списками.
«Ми наразі фіксуємо до 30% випадків, коли виплати надаються не тим, хто того потребує. Я вважаю, що уряд має дбати про ці кошти, бо майже всі соціальні видатки у нас здійснюються з трансфертів міжнародних партнерів, і вони хочуть бачити, що ми дуже економно і відповідально ставимося до витрачання цих коштів», - підкреслила Жолнович.
Міністр наголосила, що для тих людей, хто повернувся додому і потребує подальшого піклування з боку держави, є інші цільові програми.
Як повідомлялося, представники управлінь соціального захисту перевірять внутрішньо переміщених осіб за місцем їхньої реєстрації. У випадку відсутності ідентифікації виплати ВПО будуть припинені з наступного місяця. Якщо в ході перевірки буде встановлено, що за місцем реєстрації ВПО відсутній, буде складено відповідний акт. У десятиденний термін переселенець має звернутися до органів соцзахисту за місцем реєстрації, щоб підтвердити ідентифікацію особисто. Якщо цього не станеться, така особа позбавляється з наступного місяця виплат як ВПО.