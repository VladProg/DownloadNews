Катар готовий долучитися як посередник до процесу повернення українських цивільних заручників, які були депортовані до Росії або перебувають на тимчасово окупованих територіях України.

Про це повідомив уповноважений Верховної Ради з прав людини Дмитро Лубінець в ефірі телемарафону «Єдині новини», передає Укрінформ.
«Катар готовий брати участь у поверненні не лише українських дітей, а й цивільних заручників. Про це я вже можу сказати. У нас відбувалися неодноразові спілкування. Єдине що - дітей нам вдавалося повертати не такими темпами, як ми б хотіли. Дітей набагато більше. Але ми працюємо. У нас багато зараз окремих історій в роботі», - сказав омбудсмен.
Водночас він наголосив, що особи, які перебувають у Росії або на окупованих територіях і хочуть повернутися в Україну, або ж їхні родичі мають подати відповідне звернення до Офісу омбудсмена, адже лише воно дає юридичні підстави займатися фізичним поверненням людей.
Як повідомлялося, раніше Лубінець заявив, що до процесу повернення українця Богдана Єрмохіна, якого незаконно вивезли з тимчасово захопленого Маріуполя у РФ, були долучені посередники - Катар і ЮНІСЕФ.
19 листопада Богдан Єрмохін повернувся в Україну. У неділю йому виповнилося 18 років.
Фото: Омбудсман України