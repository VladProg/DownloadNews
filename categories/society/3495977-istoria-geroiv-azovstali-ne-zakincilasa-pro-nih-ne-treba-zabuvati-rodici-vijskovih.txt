Українські військові - захисники Маріуполя, евакуйовані з металургійного комбінату «Азовсталь», потребують підтримки і повернення додому, про них не треба забувати.

Про це родичі цих військових заявили на брифінгу в Медіацентрі Україна - Укрінформ.
«Морпіхи та всі інші захисники Азовсталі гідно виконали всі поставлені завдання. Вони стримували собою потужний натиск на всю Україну, не пропускаючи його на інші території. Зараз виходить так, що люди починають забувати про подвиг наших захисників. Так, нас просили мовчати, щоб не нашкодити. Але не потрібно думати, що історія героїв Азовсталі вже закінчилася. Їм потрібна підтримка. Їх потрібно повернути додому», - заявила Тетяна Харько, сестра захисника Маріуполя - командира морської піхоти 36-ї бригади Сергія Волинського.
Вона закликала всіх - всі організації, суспільство, всіх блогерів наслідувати приклад музичного гурту Kalush Orchestra, наслідувати приклад Руслани Лижичко, і говорити про героїв Азовсталі.
«Говоріть дуже голосно, щоб у всіх куточках нашої планети розуміли, що всіх захисників Маріуполя потрібно повернути додому. Люди, благаю, не думайте, що ви не можете вплинути на існуючу ситуацію. Кожного дня ми розмовляємо про війну. Ці розмови ведуться і в Україні, і за її межами. Я дуже прошу: спілкуючись з друзями, з родичами, з колегами, з громадянами інших держав, згадайте про воїнів Маріуполя. Згадайте про Азовсталь. Про те, що кожен з них має право повернутися додому. Ми повинні це зробити», - наголосила Харько.
Її підтримала дружина одного із воїнів, бійця полку «Азов» Наталка Зарицька.
«Ми маємо шок, але не можемо не діяти. Вихід наших героїв з Азовсталі – це не кінець, це лише початок нового етапу боротьби. Ми об’єднані навколо спільної мети… Ми маємо якнайшвидше повернути наших героїв додому. Ми маємо мати гарантії виконання Женевських конвенцій», - заявила Зарицька.
Також Харько, згадуючи свою розмову з дружиною брата і те, як розплакалася, розказала, як племінник почав її втішати, переконуючи, що його батько повернеться, «бо обіцяв».
«І раптово в екрані телефону з'явився мій племінник, маленький хоробрий хлопчик, син мого брата. Він сказав: «Тань, не плач, батько повернеться. Він обіцяв». І я благаю, допоможіть батьку повернутися до сина! Я впевнена, що таку обіцянку дав кожен син, кожен брат, кожен чоловік, кожен батько Азовсталі, кожен батько Маріуполя. Люди, будь ласка, давайте їх повернемо додому!» - закликала сестра військового.
Як повідомлялося, понад 80 днів українські захисники тримали оборону Маріуполя. 16 травня розпочалась евакуація із заблокованого російськими загарбниками заводу "Азовсталь".
Президент Володимир Зеленський заявив, що до перемовин про виведення українських бійців з Азовсталі залучалися лідери Франції, Туреччини, Ізраїлю і Швейцарії.
Після виведення українських військових з Азовсталі, згідно з домовленостями, вони очікуватимуть на обмін.