Примусова паспортизація та репресії не допоможуть загарбникам перетворити жителів тимчасово захоплених територій на росіян

Як передає Укрінформ, про це віцепрем’єр - міністр з питань реінтеграції тимчасово окупованих територій Ірина Верещук написала в Телеграмі.
Вона нагадала, що минулого тижня у росії прийняли черговий указ, спрямований на подальше обмеження прав українців на тимчасово окупованих територіях. ”Вони хочуть, щоб українці або стали росіянами, або виїхали з тимчасово окупованих територій”, - зазначила урядовиця.
Верещук наголосила, що перетворити українців на росіян неможливо: ”Примусова паспортизація або репресії не допоможуть. По-друге, хто сказав, що росіяни будуть довго жити на тимчасово окупованих територіях?”.
За її словами, якщо росіяни хочуть депортувати з ТОТ українців, які не бажають брати паспорти рф, то немає проблем. Адже росіяни самі не випускають українців з ТОТ на підконтрольну територію, в порушення міжнародного права та всупереч елементарним гуманітарним міркуванням.
Тому Мінреінтеграції вкотре звернулося до російської сторони та Міжнародного Комітету Червоного Хреста з вимогою відкрити гуманітарні коридори - аби українці з ТОТ могли виїхати на підконтрольну уряду територію.
“Мої рекомендації українцям на ТОТ залишаються тими самими: російські паспорти не брати, з окупантами не співпрацювати, за можливості виїхати, чекати ЗСУ”, - наголосила Верещук.
Як повідомляв Укрінформ, Уповноважений Верховної Ради з прав людини Дмитро Лубінець в ефірі телемарафону “Єдині новини” сказав, що українці, які перебувають на ТОТ, задля збереження власного життя мають брати російський паспорт або в будь-який спосіб виїжджати з цих територій.
Фото: minre.gov.ua