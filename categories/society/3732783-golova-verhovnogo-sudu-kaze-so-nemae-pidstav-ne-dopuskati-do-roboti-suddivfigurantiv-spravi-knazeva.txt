Голова Верховного Суду Станіслав Кравченко заявив, що не має правових підстав не допускати до роботи Великої палати суддів, які фігурують у справі отримання хабара ексголовою ВС Всеволодом Князєвим.

Про це він зазначив, відповідаючи на пресконференції на запитання Укрінформу, чи розпочали виконання суддівських обов'язків двоє суддів, у яких знайшли мічені купюри з хабаря.
"Безперечно, залишається проблемною робота Великої палати, але вона виглядає таким чином, що крім Князєва, нікому підозра не пред'явлена, і ніхто з суддів від своїх обов'язків не відсторонений. У мене немає правових підстав не допускати до роботи. Тільки слідство за погодженням з Вищою радою правосуддя, тобто ситуація фактично не змінилася", – сказав він.
"З приводу того, що були на певних Телеграм-каналах вкиди щодо двох суддів, трьох суддів, – мені про це нічого не відомо. Я думаю, що той, кому навіть відомо, цього поки не озвучує, бо це таємниця слідства. По Великій палаті є суддя, який пішов у відставку, є суддя, яка подала у відставку, є суддя, яка хворіє, є суддя, яка у відпустці, чи двоє суддів, які у відпустці досить тривалій, але пов'язувати це з цими речами я не можу", – додав Кравченко.
На його думку, ця проблема буде вирішена або шляхом оголошення слідством суддям додаткових підозр, або на законодавчому рівні.
На запитання, чи є кворум для роботи Великої палати ВС, Кравченко відповів: "Так, кворум для роботи є, бо по усіх вакансіях, які з'являлися, були обрані нові судді. Голова Верховного Суду входить за посадою до Великої палати".
Відповідно ідо нформації, яка оприлюднена у низці ЗМІ, правоохоронці знайшли мічені купюри з хабара у двох чинних суддів ВП і одного судді, який уже подав у відставку.
Як повідомляв Укрінформ, 15 травня НАБУ і САП заявили про викриття схеми одержання неправомірної вигоди керівництвом та суддями Верховного Суду. Правоохоронці затримали голову ВС Князєва та вилучили 2,7 млн дол.
16 травня під час пленуму Верховного Суду 140 суддів підтримали висловлення недовіри Князєву. Судді також ухвалили постанову пленуму ВС про припинення повноважень Князєва.
17 травня Вищий антикорупційний суд відмовився задовольнити скаргу захисту Князєва на його затримання.
18 травня Вища рада правосуддя задовольнила подання Спеціалізованої антикорупційної прокуратури про надання дозволу на утримання Князєва під вартою. Того ж дня Вищий антикорупційний суд обрав ексголові Верховного Суду Всеволоду Князєву запобіжний захід у вигляді тримання під вартою з можливістю внесення 107,3 млн грн.
31 травня Апеляційна палата ВАКС зменшила заставу Князєву до 75 млн грн.
26 травня пленум обрав новим головою Верховного Суду Станіслава Кравченка. До цього він очолював Касаційний кримінальний суд у складі ВС.