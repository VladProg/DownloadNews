У 2022 році Служба безпеки України розслідувала понад 2,6 тисячі справ щодо колаборантів, з них більш як 300 передано до суду.

Про це повідомив голова СБУ генерал-майор Василь Малюк під час засідання Конгресу місцевих та регіональних влад при Президентові України, передає кореспондент Укрінформу.
"Загалом у 2022 році Служба безпеки розслідувала понад 2600 справ щодо колаборантів. З них до суду передано вже понад 300. Набрали чинності 44 відповідні вироки суду. До речі, майже 1000 кримінальних проваджень із загального масиву СБУ відкрила на території п'яти областей: Харківської, Херсонської, Миколаївської, Донецької та Луганської. СБУ провела 128 антитерористичних та контрдиверсійних заходів", - розповів Малюк.
Він зазначив, що у звільнених населених пунктах вже перевірили майже 22 тисячі осіб, та виявили понад 100 так званих гауляйтерів. Крім того, було знайдено десятки катівень, місць масових поховань, а також схованки з розграбованим майном.
За словами керівника СБУ, було встановлено понад 6 тисяч осіб, причетних до проведення псевдореферендумів.
"До розслідування кожного випадку колабораційної діяльності ми підходимо доволі індивідуально. Прискіпливо вивчаємо всі деталі. Перевіряємо усі категорії громадян, зокрема, і працівників установ: медичних, соціальних, адміністративних. Тобто тих, кого окупанти могли в першу чергу залучити до своєї співпраці", - додав Малюк.
Як повідомлялося, нещодавно правоохоронці заочно повідомили про підозру трьом освітянам, які під час тимчасового захоплення Херсона добровільно працювали на ворога і запроваджували навчальний процес у школах за російськими стандартами.
Фото: СБУ