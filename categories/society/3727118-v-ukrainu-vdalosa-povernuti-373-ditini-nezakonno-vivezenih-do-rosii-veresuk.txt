Міністерству з питань реінтеграції тимчасово окупованих територій вдалося повернути 373 дитини, незаконно вивезені на територію Росії.

Про це віцепрем'єр-міністр – міністр з питань реінтеграції тимчасово окупованих територій Ірина Верещук сказала в інтерв’ю Укрінформу.
«На сьогодні вдалося повернути 373 дитини», - сказала Верещук.
Вона зауважила, що зосереджує свою роботу більше на поверненні статусних дітей – сиріт та дітей, позбавлених батьківського піклування, адже вони можуть розраховувати лише на державу та волонтерів.
За словами віцепрем'єра, діти, що повернулись з депортації, розповідають про моральні та навіть фізичні знущання з боку росіян. «Іноді дивуєшся: як діти все це витримують? Тому після повернення на Батьківщину вони мають бути огорнуті турботою. І тут психологічна реабілітація є одним з пріоритетів», - підкреслила вона.
Верещук наголосила на тому, що Україна неодноразово зверталася до країни-агресора публічно і письмово, багато разів доносила до них, що незаконне переміщення дітей є міжнародним злочином, що він не має строку давності, що всі вони будуть покарані, що строки ув’язнення будуть тривалими. «Все вони знають, але, напевно, не вірять. А дарма… Бо після війни ми ще довго будемо їх всіх знаходити та карати. Всіх – і великих чиновників, і маленьких. І не тільки чиновників. Всіх, хто причетний до незаконного переміщення українських дітей і особливо сиріт», - підкреслила урядовець.
Як повідомлялося, віцепрем'єр-міністр – міністр з питань реінтеграції тимчасово окупованих територій Ірина Верещук зазначила, що наразі ідентифіковано щонайменше 20 тисяч дітей, депортованих Росією, понад 4,5 тис. з яких мають статус сироти або позбавлені батьківського піклування.