Україна посилює співпрацю з Євросоюзом у сфері міграції та притулку – у вівторок у Міністерстві внутрішніх справ було підписано адміндомовленості щодо співробітництва між нашою країною і Європейською комісією у рамках Європейської міграційної мережі (EMN).

Про це у Фейсбуці повідомила заступниця глави МВС Мері Акопян, передає Укрінформ.
За її словами, інтереси України у цій співпраці представлятиме Державна міграційна служба України.
«Наступний важливий крок для повноцінної інтеграції нашої держави в європейський простір зроблено», - зазначила Акопян.
Вона повідомила, що відтепер у рамках адміндомовленостей Україна зможе швидко обмінюватися інформацією про ситуацію з питань міграції та притулку і отримає доступ до актуальної, об’єктивної, перевіреної та порівняльної інформації, напрацьованої EMN щодо ситуації з питань міграції та притулку в державах-членах з урахуванням протоколів про конфіденційність.
Також наша держава у рамках цих адміндомовленостей зможе на запрошення EMN брати участь як спостерігач у засіданнях мережі, дослідженнях, конференціях, семінарах тощо.
На думку представниці МВС, участь України у цих процесах дозволить синхронізуватися з міграційною політикою ЄС та допоможе вчасно зосередитися на процесах та заходах з метою подолання міграційної кризи через війну.
Заступниця міністра зазначила, що у МВС мають намір налагодити довготривалі відносини, щоб ще ефективніше управляти міграційними потоками, особливо в умовах повномасштабної війни на території України.
Вона уточнила, що, за даними ООН, по всій Європі офіційно зареєстровано 6 млн 162 тис. українських біженців.