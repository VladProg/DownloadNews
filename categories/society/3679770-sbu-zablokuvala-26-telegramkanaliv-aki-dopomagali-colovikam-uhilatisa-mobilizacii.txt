Кіберфахівці Служби безпеки України заблокували 26 Телеграм-каналів, які перешкоджали мобілізації українських громадян призовного віку.

Як передає Укрінформ, про це СБУ повідомляє у Телеграмі.
Інтернет-ресурси «повідомляли» про заходи, які проводять територіальні центри комплектування та соціальної підтримки в Івано-Франківській, Черкаській, Вінницькій, Чернівецькій, Київській, Львівській та Одеській областях.
Насамперед вони надавали дані про актуальні місця вручення військовозобов’язаним повісток та закликали ховатися від представників військкоматів. Для збору відомостей про «локації» використовували власну мережу інформаторів серед місцевих жителів.
За даними СБУ, через постійне оновлення інформації деструктивні канали швидко нарощували аудиторію, яка перевищила 400 тис. підписників.
Після цього адміністратори запропонували свої платформи для розміщення комерційної реклами.
У ході слідчо-оперативних дій співробітники встановили особи всіх організаторів злочинної діяльності.
Серед них - двоє власників SMM-компанії, яка займається просуванням інтернет-ресурсів з використанням так званих ботоферм.
Під час обшуків за адресами проживання фігурантів правоохоронці виявили комп’ютери та мобільні телефони із доказами протиправних дій, а також банківські картки, на які зловмисникам надходили гроші за розміщення реклами.

Шести адміністраторам деструктивних Телеграм-каналів планується повідомити про підозру за ч. 1 ст. 114-1 Кримінального кодексу України (перешкоджання законній діяльності Збройних сил України та інших військових формувань) з подальшим обранням запобіжного заходу у вигляді тримання під вартою.
Зловмисникам загрожує до 10 років ув’язнення.
Як повідомляв Укрінформ, у Києві правоохоронці викрили експрацівника військкомату, який разом з сином організував схему незаконного переправлення призовників через кордон.