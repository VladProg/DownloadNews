Компанія «Київстар» за пів року сплатила 5,7 млрд грн податків, інвестувала майже 1,7 млрд грн у розвиток телеком мережі та перерахувала понад 49 млн грн допомоги на гуманітарні потреби.

Про це Укрінформу повідомили у пресслужбі національного мобільного оператора.
Зокрема, згідно з повідомленням, з лютого 2022 року телеком оператор перерахував понад 49 млн грн допомоги на гуманітарні потреби військових, лікарень, людей похилого віку та постраждалих від війни. Також компанія виділила 300 млн грн для підтримки кібербезпеки і відновлення цифрової інфраструктури країни у рамках державної платформи United24, що реалізується під патронатом Президента України.
Крім того, за даними пресслужби, Київстар обладнав безкоштовним інтернетом понад 1260 укриттів у різних містах України, а також забезпечив інтернетом 360 модульних будинків для переселенців. У рамках співпраці з Державною службою з надзвичайних ситуацій оператор розіслав населенню 349 мільйонів SMS-повідомлень з життєво важливою інформацією.
Також у компанії зазначили, що за 6 місяців цього року абоненти отримали від телеком оператора бонусів і безкоштовних послуг на суму 563 млн грн. У 30 країнах світу абоненти Київстар можуть користуватись послугами роумінгу за своїми «домашніми» тарифами.
При цьому підкреслюється, що з лютого 2022 року спеціалісти компанії здійснили понад 4 тисячі відновлювальних робіт на базових станціях, замінили понад 30 кілометрів волоконно-оптичних ліній. Крім цього, компанія продовжує будувати нові базові станції де це необхідно. Так, у першому півріччі 2022 збудовано 230 нових базових станцій і модернізовано до стандарту 4G понад 3000 діючих базових станцій. Для забезпечення якісних послуг зв`язку і розвитку мережі Київстар інвестував у першому півріччі 2022 року 1,692 млрд грн.
Як повідомлялося, Київстар – найбільший український оператор електронних комунікацій, що станом на червень 2022 року обслуговував 24,8 млн абонентів мобільного зв’язку та понад 1,2 млн абонентів «Домашнього інтернету». Компанія надає послуги на основі широкого спектра мобільних і фіксованих технологій, у тому числі 4G. Київстар.