На кордоні Бєлгородської області РФ та Сумської області України працює єдиний пункт пропуску Колотилівка — Покровка, через який все більше українців повертаються з окупованих територій.

Про це повідомила директорка з адвокації Центру прав людини ZMINA Альона Луньова на пресконференції в Медіацентрі Україна — Укрінформ.
“Кількість бажаючих покинути РФ зростає. Зокрема і через те, що всі громадяни, які мають проблеми з документами, через інші пункти пропуску виїхати не можуть і виїхати через Білорусь зараз також не можуть. Я думаю, що не менше ста осіб на день повертаються, і ця цифра зростає”, - сказала Луньова.
Вона нагадала, що РФ нещодавно закривала вказаний пункт пропуску, і певний час він не працював, що створювало велику проблему.
Луньова нагадала, що цей ПП не працює на виїзд із України, тільки на повернення і тільки українських громадян. Нині біля цього ПП є місця, де можна переночувати, є вода, харчування. Біля нього працюють і міжнародні організації, які допомагають приймати людей. Крім того, там курсує евакуаційний потяг з виплатами, які надаються тим особам яких евакуює держава. Тобто, якщо людина перетинає кордон і повертається, вона отримує державну допомогу, і це важливо, бо так не завжди було, наголосила вона.
Зазначений пункт проходить по середині села. Це пішохідний перехід. Луньова повідомила, що РФ часто допитує тих, хто хоче потрапити в Україну. Там працює ФСБ.
На наступному етапі, коли людина перетнула кордон з боку РФ, вже в українському пункті з нею, у разі, якщо вона не має документів, проводиться співбесіда і, за рішенням прикордонника вже, пропуск відбувається. “Цей пункт є рятівною соломинкою, щоб покинути окуповану територію", - підкреслила Луньова.
Як повідомлялось, гуманітарний коридор Колотилівка — Покровка відновив свою роботу 5 серпня. Охочі евакуюватися із Сумської області можуть також скористатися спеціальним евакуаційним поїздом Суми-Київ. На вокзалі Укрпошта виплачує кожному громадянину по прибуттю 3 тисячі гривень для дітей та осіб з інвалідністю та 2 тисячі гривень для всіх інших осіб.