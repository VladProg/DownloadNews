Коштів на виплату державної грошової допомоги по 100 тис. гривень звільненим з російського полону українцям та їхнім родинам вистачає.

Про це віцепрем'єр-міністр - міністр з питань реінтеграції тимчасово окупованих територій Ірина Верещук повідомила в інтерв’ю Укрінформу.
«Минулого року одноразову допомогу отримали 1448 звільнених з російського полону українців, 462-м родинам була також виплачена щорічна допомога. У 2023 році її вже отримали 529 звільнених з полону. А щорічну державну допомогу отримали 707 родин полонених. Коштів вистачає», - сказала Верещук.
Вона зазначила, що людина отримує по 100 тисяч гривень не лише по факту звільнення, а й за кожен рік перебування в полоні.
Як повідомлялося, при Мінреінтеграції функціонує Комісія з питань встановлення факту позбавлення особи особистої свободи внаслідок збройної агресії проти України. Право на отримання державної допомоги мають особи, стосовно яких встановлено факт позбавлення особистої свободи внаслідок збройної агресії проти України (як військовослужбовці, так і цивільні особи). Члени сімей зазначених осіб під час перебування такої особи в місцях несвободи.
Особа, стосовно якої встановлено факт позбавлення особистої свободи внаслідок збройної агресії проти України, може отримати одноразову державну грошову допомогу після звільнення у розмірі 100 000 гривень; щорічну державну грошову допомогу за кожний рік строку перебування в місцях несвободи (з округленням до найближчої цілої кількості років) у розмірі 100 000 гривень.