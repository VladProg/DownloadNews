Українська держава має сформувати політику повернення з-за кордону одного мільйона молоді, із яких 400 тисяч - школярі.

Як повідомляє кореспондент Укрінформу, про це поінформував міністр освіти і науки України Оксен Лісовий під час форуму "Українська – мова Перемоги!", що відбувся в Києві.
"За тією статистикою, що ми маємо, 7 млн українців перебувають за кордоном. Мільйон із них - це молодь, а з молоді 400 тисяч - це діти, які навчаються в школах. Зараз ми маємо величезний ризик втратити цих людей. Найбільшою цінністю для України є люди. Ми усвідомлюємо, що саме на боротьбу за повернення цих людей повинна бути сформована певна державна політика", - сказав він.
Лісовий зауважив, що законодавство країн, куди виїхали родини з України, передбачає інтеграцію іноземців у їхні освітні системи. Тому, за його словами, виникає проблема подвійного навантаження на дітей, багато продовжують навчання і в українській, і в європейській школах. Очільник МОН зазначив, що через таке навантаження на школяра, родини можуть віддавати перевагу навчанню у європейському навчальному закладі. Міністр зазначив, що відомство впроваджує низку заходів, спрямованих на розвантаження школярів та підтримку зв'язків з Україною.
"Передусім - це полегшення зарахування тих універсальних дисциплін, які є в європейських школах. Результати з усіх предметів, що вивчаються в європейських школах, крім української мови, української літератури та історії України, ми можемо зарахувати. Друге - ми створюємо спеціальні дистанційні класи, (зараз триває створення окремих дистанційних шкіл), де вивчають тільки український компонент (українську мову, літературу, історію України - ред.)", - розповів Лісовий.
Як повідомлялося, до Дня української мови та писемності у Києві відбувся форум «Українська – мова Перемоги!», мета якого - винести на загальнодержавний рівень дискусію про потребу формування єдиного україноцентричного безпечного освітньо-культурного простору у країні, сформувати концепцію розвитку української мови, створити «дорожню мапу» зі збереження й розвитку мови та української ідентичності.