російські пропагандистські канали поширили лист нібито від Збройних сил України на ім’я голови Державної прикордонної служби Сергія Дейнеко щодо введення на територію України польсько-литовського миротворчого контингенту.

Як передає Укрінформ, про це повідомляє ДПСУ.
росія продовжує максимально спекулювати темою захоплення території України Польщею. Це, перш за все, певно робиться, аби відволікти увагу населення своєї країни від незручних запитань, пов'язаних з війною, яку веде рф проти України, зазначають у Держприкордонслужбі.
"Для цього навіть створюються та поширюються фейкові листи від держорганів України. російські пропагандистські канали поширили лист, який, нібито, надійшов від Збройних сил України на ім’я голови Державної прикордонної служби України. Окрім цього, в листі пропагандисти допустили низку як граматичних помилок, так і тих, що стосуються українського кордону. Не виключено, що текст змісту листа на українську мову перекладали за допомогою онлайн-перекладача", - зауважили в ДПСУ.

Як заявили прикордонники, такий лист в Адміністрацію Державної прикордонної служби України не надходив. Також, за наданою інформацією від Збройних сил України, такий лист не створювався і не направлявся до прикордонного відомства.
"До того ж, в Україні подібне листування здійснюється лише через електронний документообіг. Але звідки це знати представникам відсталої країни-агресорки? Появу в інформаційному просторі сфальшованого документа вважаємо черговою брудною провокацією російської пропаганди", - підкреслили у ДПСУ.
Як повідомляв Укрінформ, російські пропагандисти намагаються розгорнути дискредитаційну кампанію проти Президента України Володимира Зеленського, заявляючи, що за порадою британських консультантів він віддав наказ про проведення операції на острові Зміїний.