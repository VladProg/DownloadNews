Головний американський "мисливець на нацистів" Елі Розенбаум, який очолить команду Міністерства юстиції США з пошуку та притягнення до відповідальності винних у воєнних злочинах в Україні, уже приїжджав у нашу країну.

Про це розповіла генеральний прокурор Ірина Венедіктова в інтерв’ю українським телеканалам, передає кореспондент Укрінформу.
"Розенбаум приїздив учора. У нього 30-річний прокурорський стаж, і він, як його називають, «наци-хантер». Дуже важливо, коли у людей є не тільки професійні якості, а й людські стержні та гарна мотивація. Тому, звичайно, буде працювати не тільки прокурорський, у цьому випадку, напрямок, а й інші напрямки", - поінформувала вона.
Венедіктова нагадала, що США буде створювати свою слідчу групу, і в них є дуже багато можливостей для співпраці.
"США, як і 18 інших країн, уже відкрили своє власне провадження щодо злочинів, які скоювалися в Україні. Крім того, є громадяни США, які постраждали і загинули, тому в нас дуже багато підстав проводити спільні розслідування", - зазначила генпрокурор.
За її словами, для неї дуже важливо, щоб розслідування відбувалося тут, в Україні.
"Тому що я можу скільки завгодно розмовляти з усіма журналістами, з правозахисниками з інших країн і розказувати, що відбувається в Україні. Але коли приїжджають професіонали з їхніх країн, їхні громадяни, і працюють з нами, збираючи докази, відбираючи ДНК, роблячи різні експертизи, то не треба вже по 100 разів щось там доводити. Їхні професіонали роблять це все разом з нами. Тому тут дуже важлива ця дипломатична місія", - поінформувала очільниця ОГП.
Як повідомляв Укрінформ, команду Міністерства юстиції США, яка займатиметься пошуком і притягненням до відповідальності винних у воєнних злочинах в Україні, очолить головний американський “мисливець на нацистів” Елі Розенбаум.