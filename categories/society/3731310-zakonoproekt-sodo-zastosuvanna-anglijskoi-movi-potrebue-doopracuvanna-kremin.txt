Уповноважений із захисту державної мови Тарас Кремінь вважає, що законопроєкт «Про застосування англійської мови в Україні» потребує значного доопрацювання.

Про це повідомляє його пресслужба, передає Укрінформ.
“У рішенні Конституційного Суду України від 14 липня 2021 року наголошується, що жоден громадянин України не зобов’язаний володіти іншою мовою, ніж державна. Також зазначається, що будь-яка загроза національній мові означає загрозу національній безпеці", - сказав Кремінь.
Він нагадав, що питання застосування англійської мови в Україні регулюється багатьма законами, як-от “Про державну службу”, “Про вищу освіту”, “Про освіту”, “Про повну загальну освіту”. А 21 стаття Закону “Про забезпечення функціонування української мови як державної” визначає, що держава сприяє вивченню мов міжнародного спілкування, насамперед англійської, в державних і комунальних закладах освіти.
“Водночас ми як європейська країна маємо володіти мовами країн-членів Європейського співтовариства, куди подали заявку на вступ. Відповідно і українська матиме статус офіційної мови ЄС. Тому питання поширення української за кордоном - серед пріоритетів і завдань держави,” - сказав мовний омбудсмен.
Він також має застереження щодо ініціативи заміни дубляжу кінофільмів титруванням, оскільки, на його думку, це може призвести до обмеження прав деяких категорій громадян на отримання інформації та послуг державною мовою.
Кремінь сподівається, що запропонований варіант законопроєкту буде доопрацьовано з урахуванням висловлених пропозицій.
Як повідомляв Укрінформ, 28 червня Президент Володимир Зеленський зареєстрував у Верховній Раді законопроєкт «Про застосування англійської мови в Україні» (№9432).
Серед іншого, він передбачає офіційно закріпити статус англійської як однієї з мов міжнародного спілкування в Україні, визначити категорії посад, кандидати на зайняття яких зобовʼязані володіти англійською мовою, унормувати особливості застосування англійської в роботі органів державної влади і місцевого самоврядування, підрозділів екстреної допомоги населенню, під час перетину державного кордону, у сферах освіти, культури, транспорту, охорони здоровʼя тощо.