Президент України Володимир Зеленський узяв участь у церемонії випуску слухачів Національного університету оборони і побажав їм успіху у трьох визначальних життєвих кроках.

Відео виступу глави держави викладено на його Телеграм-каналі, повідомляє Укрінформ.
"Сьогодні наше військо стає ще міцнішим. Сьогодні ще сильнішою стає Україна. І я радий особисто бути присутнім при цьому – на урочистій церемонії випуску слухачів Національного університету оборони України. 317 потужних офіцерів. Ваш випуск відбувається у складні і визначальні часи для нашої держави, час, коли ми ведемо повномасштабну і запеклу боротьбу проти російських ворогів, російських загарбників, в часи, коли Україна і кожен з нас робить важливі кроки", - сказав Президент.

Відео: ОП
Він підкреслив, що за своє життя кожна людина робить мільйони кроків, але тільки лічені з них є визначальними для долі та історії.
Зеленський акцентував, що більшість нинішніх випускників чудово знає, що таке війна, до університетських аудиторій вони прийшли з великим бойовим досвідом, а після сьогоднішнього випуску знову вирушать на фронт.
«Ви – особливе покоління українського офіцерства, ви – основа для подальшої розбудови Збройних сил України. Разом зі своїми бойовими побратимами ви творите нашу новітню історію з новими перемогами та новими героями. Від імені Української держави дякую вам за службу Україні!» – сказав Президент.






Зеленський взяв участь у церемонії випуску Нацуніверситету оборони / Фото: ОПУ











































За його словами, на долю нашого покоління, зокрема і випускників Національного університету оборони, випала непроста, небезпечна, але священна місія – визволення рідної землі від російських окупантів, здійснення надважких, наднебезпечних і надвизначальних кроків у нашому житті.
"Фактично, це три глобальні кроки, і я хочу побажати вам, аби всі вони були для вас та для нашої України вдалими", - наголосив Зеленський.
Він зазначив, що перший крок – це крок наступу, крок до знищення ворога і визволення України, крок до свободи і до перемоги. "Я бажаю вам, аби цей крок став рішучим і успішним для всіх вас", - сказав глава держави.
Другий крок, за його словами, – це крок додому, повернення переможців до рідних домівок. "Я бажаю, аби цей крок вдався вам за найважливішим принципом: повертайтесь з перемогою, повертайтесь живими", - наголосив він.
І третій крок, підкреслив Президент, - це наш спільний крок у майбутнє, крок до відбудови і відновлення української землі.
Президент запевнив воїнів у всебічній підтримці в благородній справі захисту України.
«Завжди й усюди будьте хоробрими й бережіть своїх солдатів. Завжди й усюди дбайте про честь своїх підрозділів, вірте в себе, вірте в Україну і знайте, що Україна дуже вірить у вас», – закликав глава держави.
Присутні вшанували хвилиною мовчання памʼять усіх, хто віддав життя, захищаючи Україну.
Зеленський також відзначив колектив Національного університету оборони, який готує воїнів найвищого рівня, розвиває людський капітал усіх складових сфери оборони й безпеки держави за найкращими практиками та стандартами, сумісними з освітніми програмами країн-партнерів.
На цей час у Національному університеті оборони здійснюється підготовка фахівців у шести галузях знань за десятьма спеціальностями та 52 освітніми програмами в семи інститутах і 12 навчально-наукових центрах.
«Понад тисячу слухачів та офіцерів постійного складу університету виконували й далі виконують бойові завдання, захищаючи державу від ворога. 64 офіцери Збройних сил України та чотири офіцери Національної гвардії, які навчалися тут, мають почесне звання Героя України. Я дякую всім, хто готує нове покоління українських військових командирів», – зазначив глава держави.
Президент вручив дипломи з відзнакою та нагрудні знаки за відмінне закінчення вищого військового навчального закладу 15 офіцерам – випускникам стратегічного та оперативного рівнів підготовки (5 осіб отримали нагрудні знаки, 10 – дипломи з відзнакою).
В урочистостях також узяли участь Головнокомандувач Збройних сил Валерій Залужний, секретар Ради національної безпеки і оборони Олексій Данілов.
Глава держави також оглянув виставковий проєкт «Сталеві полотна» в Національному університеті оборони.
Фото: ОП