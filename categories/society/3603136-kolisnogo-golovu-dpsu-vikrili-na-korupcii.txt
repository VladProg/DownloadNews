Ексголову Державної прикордонної служби України викрили на корупції.

Як передає Укрінформ, про це повідомляє Національне антикорупційне бюро України.

У п’ятницю, 28 жовтня, НАБУ та САП повідомили колишнім голові Державної прикордонної служби України, начальнику першого окремого відділу капітального будівництва ДПСУ та директору приватної компанії-забудовниці про підозру у зловживанні владою та службовим становищем, в результаті чого забудовник одержав неправомірну вигоду у понад 10,68 млн грн.
Дії всіх осіб кваліфікували за ч.2 ст. 364 Кримінального кодексу України.
Слідство встановило, що приватна компанія мала збудувати та передати у першому півріччі 2019 року ДПСУ 66 квартир у центрі Львова для подальшого заселення прикордонників та їхніх родин.
Натомість ДПСУ отримала 53 квартири у передмісті Львова, загальна вартість яких, за результатами експертизи, на 10,68 млн грн дешевша за нерухомість у Львові.
«Попри укладені договори з ДПСУ, компанія-забудовниця продала квартири у Львові, які фактично мали відійти прикордонникам, стороннім покупцям. Тому запропонувала схему «заміни» голові ДПСУ, який пристав на пропозицію. Слідство має докази, що посадовці ДПСУ діяли у змові з директором приватної компанії, від початку усвідомлюючи її невигідний як для Держприкордонслужби, характер», - ідеться в повідомленні.
Як повідомляв Укрінформ, у жовтні на Одещині правоохоронці оголосили підозру ексголові Кілійської райдержадміністрації, який незаконно передав родичам ділянки землі лісогосподарського призначення, що були частиною території Дунайського біосферного заповідника.