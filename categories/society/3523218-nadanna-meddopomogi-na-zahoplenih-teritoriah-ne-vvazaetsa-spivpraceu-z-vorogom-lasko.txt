Виконання медичними працівниками, що опинилися на тимчасово окупованих територіях, своїх посадових обов'язків та надання меддопомоги громадянам України не вважається співпрацею з окупантом.

Про це під час брифінгу в медіацентрі Україна — Укрінформ сказав міністр охорони здоров’я Віктор Ляшко.
“Хотів би наголосити стосовно медичних працівників, які перебувають на окупованих територіях: виконання своїх посадових обов’язків, надання медичної допомоги, отримання ліків, бензину для екстреної медичної допомоги відповідно до чинного законодавства України не вважається співпрацею з окупантом. Ваша місія — рятувати українців, незалежно від того де, на якій території ми перебуваємо і що відбувається навкруги”, - сказав Ляшко.
Він висловив подяку медичним працівникам за те що вони продовжують надати меддопомогу в складних умовах.
Як повідомляв Укрінформ, з початку повномасштабного вторгнення медзакладам було перераховано понад 50 млрд грн. Також виплачується підвищена зарплата медичним працівникам, в тому числі і тим, які опинилися на тимчасово окупованих територіях.
З початку повномасштабного вторгнення російські окупанти зруйнували 122 медичних заклади, пошкодили 817 об'єктів закладів охорони здоров'я, на тимчасово окупованій території знаходиться 469 закладів охорони здоров'я.