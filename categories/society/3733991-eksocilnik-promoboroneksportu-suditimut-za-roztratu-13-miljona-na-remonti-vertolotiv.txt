До суду направили справу стосовно колишнього очільника ДП “Промоборонекспорт” про розтрату 1,3 млн доларів під час ремонту військових вертольотів.

Як передає Укрінформ, про це Спеціалізована антикорупційна прокуратура повідомляє у Телеграмі.
10 липня прокурор САП за матеріалами досудового розслідування Національного антикорупційного бюро скерував до суду обвинувальний акт стосовно колишнього виконувача обов'язків директора державного підприємства, що входить до оборонно-промислового комплексу держави та перебуває під управлінням Державного концерну "Укроборонпром".
Як повідомлялось, у межах досудового розслідування встановлено, що в.о. директора державного зовнішньоторговельного та інвестиційного підприємства "Промоборонекспорт" впродовж 2016 року безпідставно та шляхом службового підроблення розтратив кошти держпідприємства під час виконання умов зовнішньоекономічного контракту, укладеного між Україною та однією з країн Північної Америки, про надання послуг з капітального ремонту трьох військових вертольотів. Внаслідок незаконних дій посадовця держпідприємству завдано збитків на загальну суму 1,34 млн доларів.
Дії підозрюваного кваліфіковано за ознаками злочинів, передбачених ч. 5 ст. 191, ч. 1 ст. 366 Кримінального кодексу України.
Про підозру указаній особі повідомила Служба безпеки України, після чого 3 лютого матеріали справи були передані за підслідністю до НАБУ.


Як повідомляв Укрінформ, Вищий антикорупційний суд обрав запобіжний захід директору адвокатського обʼєднання, яку підозрюють у пособництві в розтраті понад 18 млн грн державного підприємства “Антонов”.