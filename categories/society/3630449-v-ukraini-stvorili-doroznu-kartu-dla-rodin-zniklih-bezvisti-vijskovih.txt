Координаційний штаб з питань поводження з військовополоненими розробив «дорожню карту» дій сім’ї у випадках, якщо родич, зарахований до лав ЗСУ, правоохоронних органів, зник безвісти, потрапив у полон чи загинув.

Про це повідомляє СтратКом ЗСУ в Фейсбуці, передає Укрінформ.
У документі міститься перелік даних, якими обов’язково має володіти родина захисника та послідовні дії родичів щодо їхніх звернень до органів державної влади, які займаються питаннями звільнення військовополонених.
У "дорожній карті" інформація розміщена по розділах, з чіткою послідовністю дій в тій чи іншій ситуації.
Серед них: перелік даних, якими обов'язково повинна володіти родина захисника; якщо захисник зник безвісти за особливих обставин, потрапив у полон чи заручники або загинув; інформація про статус, пільги та виплати, передбачені сім'ям захисників; контактні дані уповноважених установ та громадських організацій з питань зникнення безвісти, полону, загибелі (смерті), витребування тіл захисників; перелік Телеграм-ботів для пошуку цивільних осіб та захисників, що зникли через бойові дії; нормативно-правова база.
















У штабі попереджають, що використання ворожих ресурсів для пошуку захисника, який зник безвісти, потрапив у полон чи загинув, або публікація його особистих даних у соціальних мережах сприяє ворогу і створює небезпеку як для самого захисника, так і для Збройних сил України.
Завантажити «дорожню карту» можна за посиланням.
Як повідомлялося, у вівторок в рамках чергового обміну Україна повернула додому з російського полону ще 60 воїнів, у тому числі 34 захисників Маріуполя.