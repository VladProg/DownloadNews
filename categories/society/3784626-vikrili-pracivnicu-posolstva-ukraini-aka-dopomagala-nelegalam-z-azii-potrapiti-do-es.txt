Правоохоронці викрили співробітницю українського посольства, яка незаконно видавала українські візи жителям Пакистану та Бангладешу для виїзду до країн Європейського Союзу.

Як передає Укрінформ, про це повідомляє пресцентр СБУ.
Контррозвідка СБУ спільно з Національною поліцією та у взаємодії з Міністерством закордонних справ України викрила у Києві другого секретаря з консульських та адміністративних питань посольства України в одній із країн Центральної Азії.
Вона за гроші пропонувала громадянам декількох південноазійських держав незаконно виїхати до Євросоюзу транзитом через територію України.
Для цього посадовиця оформлювала своїм клієнтам візи для в’їзду в Україну як студентів українських закладів вищої освіти.






Викрили консулку України, яка допомагала нелегалам з Азії потрапити до ЄС / Фото: СБУ




























Вартість послуги становила до 3 тисяч доларів США з одного нелегала.
До незаконної діяльності фігурантка залучила двох іноземців. Вони підшукували клієнтів, домовлялися з ними про умови поїздки та передавали гроші організаторці схеми.
За наявними даними, послугами скористалося до 900 вихідців з країн терористичного ризику.
Одержані прибутки зловмисниця витрачала на придбання елітної нерухомості у центрі Києва та в Одесі.
Як встановило розслідування, посадовиця склала Присягу держслужбовця у 1995 році після закінчення Інституту молоді у Москві. Потім вона працювала у різних держустановах та приватних компаніях в Україні, а з 2007 року – в органах МЗС.
Під час обшуків у її помешканні в Києві правоохоронці виявили комп’ютерну техніку, мобільні телефони та чорнові записи із доказами злочинних дій.
Жінці повідомили про підозру за ч. 3 ст. 332 Кримінального кодексу України (незаконне переправлення осіб через державний кордон України, вчинене організованою групою).
Вирішуються питання про обрання фігурантці запобіжного заходу, відсторонення від займаної посади та накладення арешту на її майно. Триває розслідування для встановлення всіх обставин злочину та інших учасників протиправної схеми. Зловмисниці загрожує до 9 років тюрми з конфіскацією майна.
Крім того, планується оголошення у міжнародний розшук спільників фігурантки.
Комплексні заходи проводились за процесуального керівництва Офісу генерального прокурора.
Як повідомляє Офіс генерального прокурора, підозрювана протягом листопада 2020 року - липня 2021 року незаконно оформила 23 візи для в’їзду в Україну громадянам Ісламської Республіки Пакистан, Народної Республіки Бангладеш та інших країн з так званого переліку "країн міграційного ризику".
Як повідомляв Укрінформ, СБУ ліквідувала міжнародний канал нелегального вивезення за кордон комплектувальних частин та обладнання для бойових літаків, зокрема для винищувачів МіГ-29.