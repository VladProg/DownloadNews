Детективи НАБУ у ході розслідування кримінального провадження щодо корупції у Верховному Суді отримали інформацію про намагання фігурантів цієї справи вплинути на процес обрання членів Вищої кваліфікаційної комісії суддів.

Про це під час брифінгу щодо викритої схеми одержання неправомірної вигоди керівництвом та суддями Верховного Суду заявив керівник НАБУ Семен Кривонос, передає кореспондент Укрінформу.
“Хотів би сказати ще про дуже важливе — про те, що члени цього злочинного угруповання намагалися здійснити вплив на дуже важливий процес — обрання членів ВККС. Така інформація нами (отримувалася — ред.), що такі спроби вплинути на цей процес були. Але, сподіваюся, що обрання членів ВККС буде відбуватися прозоро”, - сказав він.
Кривонос також запевнив, що НАБУ детально інформуватиме громадськість про хід розслідування справи щодо викриття корупції у Верховному Суді.
“Ми хочемо максимальної прозорості, це для нас — найвищий пріоритет на сьогоднішній день. Є хабар, мотив, зафіксований факт, конкретні люди. І будь-якого іншого підтексту, контексту — немає”, - заявив Кривонос.
Як повідомлялося, 15 травня НАБУ і САП заявили про викриття схеми одержання неправомірної вигоди керівництвом та суддями Верховного Суду.
Правоохоронці затримали чинного голову Верховного Суду Всеволода Князєва та вилучили 2,7 млн дол.
Із приводу цієї ситуації у Верховному Суді скликали позачерговий пленум, який розпочнеться о 14 годині.