Понад 95 відсотків українців довіряють Збройним Силам, більш як 80% - Президенту України.

Про це свідчать результати загальнонаціонального опитування, яке проводив Центр Разумкова в рамках проєкту за підтримки представництва Фонду Конрада Аденауера в Україні.
Результати опитування представили під час пресконференції в Укрінформі.

Директор соціологічної служби Центру Разумкова Андрій Биченко повідомив, що, за результатами опитування, понад 80 відсотків опитаних громадян на сьогодні довіряють Президенту України. Понад 90 відсотків - Збройним Силам.
"Небувало високий рівень довіри до Збройних Сил України - понад 95 відсотків. Це певною мірою підтверджує думку про причини оптимізму в суспільстві, однією з яких є саме діяльність ЗСУ. Дуже високий рівень довіри до Президента - більше 80 відсотків. Загалом, проводячи опитування після початку повномасштабного вторгнення рф, ми помічаємо зростання рівня довіри до фактично всіх державних інститутів. Баланс довіри і недовіри може бути різним. Але все-таки рівень довіри більше, аніж, скажімо, рік тому", - констатував Биченко.

Також, за даними опитування, 78 відсотків українців на сьогодні довіряють гуманітарним і доброчинним організаціям. Тут також спостерігається зростання рівня довіри, додав Биченко.
Таку тенденцію пояснив народний депутат України Ростислав Павленко.
"Ці результати свідчать, що суспільство досить об'єктивно оцінює те, завдяки чому не просто там Київ не було взято за три дні, а й буде досягнута перемога. Президент уособлює всю державу, але багато в чому ця довіра відноситься до інституцій Президента. Ще один аспект - це, звичайно, медіакартина. Бо відсутня критика, відсутня політична дискусія. Усі канали, навіть ті, які не входять до єдиного марафону, уникають пекучої критики, і роблять більше наголос на тому, що зараз необхідна перемога", - сказав Павленко.

Загальнонаціональне опитування було проведене Центром Разумкова в рамках проєкту, що здійснюється за підтримки представництва Фонду Конрада Аденауера в Україні з 22 вересня по 1 жовтня 2022 року.
Опитування методом face-to-face проводилося у різних областях України, у Запорізькій, Миколаївській, Харківській областях лише на тих територіях, що контролюються урядом України та на яких не ведуться бойові дії.
Опитано 2021 респондента віком від 18 років. Похибка вибірки не перевищує 2,3%.
Як повідомлялося, в Україні 51% людей вважають, що події в країні розвиваються в правильному напрямку.