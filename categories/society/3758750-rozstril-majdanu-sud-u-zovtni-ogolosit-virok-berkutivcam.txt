Проголошення вироку у справі про розстріли людей на вулиці Інститутській у центрі Києва в лютому 2014 року відбудеться у жовтні та триватиме кілька днів, попередньо визначені дати — з 18 по 20 жовтня.

Як передає Укрінформ, про це Адвокатська дорадча група повідомляє у Фейсбуці.

Проголошення судового рішення планується 18 жовтня об 11:00, 19 жовтня о 9:00 та 20 жовтня о 9:00.
Адвокати попереджають, що інформація про дати й час проголошення орієнтовна. Можуть бути зміни, тому варто слідкувати за анонсами.
Як повідомлялось, 20 лютого 2014 року на вулиці Інститутській у Києві були вбиті 48 людей. Вогнепальні поранення дістали щонайменше 80 людей.
Судовий розгляд у справі тривав з травня 2016 року до листопада 2022 року. З того часу суд присяжних Святошинського районного суду Києва продовжує перебувати в нарадчій кімнаті.
У цій справі п’ятеро обвинувачених. Це бійці спецроти київського полку міліції особливого призначення «Беркут», відомої також як «чорна» спецрота — Павло Аброськін, Сергій Зінченко, Олександр Маринченко, Сергій Тамтура і заступник командира полку Олег Янішевський.
У 2019 році, в рамках обміну полоненими, Україна передала у так звані «Л/ДГР» п'ятьох обвинувачених у справі. Маринченко і Тамтура повернулися до Києва, решта - ні. Тому розгляд справи щодо Аброськіна, Зінченка та Янішевський відбувався заочно.
Ще 21 беркутівець разом із командиром Дмитром Садовником втекли з України після початку розслідування — ще у 2014 році.
Фото ілюстративне