В Україні з кожним роком збільшується кількість звернень за фактами домашнього насильства.

Про це сказала урядова уповноважена з питань гендерної політики Катерина Левченко в програмі "Укрінформ: Вечірній стрім".
"Щороку в Україні збільшується кількість звернень за фактами домашнього насильства. Ця тенденція спостерігається не тільки з 2022 року, вона спостерігалася вже після 2017 року. Чому? Не тому, що збільшується кількість випадків домашнього насильства, а, тому що латентне явище домашнього насильства починає ідентифікуватися. Те, що здавалося абсолютно нормальною cправою, рольовою моделлю, вже починає проявлятися як токсична поведінка, або така, що призводить до шкоди здоров'ю", - сказала Левченко.

За її словами, чимало тренінгів та навчань проведено для сектору безпеки, що також дає можливість розраховувати на те, що заява подана в поліцію не буде відкладена в сторону.
Вона зазначила, що дуже важливе розуміння в суспільстві небезпеки домашнього насильства, а також розуміння серед фахівців.
"Навчання обов'язково має проводитись, і зараз ми досліджуємо, наскільки ця проблематика включена в програму підготовки фахівців: юристів, правоохоронців, соціальних працівників, психологів", - додала Левченко.
Як повідомляв Укрінформ, Верховна Рада підтримала у першому читанні законопроєкт про внесення змін до Кодексу про адміністративні правопорушення у зв'язку з ратифікацією Конвенції Ради Європи про запобігання насильству стосовно жінок i домашньому насильству та боротьбу із цими явищами (Стамбульська конвенція).