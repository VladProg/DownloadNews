Уже зараз потрібно робити більше контенту, який в подальшому використовуватиме Україна під час інформаційної деокупації своїх територій.

На цьому наголосив в ефірі Українського Радіо представник Національної ради України з питань телебачення і радіомовлення в Автономній Республіці Крим та Севастополі Володимир Ляшенко.
Він підкреслив, що такий контент має бути позбавлений російських наративів та сенсів. Їх взагалі треба викорінити з українського інформаційного середовища - спочатку на контрольованій території, а потім переносити на звільнені області.
"Уже зараз нам потрібно робити більше контенту, який у подальшому використовуватиме Україна під час інформаційної деокупації. Цей контент має бути позбавлений російських наративів та сенсів. Їх взагалі треба викорінити з українського інформаційного середовища - спочатку на контрольованій території, а потім переносити на деокуповані області. Щодо технічних моментів, Україні зараз треба розвивати супутникове мовлення. Це одна з головних проблем. У Криму є гори, що перекривають сигнал, тому там дуже важко робити прямий зв’язок. Із супутниковими тарілками там дуже розвинена ситуація, і якщо ми хочемо впливати на українців уже зараз, потрібно всі можливі речі транслювати через супутник. Тому що, по-перше, супутниковий сигнал дуже важко заглушити, а по-друге, для окупантів це важко відстежити, адже кожна квартира може приймати свій набір каналів. Коли людина гортає канали, то, затримавши увагу на якомусь українському каналі, вона мимоволі одержить якусь порцію інформації, й потім до цього повернеться. Якщо інформація цікава, звісно", - сказав Ляшенко.
Зокрема він вважає, що починати треба з розважального контенту, приділити увагу програмам для дітей. Також Ляшенко наголосив, що цікавий контент кримськотатарською мовою є найбільш необхідним та підкреслив, що українські книжки на регіональному ринку мають бути представлені одразу після звільнення Криму від російських загарбників.
Як повідомляв Укрінформ, Президент Володимир Зеленський у своєму виступі на відкритті третього Саміту Кримської платформи наголосив, що лише Україна здатна повернути Крим у сучасність і зробити його частиною глобальної економіки.