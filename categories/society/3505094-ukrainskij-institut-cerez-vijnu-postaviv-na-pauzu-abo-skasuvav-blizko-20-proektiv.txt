Українському інституту через повномасштабну війну довелося скасувати чи відтермінувати близько 20 проєктів, запланованих на 2022 рік.

Про це генеральний директор Українського інституту Володимир Шейко сказав в інтерв'ю Укрінформу.
За його словами, для багатьох повномасштабне вторгнення росії стало несподіванкою.
Разом з тим, зазначив Шейко, "ми з командою не сиділи, склавши руки, розуміли, що треба убезпечитись. Ми розробили внутрішні протоколи Українського інституту у разі запровадження надзвичайного чи воєнного стану або початку активної фази воєнних дій. Ми для себе визначили, як мають поводитися члени команди, яким чином дбатимуть про особисту безпеку, як ми комунікуємо між собою, розробили алгоритми інформування команди про події чи рішення керівництва".
Він додав, що робота почалась не 24 лютого, а завчасно. За його словами, з партнерами інституту пророблялись кілька сценаріїв дій.
Як зауважив Шейко, "із близько 80 проєктів, які ми планували на 2022 рік, нам довелося скасувати близько 20. Вони або мали відбутися на початку весни, або передбачали активні подорожі учасників за кордон чи повністю залежали від фінансування Українського інституту.
Наприклад, це кілька представлень українських музикантів на іноземних фестивалях, зокрема на шоукейс-фестивалі у Відні Waves Vienna. Згодом разом з фестивалем ми зібрали 15 тисяч євро від аудиторії фестивалю на те, щоб Україна все ж була там представлена".
Як підкреслив Шейко, оскільки фінансування всіх державних інституцій культури, включно з Українським інститутом, було призупинене після 24 лютого, чимало проєктів втілити просто неможливо.
Водночас, наголосив він, роботи в інституту "значно побільшало після 24 лютого. І до і після культурна дипломатія залишається інструментом виживання для України, я в цьому абсолютно переконаний. Виживання України як держави, як суспільства у цій війні. Тому що мішенню для російських загарбників є не лише наша територія, люди, інфраструктура, а й наша ідентичність, історія, національна пам’ять, культура. Цей фронт є не менш важливим".
За словами гендиректора Українського інституту, після 24 лютого виник шалений попит на знання про Україну. Світ раптом відкрив для себе найбільшу країну Європи, яку дотепер воліли не знати, не помічати, або просто не дуже розуміли. Щоб збагнути, чому трапилася ця війна, коли вона може закінчитися, хто такі українці, чим вони відрізняються від росіян – світ раптом відчув шалену потребу довідатись про Україну саме через культуру, підкреслив Шейко.
Як повідомлялося, Український інститут був створений розпорядженням Кабінету Міністрів від 21 червня 2017 року. Є державною установою, яка представляє українську культуру у світі та формує позитивний імідж України за кордоном. Інститут належить до сфери управління МЗС України.