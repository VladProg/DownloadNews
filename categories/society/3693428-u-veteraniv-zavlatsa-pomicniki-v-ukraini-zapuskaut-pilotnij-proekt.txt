Пілотний проєкт створення інституту помічника ветерана вже у травні стартує у Львівській, Вінницькій, Дніпропетровській та Миколаївській областях.

Як передає Укрінформ, про це повідомляє пресслужба Міністерства у справах ветеранів.
"Інститут помічника ветерана функціонуватиме за принципом "рівний – рівному". До обов’язків помічника входитиме індивідуальний професійний супровід ветеранів у межах переходу від військової служби до цивільного життя. Йдеться про консультування, організаційну роботу, представлення інтересів тощо. Простою мовою – це спрямування та допомога в отриманні довідок, допомога в тому, де і як пройти програми підвищення кваліфікації або, наприклад, отримати підтвердження сертифікатом наявних навичок, куди працевлаштуватись та багато інших послуг", - розповіла генеральний директор Директорату стратегічного планування та євроінтеграції Мінветеранів Світлана Березіна.
Вона зазначила, що майбутніх помічників ветерана готуватимуть при центрах ветеранського розвитку на базі визначених закладів вищої освіти. У партнерстві з МОН будуть розроблені спеціальні навчальні програми для підготовки фахівців із супроводу ветеранів війни та членів їхніх родин.
За словами Березіної, помічником ветерана має бути громадянин України, який володіє українською мовою, проживає у тій територіальній громаді, де буде запроваджено пілотний проєкт, має освіту не нижче молодшого бакалавра. У пріоритеті – ветерани й ветеранки, які виявлять таке бажання, а також члени їхніх сімей та родин полеглих воїнів.
“Фінансування інституту помічника ветерана передбачено за кошти державного бюджету, місцевих бюджетів та за кошти партнерів з розвитку. На етапі експерименту заробітна плата помічника ветерана становитиме в середньому 16 тисяч гривень і на це є кошти, закладені в державному бюджеті, передбачені Міністерством у справах ветеранів України на 2023 рік», – додала Березіна.
Як повідомляв Укрінформ, Міністерство у справах ветеранів презентувало освітній курс "Як знайти бажану роботу після військової служби", який дозволить колишнім військовим дізнатись, де і як отримати додаткову освіту, знайти нову роботу та отримати психологічну підтримку в мирному житті.