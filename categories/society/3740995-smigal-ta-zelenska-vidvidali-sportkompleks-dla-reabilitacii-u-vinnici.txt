Прем’єр-міністр Денис Шмигаль та дружина Президента Олена Зеленська відвідали спортивний комплекс для маломобільних груп населення та реабілітації військових у Вінниці.

Про це глава уряду повідомив у Телеграмі, передає Укрінформ.
«З першою леді України Оленою Зеленською та урядовою командою ознайомилися зі спорткомплексом спортивної школи у Вінниці», - поінформував він.
Шмигаль пояснив, що особливістю комплексу є те, що він повністю облаштований для маломобільних груп населення, адже в ньому є басейн та атлетичний зал, відділення для різних видів спорту.

Окрім того, за словами прем’єра, в цьому комплексі мають змогу проходити реабілітацію військові.
«Ми визначили безбар’єрність як ключовий параметр у відбудові. На жаль, війна травмує — як військових, так і цивільних. І кожен з них повинен мати рівний доступ до послуг, почуватися у своїх громадах комфортно», - наголосив Шмигаль.
На його переконання, заклад має стати взірцем для влади на місцях у процесі відновлення в питанні перетворення спорткомплексів у доступний простір для всіх громадян.

Як повідомляв Укрінформ, за словами міністра охорони здоров’я Віктора Ляшка, для того, аби покрити потреби в реабілітації військових та цивільних, Україні потрібно 7800 ліжок.
Фото: Телеграм Дениса Шмигаля