Для допомоги вступникам на сайті Міністерства освіти і науки України запрацював чатбот.

Як передає Укрінформ, про це інформує пресслужба МОН.
“Від 18 липня 2022 року на сайті МОН майбутні вступники можуть отримати відповіді на запитання щодо вступу до закладів фахової передвищої та вищої освіти. У співпраці з Урядовим контактним центром запрацював чатбот, що стане онлайн-помічником у питаннях вступної кампанії 2022 року”, - ідеться в повідомленні.
У МОН пояснюють, що натиснувши на кнопку «Поставити запитання», яка розміщена в правому нижньому куті сайту, вступники можуть розпочати спілкування з консультантами.
Консультації надаються фахівцями оперативно, отримати консультацію через сервіс можна з понеділка по четвер (09:00-17:00), а також у п’ятницю (09:00-16:00).
Також у МОН зазначають, що у разі налаштувань автоматичного перекладу вмісту сторінок з української на будь-яку іншу мову чат теж відображатиметься обраною мовою. Для переходу на українську необхідно в налаштуваннях браузера вимкнути автоматичний переклад сторінок або змінити відповідні параметри.
Як повідомлялося, на період вступної кампанії (24 червня – 9 вересня 2022 року) розпочала роботу консультативна телефонна лінія МОН «Вступна кампанія 2022 року» за номером 0 (800) 50-45-70.