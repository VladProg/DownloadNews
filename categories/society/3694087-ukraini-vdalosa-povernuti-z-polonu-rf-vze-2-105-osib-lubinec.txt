Україні вдалося повернути з російського полону вже 2105 громадян.

Про це в ефірі телемарафону «Єдині новини» сказав Уповноважений Верховної Ради з прав людини Дмитро Лубінець, передає Укрінформ.
«(Ця кількість становить — ред.) 2105 осіб, це разом із сьогоднішнім обміном», - зазначив він.
Уповноважений ВР підтвердив, що в української влади є орієнтовні дані про те, скільки наших співгромадян перебувають у полоні рф, але публічно цю кількість не називають.
«Це нам допомагає — те, що ми публічно не повідомляємо цифри. Ні щодо тих, кого ми тримаємо на своїй території — російських військовополонених, ні тих, кого рф тримає у себе у полоні. Це робиться свідомо, у тому числі для того, щоб більш ефективно повертати наших додому», - запевнив омбудсмен.
Лубінець закликав людей не шукати у тому, що цифри щодо наших співгромадян у полоні не озвучуються українською владою, «зради»: «її тут точно немає».
«Ми знаємо про кожного, хто знаходиться у полоні — як військового, так і цивільного», - сказав він.
Також Лубінець зазначив, що стан звільнених з полону рф у понеділок осіб є вкрай важким.
«Тут йдеться і про фізичний стан. Серед них є і важкопоранені, є ті, хто втратили дуже багато кілограмів ваги, є і ті, хто знаходиться у важкому психологічному стані. І це все — свідчення того, що рф продовжує тримати наших військовополонених у непристосованих умовах, інколи не надаючи елементарного — достатньо їжі чи води», - сказав омбудсмен.
У Фейсбуці Лубінець повідомив, що у рамках обміну, який відбувся 10 квітня, на батьківщину повернулися 20 захисниць і 80 захисників. Наймолодшому з визволених — 19 років.



Як повідомлялося, 10 квітня Україна здійснила черговий обмін військовополонених, додому повернулися 100 захисників.
За інформацією МВС, із 100 осіб, яких вдалося повернути з полону росії у понеділок, 24 особи є військовослужбовцями Нацгвардії України, 22 - прикордонниками.