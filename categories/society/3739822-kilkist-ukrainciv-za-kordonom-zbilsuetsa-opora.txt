Кількість українців за кордоном збільшується, і це відбувається з різних причин – безпекових питань, речей гуманітарного спрямування тощо.

Про це під час презентації та обговорення результатів досліджень щодо міграції, медіаспоживання та громадсько-політичної активності вимушених переселенців у Медіацентрі Україна - Укрінформ заявив аналітик даних Громадянської мережі «ОПОРА» Андрій Савчук.
Він зазначив, що ОПОРА має дані українського МЗС про те, що станом на 21 червня 2023 року за кордоном перебувало 8 мільйонів 177 тисяч українців. Савчук уточнив, що МЗС не стверджує, що це - всі українці, які через повномасштабне російське вторгнення виїхали за кордон.
«Але ця цифра все одно є колосальною, і не треба бути великим математиком, щоб зрозуміти, що це - фактично 20 відсотків населення від того, яке було (в Україні – ред.) до 24 лютого, і яке зараз перебуває за кордоном. «Опора» зверталася до МЗС із запитом (щодо цього – ред.) не один раз, і ми фактично бачимо, що кількість українців за кордоном збільшується», - поінформував аналітик Громадянської мережі.

За його словами, збільшення кількості українців за кордоном відбувається з різних причин - хтось виїжджає за кордон через безпекові речі, для когось важливі речі гуманітарного спрямування.
Окремо він зазначив, що українців за кордоном рахувати насправді доволі важко, у тому числі через те, що вони там неохоче стають на консульський облік. «Лише один із 16 українців за кордоном перебуває на консульському обліку, і це – лише десь 6% (від усієї кількості українців за кордоном – ред.)», - заявив Савчук.
Окремо аналітик даних Громадянської мережі «ОПОРА» сказав, що питання кількості населення для України взагалі є досить складним.
Він навів дані, які є у розпорядженні Державної комісії з питань зв'язку, що свідчать про те, що в Україні є 48 мільйонів карток операторів мобільного зв’язку. За його словами, вони підрахували за спеціальною специфічною методологією, що загалом на 100 осіб припадає 143 картки.
«За нескладною пропорцією можна підрахувати, що за цими даними в Україні буде проживати десь 34 мільйони людей, і вони (кількість цих людей – ред.) показують так само скорочення. Тенденція негативна, хоча ми бачимо, що є регіони, які фактично відновили своє довоєнне населення, наприклад, той же Київ», - поінформував він.
Як зазначив Савчук, цифри, які оприлюднювалися багатьма джерелами, про те, що в Україні мешкає менше 30 млн осіб, скоріше за все, є більшою мірою лякалками.
Представник ОПОРи заявив, що ООН говорить про те, що в Україні проживає близько 36 млн українців.
Дослідження «Кількість українців та їх міграція за кордон через війну» створене на основі даних МЗС, Держприкордонслужби та інших офіційних відомств.
Як повідомлялося, 6 липня в ОПОРі заявили, що станом на червень 2023 року через повномасштабне вторгнення РФ за кордоном перебувало 8 млн 177 тис. громадян України, що становить близько 20% населення, яке було до повномасштабної війни.
Фото: Голос Америки