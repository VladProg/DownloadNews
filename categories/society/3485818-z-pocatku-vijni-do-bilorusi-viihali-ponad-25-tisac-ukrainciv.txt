Із початку повномасштабного вторгнення рф в Україну до білорусі виїхали більше 25 тисяч наших громадян.

Про це заступниця міністра внутрішніх справ України Катерина Павліченко сказала в інтерв’ю «НВ», передає Укрінформ.
«З 24 лютого до білорусі виїхали понад 25 тисяч осіб, які мешкали в Україні. Це дані Агентства ООН у справах біженців», - уточнила Павліченко.
Вона зазначила, що наразі не можна визначити точну кількість саме примусово вивезених українців.
«Якщо говорити про кількість таких випадків, то поки ми можемо посилатися на офіційні дані Агентства ООН у справах біженців. З 24 лютого з України до рф виїхало близько 700 тис. осіб, понад 100 тис. з них — це діти. Йдеться про людей, яких вивезли переважно зі східних регіонів України, що опинилися під тимчасовою окупацією», - заявила заступниця міністра.
За її словами, скільки з цих людей виїхали саме примусово, наразі встановлюють українські правоохоронці.
«Ми розуміємо, що більшість із цих людей були вивезені під тиском: їх фактично «витіснили» на територію росії, створивши несумісні з життям умови в окупованих населених пунктах», - сказала вона.
Окрім того, за наявною у неї інформацією, у період з 18 по 23 лютого 2022 року у ході «фейкової» евакуації, яку організувала рф, з тимчасово окупованих територій Донецької та Луганської областей до росії було переміщено 105 тисяч людей.
Говорячи про те, скільки людей загалом виїхали за кордон після 24 лютого 2022 року, Павліченко зазначила, що з початку повномасштабного вторгнення рф з України за кордон виїхало майже 5 млн осіб, з них найбільше — до Польщі, це більше 3 млн осіб.
«Офіційно зареєструвалися там понад 1 млн, більшість з них — це жінки та діти, а також близько 50 тис. чоловіків віком старше 18 років. До Румунії — понад 850 тис. осіб, до Угорщини — понад 550 тис. До Молдови виїхало понад 450 тис. українців, а до Словаччини — майже 400 тис.», - уточнила представниця МВС.
Окрім того, за її словами, з 24 лютого 2022 року у базу розшуку було додано 6345 осіб — тобто стільки людей наразі вважаються зниклими безвісти.
Відповідаючи на запитання, чи вдається цим людям повернутися в Україну і як саме, вона зазначила, що якщо в особи, яка опинилася в рф, є закордонний паспорт, за ним можна виїхати в одну із країн ЄС, оскільки для українців діє безвізовий режим.
«Наприклад, це такі країни, як Грузія, Фінляндія, Польща, Литва, Латвія, Естонія. З цих країн можна повернутися до України. Про такі випадки вже відомо», - поінформувала вона.
Також Павліченко зазначила, що Україна буде звертатися до міжнародних гуманітарних місій по допомогу у поверненні наших громадян додому — наразі у нашій державі напрацьовується відповідний механізм.
«Питання розробки такого алгоритму розглядається під час засідань робочої групи щодо захисту прав і свобод громадян України, які перебувають на території держав — членів ЄС та інших держав як тимчасово переміщені особи», - сказала заступник глави МВС.
Як повідомлялося, станом на 26 квітня Офіс Омбудсмана уже отримав звернень про розшук зниклих безвісти щодо понад 16 тисяч осіб, із них 2 тисячі військовослужбовців.