На територію росії незаконно через так звані «гуманітарні» коридори вже вивезли більш як 1 мільйон українців, з них близько 200 тисяч дітей.

Про це під час брифінгу в Медіацентрі Україна-Укрінформ розповів народний депутат, голова Комітету з питань прав людини, деокупації та реінтеграції тимчасово окупованих територій у Донецькій, Луганській областях та Автономної Республіки Крим, міста Севастополя, національних меншин і міжнаціональних відносин Дмитро Лубінець.
«На окупованих територіях російська федерація нехтує практично всіма людськими правами. За нашими даними через так звані російські «гуманітарні» коридори до росії вже вивезли більш як 1 мільйон українців, з них близько 200 тисяч дітей. Їх вивозять примусово, часто відбирають документи... Є випадки, коли діти опиняються без батьків, а повернути їх до рідних в Україну не вдається. Водночас російська дума навіть прийняла закон про спрощене усиновлення таких дітей», – сказав народний депутат.
Окремо Лубінець зупинився на фіксуванні випадків викрадення людей та насильства над ними.
«Росіяни забороняють вільне пересування людей в окупованих районах. Створюється система фільтраційних таборів, ми знаємо адреси – у Докучаєвську, Донецьку, у Ростові. Робиться система максимального контролю за людьми, ідентифікація абсолютно всього населення. У першу чергу шукають і переписують чоловіків, які мають відношення до АТО, ветеранів операції об’єднаних сил. Їх всіх арештовують, є багато фактів, коли їх одразу знищують. Маємо приклади, коли вивели з будинку і розстрілювали прямо перед сім’єю, перед дружиною з дітьми. Від правоохоронців вимагають, щоб вони складали присягу так званим ДНР чи ЛНР, якщо ні, то вивозять у Докучаєвськ чи Донецьк. Суддю, який вже на пенсії і який відмовився від присяги, вивезли у Донецьк тиждень тримали, били кожного дня, а потім «засудили» на 15 років», – наголосив він.
За словами народного депутата, в окупованих населених пунктах росіяни призначають на керівні посади колаборантів, але самі керують всіма процесами.
«Для картинки нібито призначають керівників з-поміж громадян України, але насправді в усіх нарадах беруть участь офіцери ФСБ, які все контролюють і приймають рішення»,- зазначив Лубінець.
Він підкреслив, що стосовно військових злочинів, майнових та кримінальних правопорушень треба обов’язково подавати заяви, щоб була можливість фіксувати злочини, знаходити і покарати порушників, а громадяни б мали право на компенсації та відшкодування.
Як повідомлялося, через війну понад 11 мільйонів українців стали вимушеними переселенцями - зокрема сім мільйонів виїхали у безпечні регіони України.