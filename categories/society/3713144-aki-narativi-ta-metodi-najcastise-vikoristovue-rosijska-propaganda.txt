Російська пропаганда порушує право людей на доступ до неупередженої та розширеної інформації, тим самим викривлює сприйняття реальності.

Про це під час презентації дослідження «Як російська дезінформація порушує права людини в Україні та Європі» в Укрінформі повідомила керівниця проєкту VoxCheck Світлана Сліпченко.
“Найбільш чутливі і найбільш поширені наративи ворожої дезінформації - дегуманізація українців, наративи, пов'язані зі здоров'ям, життям українців, безпекою. Наративи про те, як ведуться бойові дії, хто проявляє агресію”, - сказала Сліпченко.

Вона підкреслила, що дезінформація порушує право людей на доступ до неупередженої, розширеної інформації, а відтак впливає на прийняття рішень.
Старший аналітик ГО «Інтерньюз Україна» Альона Гришко зазначила, що Росія використовує наратив, що нібито евакуація, яку пропонує Україна, для населення, яке проживає на території ведення активних бойових дій, є небезпечною.

“Російська пропаганда в телеграм-каналах створювала таку історію, що Україна не турбується про своїх громадян, які там проживають, а Росія намагається їх звільнити, і тому небезпечно погоджуватись на евакуацію, яку пропонує Україна”, - сказала Гришко.
Вона зауважила, що Росія активно використовує метод віддзеркалення для побудови своєї фіктивної реальності, щоб, з одного боку, підкріпити свій статус так званої держави, яка прийшла нас рятувати, а з іншого, щоб показати, що Україна - це країна, яка нібито не турбується про своїх громадян.
Аналітик Центру досліджень ГО «Детектор Медіа» Леся Бідочко зазначила, що Росія поширює наратив нібито Україна використовує карети швидкої допомоги для транспортування військових, тим самим породжує у населення страх користуватися цими швидкими, бо вони можуть стати мішенню для російських військових. Крім того, країна-агресор поширює меседж, що нібито в українській армії масово розповсюджується холера, туберкульоз та інші хвороби.

Також Бідочко підкреслила, що Росія дискредитує систему охорони здоров'я України.
“Наприклад, кейс про те, що нібито в Києві перестали проводити планові операції, ушпиталення, тому що лікарні переповнені військовими з Бахмута та інших гарячих точок”, - сказала вона.
Аналітик зауважила, що Росія виправдовує депортацію українських дітей тим, що це помста за дітей Донбасу, нібито діти Донбасу - це діти Росії, і їх треба везти туди; що нібито Україна і захід сприяють убивству дітей Донбасу, і останніх треба рятувати; що нібито дітям Донбасу в Росії живеться краще, ніж в Україні тощо.
Сліпченко додала, що Росія намагається вбити доступ до інформації і на території України, де не йдуть активні бойові дії.
“Згадайте удари по телевежі в Києві, на Рівненщині. Це спроба обмежити доступ до державного мовника, офіційних ресурсів інформації. Кібератаки, які здійснюються на офіційні українські органи державної влади, на їх ресурси. Це є прямою інформаційною атакою і обмеженням права на доступ до інформації”, - наголосила вона.
Як повідомляв Укрінформ, протягом 2022 року росія витратила на просування пропаганди через державні медіа $1,9 млрд замість запланованих $1,5 млрд. 50% бюджету спрямовано на RT, ВГТРК та медіагрупу "Росія сьогодні".