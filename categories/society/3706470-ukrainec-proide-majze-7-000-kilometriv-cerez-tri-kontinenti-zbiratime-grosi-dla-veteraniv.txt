Британсько-український підприємець Павло Танасюк має намір проїхати на велосипеді майже 7 000 кілометрів через три континенти, щоб зібрати кошти на підтримку українських ветеранів.

Про це Укрінформу повідомили у пресслужбі Танасюка.

Як зазначається у повідомленні, британсько-український підприємець та засновник космічної компанії Spacebit готується вирушити у самостійну подорож на велосипеді. Маршрут подорожі Ride for Victory буде 6 993 км завдовжки, що відповідає дистанції, на якій зараз триває захист українського кордону від російських агресорів. Маршрут включатиме 5 000 км у США, 1 500 км в Японії та 493 км в Європі. Перший етап подорожі розпочнеться у США наприкінці травня 2023 року.
"Кожен кілометр цієї подорожі буде відданим шануванням стійкості, рішучості та непохитному духу українського народу. А всі кошти, зібрані в рамках проекту Ride for Victory, підуть на підтримку тих, хто служив своїй країні, – зокрема, на надання протезів та психологічної підтримки ветеранам", – сказав Танасюк.


Велосипед підприємця буде прикрашений кольорами прапора України – прапора, який незабаром вирушить на Місяць в рамках космічної місії приземлення, в якій бере участь компанія Spacebit.
Як повідомляється, Танасюк представив свої плани на благодійному заході Heroes Support Heroes, який днями відбувся у Вашингтоні, округ Колумбія, і включав українську делегацію, до якої входили міністр у справах ветеранів України та виконавчий директор Фонду ветеранів України.
Як повідомлялося, британська компанія Spacebit розробила місяцехід, який готують у 2023 році відправити на Місяць, щоб дослідити його поверхню.
За даними "Суспільного", місія була запланована на середину травня, але через невдачу колег із Японії зараз проводять ще додаткові перевірки та тестування. До того місія кілька разів переносилася.