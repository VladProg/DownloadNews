Церковне керівництво УПЦ московського патріархату зобов’язане застосувати до кліриків-колаборантів покарання, бо не зробивши цього, вони створюють виклик для суспільства.

Таку думку у програмі "Насправді" висловив релігієзнавець Віктор Єленський.
“Церковне керівництво УПЦ моспатріархату зобов’язане застосувати до кліриків-колаборантів покарання, прописане церковними канонічними правилами, бо не зробивши цього, вони створюють виклик для суспільства... Те, що не застосовують заходи до єпископів, які сидять поруч із дітовбивцями, це просто скандал”, - сказав Єленський, відповідаючи на запитання, чи повинна митрополія УПЦ МП карати священників, щодо яких у правоохоронців є підозри та відкриті провадження щодо співпраці із рф.

Експерт також дав своєрідну дорожню карту для УПЦ МП: “Очевидно, що структурам МП не має бути місця в Україні. Якщо МП хоче розірвати зв’язки з москвою, він повинен дати чіткі сигнали українському суспільству”.
Зокрема, як вважає Єленський, “УПЦ МП повинна з’ясувати, хто її вороги і брати. Надіслати мирні грамоти предстоятелям помісних церков. Вона повинна засудити зрадників. Вона повинна відновити діалог з Константинополем, бо жодна інша помісна церква не порвала із Константинополем, окрім москви”.
“І вона повинна розпочинати діалог з Православною церквою України”, - наголосив релігієзнавець, додавши, що ПЦУ вже заявила, що не висуватиме попередніх умов для переговорів.
Як повідомлялося, СБУ з початку повномасштабної війни відкрила 23 кримінальних провадження щодо кліриків-колаборантів з УПЦ МП, серед яких є вже 33 підозрюваних - “від класичних агентів збору глибинної інформації до корегувальників вогню в рясах”.