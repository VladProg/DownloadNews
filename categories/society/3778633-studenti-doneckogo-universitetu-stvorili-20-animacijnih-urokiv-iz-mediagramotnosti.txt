Студенти Донецького національного університету імені Василя Стуса створили 20 анімаційних уроків з медіаграмотності для шкіл.

Про це кореспондентові Укрінформу повідомила керівниця ВОГО «Вінницький пресклуб» Наталія Болховська.

«Мініуроки розробили студенти кафедри журналістики Донецького національного університету ім. Василя Стуса за менторської підтримки викладачів та медіаекспертів у рамках проєкту Вінницького пресклубу «Стусівська школа медіаграмотності». Ці 20 анімаційних мініуроків презентували до Всеукраїнського тижня медіаграмотності, який стартував 23 жовтня. Це невеличкі ролики, у яких у доступній формі розповідається про актуальні питання медіаосвіти для школярів: фішинг, дискримінацію, сумнівну інформацію тощо», - розповіла Болховська.
За її словами, навчальні відео розраховані на учнів середньої і старшої школи. Уроки створені у форматі сторітелінгу. За сюжетом герой чи героїня відео стикаються з певною проблемою: неперевіреною інформацію, безвідповідальними блогерами, що рекламують сумнівні продукти, із плагіатом. Також у роликах пояснюється, як виявляти подібні проблеми і як уникнути маніпуляцій, інформаційного шахрайства.
Анімаційні ролики доступні в Ютубі, а також на сторінках кафедри журналістики ДонНУ та Вінницького пресклубу у соціальних мережах.
Як повідомлялося, генеральний директор директорату шкільної освіти Міністерства освіти і науки Ігор Хворостяний заявив, що медіаграмотність є одним з пріоритетів компетентнісної освіти, яку впроваджує Нова українська школа.