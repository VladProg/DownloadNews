Всеукраїнська школа онлайн (ВШО) поповниться тисячею нових уроків із 18 дисциплін для учнів 5-11 класів.

Про це Укрінформу повідомили у пресслужбі громадської спілки “Освіторія”, яка за підтримки МОН, Мінцифри, ЮНІСЕФ та у співпраці з УІРО доповнює й оновлює навчальний контент ВШО — державної цифрової платформи для дистанційного та змішаного навчання школярів 5-11 класів.
«До кінця 2022 року на платформу будуть додані уроки, тести та матеріали для самопідготовки з 18 дисциплін для учнів 5-11 класів. Таким чином разом з усіма уроками, що вже є на платформі, ВШО покриватиме навчальні програми повністю, щоб школярі в Україні та за кордоном могли безперервно навчатись онлайн. Наразі на платформі вже розміщено понад 2500 уроків і до кінця року буде додано ще 1000», - йдеться в повідомленні.
Крім того, матеріали для 5-6 класів будуть оновлені відповідно до стандартів реформи НУШ у базовій середній освіті, яка від початку навчального року впроваджується в 5-х класах, додали в Освіторії.
Зазначається, що навчання на платформі просте і зручне, цікаве і сучасне, а також повністю безкоштовне для всіх дітей. Кожен урок відповідає інтересам та сприйняттю сучасного школяра. Так, для викладення та пояснення навчального матеріалу використовуються 3D-моделі, 3D-екскурсії та інтерактивні експозиції музеями світу, елементи гейміфікації та сучасних комп’ютерних ігор (як War Craft) і навіть влучні і такі улюблені серед школярів (і не тільки) меми.
За даними пресслужби, кожен урок ВШО пройшов 5 рівнів експертної перевірки, зокрема на відповідність навчальній програмі, доступність і недискримінаційність
Методичний супровід забезпечується Українським інститутом розвитку освіти.
“Попри всю складність ситуації, наш принцип незмінний — школа працює завжди. Вона у комп’ютері, планшеті чи смартфоні. Саме такий принцип закладено у «Всеукраїнську школу онлайн». Це реальна і якісна підтримка учням, вчителям і батькам. Платформа популярна серед українців. За час її існування користувачі переглядали відео більш ніж 5 млн разів. Також важливо, що ВШО дає підтримку скрізь, де є доступ до інтернету. По суті, це національна онлайн-платформа для змішаного та дистанційного навчання учнів та методичної підтримки вчителів 5-11 класів. На сьогодні це найбільш доступна платформа в Україні, якою можуть користуватися й певні категорії учнів з особливими освітніми потребами”, — відзначив керівник Українського інституту розвитку освіти Юрій Демедюк.
В Освіторії заявляють, що наразі ВШО є одним з найефективніших інструментів для дистанційного та змішаного навчання.
“Сьогодні на платформі активно навчається близько 455 тис. зареєстрованих користувачів, з них — понад 300 тис. учні, частина з яких проживають на тимчасово окупованих територіях або наразі перебувають за кордоном. В умовах війни найважливіше, що може забезпечити платформа — це можливість повернутись до навчання за українською програмою і мати доступ до якісного україномовного контенту в усіх куточках України та поза її межами”, — коментує операційна директорка громадської спілки “Освіторія” Анна Сидорук.
Долучитися до навчання на платформі можна за посиланням — https://lms.e-school.net.ua.