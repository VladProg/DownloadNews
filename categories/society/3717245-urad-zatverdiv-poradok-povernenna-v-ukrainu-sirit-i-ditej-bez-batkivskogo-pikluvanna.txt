Кабінет Міністрів затвердив порядок евакуації статусних дітей (які мають статус сироти або позбавлені батьківського піклування), а також їх повернення в Україну із закордону.

Як передає Укрінформ, про це в Телеграмі повідомляє Мінреінтеграції.
Ідеться про зміни до Постанови «Про тимчасове переміщення (евакуацію) дітей та осіб, які проживають або зараховані до закладів різних типів, форм власності та підпорядкування на цілодобове перебування, та їх повернення».
«Серед основних новел документа – запровадження механізму евакуації статусних дітей, а у разі виїзду їх за межі України – повернення на Батьківщину. Цей процес буде відбуватися відповідно до чіткого плану, який розроблятиметься на підставі форми, затвердженої спільним наказом Мінсоцполітики, Мінреінтеграції та МВС», - ідеться в повідомленні.
У Мінреінтеграції уточнюють, що для кожного факту повернення складуть індивідуальний план зі строками та відповідальними виконавцями.
Також за результатами вивчення питання про повернення складатиметься акт про відповідність будівлі закладу всім вимогам щодо безпеки й можливості здійснення догляду за дітьми.
Зазначається, що цей план та акт є обов’язковими складовими при ухваленні рішення про повернення. Крім того, рішення обласних військових адміністрацій про повернення дітей буде погоджуватися із Нацсоцслужбою.
«Усі спірні питання, які виникатимуть у зв’язку з евакуацією або поверненням в Україну дітей, будуть вирішуватися на засіданнях Координаційного штабу», - підкреслюють у міністерстві.
Ухвалена постанова розроблена Мінсоцполітики за дорученням Координаційного штабу з питань захисту прав дитини в умовах воєнного стану, який очолює віцепрем’єр - міністр з питань реінтеграції тимчасово окупованих територій Ірина Верещук.
Як повідомлялося, Верещук заявила, що наразі ідентифіковано щонайменше 20 тис. дітей, депортованих Росією, понад 4,5 тис. з яких мають статус сироти або позбавлені батьківського піклування.