Кожні три дні війна убиває одного медійника, серед загиблих - вісім журналістів при виконанні професійних обов'язків.

Як передає Укрінформ, про це повідомляє пресслужба Національної спілки журналістів України.
Зазначається, що за 98 діб російської агресії проти України російські загарбники вбили 32 медійників.
«Відповідно до даних, якими володіє Національна спілка журналістів України, підтвердженими є 32 факти загибелі за різних обставин працівників медійної галузі. Серед загиблих - журналісти, які виконували професійні обов’язки; медійники - цивільні жертви; представники ЗМІ, які мобілізувалися для захисту України у військових лавах», - ідеться в повідомленні.
Зазначається, що під час виконання професійних обов’язків убито вісім журналістів. З них - троє українських та п’ять іноземних, дві жінки та шість чоловіків. Остання жертва російських загарбників - французький тележурналіст Фредерік Леклерк-Імхофф, який готував репортаж про евакуацію мирного населення на Луганщині.
«Кожне обірване росіянами життя наших колег - то ненаписані рядки в газети та на сайти, не відзняті репортажі і фільми, не видані книжки. Через російське людожерство в світі медіа гаснуть цілі всесвіти. Пам’ятаємо усіх Героїв та Героїнь, вимагаємо окремого трибуналу над росією за злочини проти медійників», - заявив голова НСЖУ Сергій Томіленко.
Як повідомляв Укрінформ, у травні Національна спілка журналістів України започаткувала Фонд пам’яті загиблих журналістів.