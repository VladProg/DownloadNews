Генеральний прокурор Литви Ніда Грунскене передала українським колегам із Луганської обласної прокуратури допомогу від своєї країни: комп'ютерну техніку, екшн-камери, фотоапарати, принтери та меблі.

Про це у Телеграмі повідомляє Офіс генерального прокурора, передає Укрінформ.
"Це необхідні для забезпечення неперервної та ефективної роботи речі, - зауважили в ОГП.
Генпрокурор Андрій Костін наголосив, що прокурори прифронтових регіонів працюють у надскладних умовах. Будівлі прокуратур зруйновані або пошкоджені, а ворог щодня чинить нові й нові злочини. Тому надане обладнання вкрай потрібне та актуальне.
Керівник Луганської обласної прокуратури Сергій Василина подякував литовській колезі за надану допомогу. Він додав, що ця техніка дійсно необхідна для щоденної роботи прокурорів.
“Литовська Республіка підтримувала нас з перших днів повномасштабної війни. Саме ця країна першою звернулася до Міжнародного кримінального суду щодо ситуації в Україні”, - зазначив Костін і подякував народу та уряду Литви й особисто Грунскене за міцну та безперервну підтримку.

Як повідомляв Укрінформ, Німеччина передала Україні чергову партію допомоги, яка включає боєприпаси, техніку, медичні засоби.