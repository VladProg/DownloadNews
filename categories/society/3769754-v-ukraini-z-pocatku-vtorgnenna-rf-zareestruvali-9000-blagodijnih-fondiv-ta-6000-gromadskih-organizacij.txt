В Україні за час повномасштабної, розв’язаної Росією, війни було офіційно зареєстровано близько 9 тисяч благодійних фондів та 6 тисяч громадських організацій.

Про це заступник директора Департаменту державної реєстрації Міністерства юстиції України В'ячеслав Хардіков повідомив під час презентації в Укрінформі результатів міжнародного форуму «InterUAction. Позитивний сценарій відновлення і розвитку України», організованій ГО «Ліга ділових та професійних жінок України» (BPW of UA) та ГО «Клуб ділових жінок Мелітополя».
«За цей період з'явилися багато новостворених організацій. Було зареєстровано в Україні благодійних фондів близько дев'яти тисяч, хоча до цього благодійні організації не були дуже поширеними об'єднаннями громадян. Що стосується громадських організацій, то за увесь час вторгнення вже було створено та діють близько шести тисяч ГО», - сказав Хардіков.

За його словами, при цьому активно акредитовують відокремлені підрозділи неурядових організацій. Якщо до початку повномасштабного вторгнення такого сплеску не було, то після 24 лютого 2022 року акредитувалося 85 нових філій представництв міжнародних організацій та благодійних фондів, які активно працюють на території України.
Хардіков підкреслив, що Міністерство поставило перед собою завдання спростити та полегшити процедури реєстрації інституцій громадянського суспільства, аби їм було легше розпочати свою діяльність.
Як повідомлялося, у лютому 2022 року Міністерство юстиції було змушене з метою безпеки відключити на певний час реєстри, але з березня ситуація змінилася і, наприклад, реєстрацію громадських та благодійних організацій відновили.
Перше фото: Depositphotos