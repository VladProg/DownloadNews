Захист ексголови Верховного Суду Всеволода Князєва наполягає, що правоохоронці не мали права затримувати Князєва без згоди Вищої ради правосуддя, і просить звільнити його.

Про це заявив адвокат Володимир Клочков під час засідання Вищого антикорупційного суду, на якому розглядається скарга захисту на затримання Князєва, передає кореспондент Укрінформу.
“Правоохоронці, коли ми вказували на незаконність їхніх дій під час затримання нашого клієнта, говорили, що обшуки іще не закінчилися. Дійсно, обшуки іще проходили в інших місцях. Але зараз мені достеменно відомо, що всі обшуки закінчені, підозри оголошені. Затримання порушує гарантії мого клієнта на недоторканність як судді. Крім того що мій клієнт є суддею, він також має статус адвоката. Про його затримання не була повідомлена адвокатська рада регіону, а її представники не були присутні під час обшуку. Тому прошу суд наше клопотання задовольнити”, - заявив адвокат.
Захист Князєва наполягає, що немає підстав для утримання його під вартою, оскільки суддю можна затримати відразу після скоєння тяжкого або особливо тяжкого злочину. В інших випадках на це має надати свою згоду Вища рада правосуддя. Однак, як зазначив Клочков, прокурор САП продемонстрував захисту подання до ВРП про відсторонення Князєва лише перед судовим засіданням з розгляду скарги на його затримання. За словами адвоката, рішення ВРП з цього приводу досі немає.
Як повідомляв Укрінформ, ексголова ВС Всеволод Князєв після затримання його 15 травня і проведення у нього вдома і на роботі обшуків перебуває в ізоляторі тимчасового тримання. Прокурори САП підготували до Вищої ради правосуддя подання про надання дозволу на утримання його під вартою.
Після цього САП направить до ВАКС клопотання про обрання йому запобіжного заходу.
15 травня НАБУ і САП заявили про викриття схеми одержання неправомірної вигоди керівництвом та суддями Верховного Суду. Правоохоронці затримали Голову ВС Князєва та вилучили 2,7 млн дол.
16 травня 2023 року під час пленуму Верховного Суду 140 суддів віддали голоси за висловлення недовіри чинному Голові ВС Всеволоду Князєву. Після цього судді ухвалили постанову пленуму ВС про припинення повноважень Голови ВС Князєва.