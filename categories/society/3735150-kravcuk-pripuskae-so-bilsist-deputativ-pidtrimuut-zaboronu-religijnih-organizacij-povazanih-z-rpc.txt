Аргумент про невтручання держави в питання церкви невалідний у контексті заборони діяльності в Україні релігійних організацій, пов‘язаних з російською православною церквою (РПЦ).

Про це заступниця керівника парламентської фракції "Слуга народу", заступниця голови Комітету Верховної Ради з питань гуманітарної та інформаційної політики Євгенія Кравчук сказала в інтерв‘ю Укрінформу.
Вона зазначила що парламентський комітет зробив усе необхідне для підготовки до розгляду законопроєктів про заборону цих релігійних організацій. За словами Кравчук, під час кожної Погоджувальної ради голова комітету Микита Потураєв нагадує, що і депутатський, і урядовий проєкти вже готові. Заступниця голови парламентської фракції "Слуга народу" висловила думку, що більше шансів на ухвалення має урядовий законопроєкт, оскільки він відповідає критеріям європейського права.
Кравчук додала, що Комітет ВР з питань гуманітарної та інформаційної політики постійно співпрацює в цьому питанні з головою Державної служби з етнополітики та свободи совісті Віктором Єленським, Міністерством культури та інформаційної політики.
"Головне, що є політичне лідерство Президента Володимира Зеленського, який неодноразово заявляв, що Україні потрібна духовна незалежність. У нас попереду – і в липні, і в серпні – дуже важливі дати – День державності і День Незалежності. Можливо, десь у цьому календарному діапазоні все-таки Верховна Рада розгляне в залі ці законопроєкти", – зауважила заступниця голови комітету ВР.
Вона висловила припущення, що більшість народних депутатів підтримують законодавчу заборону релігійних організацій, пов’язаних з РПЦ.
"Дехто каже: "Давайте не будемо втручатися в релігійні питання". Але це, мені здається, зараз невалідний аргумент. Давайте будемо відверті – фактично це була можливість займатись проросійською пропагандою", – підкреслила народна депутатка.
Як повідомляв Укрінформ, Кабінет Міністрів у січні 2023 року зареєстрував у Верховній Раді законопроєкт №8371 щодо діяльності в Україні релігійних організацій, згідно з яким може бути припинена діяльність УПЦ (МП). Комітет ВР з питань гуманітарної та інформаційної політики рекомендував парламенту ухвалити цей документ у першому читанні.
Раніше народні депутати зареєстрували у парламенті подібний законопроєкт – №8221 "Про забезпечення зміцнення національної безпеки у сфері свободи совісті та діяльності релігійних організацій". Гуманітарний комітет також рекомендував Верховній Раді ухвалити цей документ у першому читанні.