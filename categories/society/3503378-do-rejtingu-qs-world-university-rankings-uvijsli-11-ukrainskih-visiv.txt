До рейтингу найкращих університетів світу QS World University Rankings увійшли 11 українських закладів вищої освіти.

Як передає Укрінформ, про це інформує пресслужба Міністерства освіти і науки України.
“Оприлюднено рейтинг найкращих університетів світу QS World University Rankings, визнаний найпопулярнішим у світі джерелом порівняльних даних про успішність університетів”, - ідеться в повідомленні.
Зазначається, що найвищу позицію в рейтингу серед українських ЗВО посідає Харківський національний університет імені В.Н. Каразіна (541-550 позиція).
Також до рейтингу увійшли:
Національний технічний університет «Харківський політехнічний інститут» (651-700);
Київський національний університет імені Тараса Шевченка (651-700);
Національний технічний університет України «Київський політехнічний інститут імені Ігоря Сікорського» (701-750);
Національний університет «Львівська політехніка» (801-1000);
Сумський державний університет (801-1000);
Львівський національний університет імені Івана Франка (1001-1200);
Харківський національний університет радіоелектроніки (1001-1200);
Національний університет «Києво-Могилянська академія» (1001-1200);
Одеський національний університет імені І. І. Мечникова (1001-1200);
Національний університет біоресурсів і природокористування України (1201-1400).
QS World University Rankings – глобальне дослідження та створений на його основі рейтинг найкращих вищих навчальних закладів світового значення за показником досягнень у галузі освіти та науки, що був започаткований у 2004 році.