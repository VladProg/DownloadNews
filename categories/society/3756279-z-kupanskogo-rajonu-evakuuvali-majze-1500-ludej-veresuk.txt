З Куп'янського району Харківської області після оголошення обов’язкової евакуації вивезли майже 1500 людей, а загалом потрібно перемістити звідти у безпечніші місця близько 12 тисяч громадян.

Про це віцепрем'єр-міністр - міністр з питань реінтеграції тимчасово окупованих територій Ірина Верещук сказала в ефірі телемарафону «Єдині новини», передає Укрінформ.
«Є Вовчанська громада, є Куп'янська громада. Евакуювати потрібно близько 12 тисяч людей. Евакуйовано півтори тисячі, понад 350 дітей вже евакуйовано. До речі, евакуюються до Харкова. Тобто вони не їдуть далеко», - сказала Верещук.
За її словами, у місті є гуртожитки, де люди будуть мешкати безплатно.
Водночас вона звернула увагу на те, що є такі, хто відмовляється від евакуації. Тоді вони офіційно підписують відповідні документи, де зазначено, що беруть на себе відповідальність за своє життя та безпеку.
Верещук нагадала й про те, що є постанова, яка уводить в дію режим обов'язкової евакуації у примусовий спосіб, якщо є діти. Нині є райони, де дітям вкрай небезпечно перебувати.
Як повідомляв Укрінформ, наприкінці серпня з Куп’янського району на Харківщині, де тривають бойові дії, після оголошення обов’язкової евакуації вивезли 170 дітей.