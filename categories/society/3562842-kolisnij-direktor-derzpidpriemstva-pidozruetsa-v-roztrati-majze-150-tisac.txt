Колишньому директору державного підприємства «Сервіс» оголосили підозру в розтраті майже 147,5 тис. доларів, отриманих від надання в оренду морських суден.

Як передає Укрінформ, про це повідомляє Офіс генерального прокурора.
За даними слідства, перебуваючи у 2014 році на території Автономної Республіки Крим, керівник держпідприємства «Сервіс», що підпорядковане Державному агентству рибного господарства України, незаконно розтратив 147 тисяч 500 доларів, отриманих від надання в оренду двох морських траулерів.
Встановлено, що після заволодіння коштами посадовець переказав їх на рахунок, відкритий у російському банку.
Фігуранту оголошена підозра в розтраті майна шляхом зловживання службовим становищем (ч. 5 ст. 191 Кримінального кодексу).
Як повідомляв Укрінформ, правоохоронці викрили масштабну протиправну схему в Державній службі з питань безпечності харчових продуктів та захисту споживачів. Керівництво цієї структури намагалося створити підконтрольне підприємство, яке протягом 2022 року мало незаконно «освоїти» понад 650 млн грн з держбюджету.