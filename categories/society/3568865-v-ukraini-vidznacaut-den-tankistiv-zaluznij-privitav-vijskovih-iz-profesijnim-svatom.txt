Головнокомандувач Збройних сил України Валерій Залужний привітав танкістів із професійним святом.

Як передає Укрінформ, текст відповідного привітання розміщений на сторінці головнокомандувача ЗСУ у Фейсбуці.
«Воїни-танкісти, вітаю із професійним святом! Ви виконуєте важку роботу, яку небезпідставно називають і впишуть в історію як героїзм», - заявив він.
При цьому Залужний подякував танкістам за службу.
Головнокомандувач ЗСУ також оприлюднив відео, яке ілюструє роботу танкістів на фронті.

Своєю чергою Голова Верховної Ради Руслан Стефанчук зазначив, що танкісти є гордістю українців.
«Наші воїни, захисники та захисниці! Сьогодні я хочу привітати танкістів із професійним святом. Та майстерність, маневровість і військова міць, яку демонструють Збройні Сили України, — обов’язково увійде в підручники історії», - йдеться у тексті його привітання у Телеграмі.
На думку Стефанчука, влучні удари по ворогу, знищені позиції російських військ і жива сила противника — це все їхні заслуги.
«Як і те, що з кожним днем у все більшу кількість українських міст та сіл повертаються наші прапори! Дякую за щоденний подвиг. За кожен сантиметр звільненої України. За незламний бойовий дух», - підкреслив Голова ВР.

Нагадаємо, сьогодні, 11 вересня, в Україні відзначають День танкістів.