У день професійного свята прикордонників міністр внутрішніх справ Ігор Клименко та Голова Держприкордонслужби Сергій Дейнеко в шпиталі ДПСУ відвідали поранених прикордонників і вручили їм державні нагороди.

Як передає Укрінформ, про це повідомляє Державна прикордонна служба.
Очільник МВС подякував захисникам України за стійкість, героїчну службу та захист країни від загарбників та вручив відомчі відзнаки й нагороди.
За особисту мужність і відвагу їм вручено орден «За мужність» ІІІ ступеня, медалі «За військову службу Україні» та «Захиснику Вітчизни».
Загалом Клименко нагородив 17 поранених військовослужбовців Держприкордонслужби, які брали участь у бойових діях захищаючи територіальну цілісність України.
Клименко поспілкувався з кожним бійцем, поцікавився потребами військових та їх самопочуттям.






Клименко у шпиталі нагородив поранених прикордонників / Фото: dpsu.gov.ua





































Міністр внутрішніх справ також відзначив лікарів, які працюють у медзакладі та подякував за кожне врятоване життя.
За мужність і героїзм, самовідданість і високий професіоналізм, виявлені під час виконання завдань, міністр нагородив чотирьох медпрацівників медалями «За військову службу Україні» та «За врятоване життя».

Як повідомляв Укрінформ, за час протидії російській агресії майже 2,2 тисячі прикордонників відзначені державними нагородами, із них 11 удостоєні звання Героя України.