Президент Володимир Зеленський закликає діяти максимально швидко заради повернення депортованих росією українських дітей.

Про це він сказав під час спільної з Головою Ради міністрів Італії Джорджею Мелоні пресконференції в Римі, повідомляє кореспондент Укрінформу.
«Ми знаємо, що російська влада не лише розлучає дітей з рідними, а й вчить ненавидіти Україну. Ми маємо діяти максимально швидко, щоб повернути наших вкрадених дітей. Для цього реалізувати один з пунктів нашої формули миру», - сказав Зеленський.
За його словами, наразі достеменно відомо про депортацію 19 тис. 393 дітей до росії, проте реальне число може бути значно більшим.
«Щонайменше 200 тисяч дітей перебували на територіях, які окупувала росія, тому ми не знаємо про їх долю», - додав Президент.
Він нагадав також, що пункт щодо повернення усіх українців – дорослих і дітей, які знаходяться у полоні росіян, є у складі української формули миру.
Як повідомлялося, судді Міжнародного кримінального суду видали ордери на арешт президента росії володимира путіна та російської дитячої омбудсменки марії львової-бєлової. Їх підозрюють у воєнних злочинах у вигляді незаконних депортації та переміщення населення, зокрема дітей, з окупованої території України щонайменше з 24 лютого 2022 року.
путін і львова-бєлова можуть бути арештовані на території країн, які ратифікували Римський статут.