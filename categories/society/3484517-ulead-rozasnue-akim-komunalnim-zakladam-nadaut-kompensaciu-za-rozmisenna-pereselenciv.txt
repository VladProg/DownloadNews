Комунальні заклади громад можуть отримати компенсацію за безоплатне розміщення внутрішньо переміщених осіб.

Про це Укрінформу розповіла радниця з питань місцевих фінансів та управління Регіонального офісу «U-LEAD з Європою» у Сумській області Ірина Алєєва.
Вона розповіла, що така компенсація передбачена Постановою Кабміну № 261 щодо відшкодування коштів за житлово-комунальні послуги закладам, підприємствам, установам та організаціям державної і комунальної форми власності, закладам освіти приватної форми власності, у яких в умовах воєнного стану на безоплатній основі розміщені тимчасово переміщені особи.
«При цьому на компенсацію можуть розраховувати лише ті заклади, які відповідають певним умовам. По-перше – розміщення в приміщеннях (будівлях) тимчасово переміщених осіб має відбуватися на безоплатній основі. По-друге - будівлі (приміщення), в яких розміщені ВПО, мають перебувати на балансі громади. Отримати компенсацію зможуть саме балансоутримувачі таких будівель. Основним джерелом надання компенсації є кошти резервного фонду держбюджету», - підкреслила радниця.
За її словами, важливо при підготовці заявки на компенсацію надати повний перелік необхідних документів. Мова йде про довідку, що містить інформацію про заклад, який розмістив у своєму приміщенні ВПО: повне його найменування, код ЄДРПОУ та адреса будівлі.
«Необхідною є і інформація про комунальні послуги, спожиті закладом у відповідному місяці. Варто навести перелік комунальних послуг, обсяг спожитих послуг та їхню вартість. Якщо для опалення приміщень, у яких розміщено ВПО, використовували дрова, пелети, вугілля, інші види палива, треба зазначити обсяг витрачених енергоносіїв та їх вартість.Також у цьому переліку мають бути й документи, що підтверджують фактичну оплату спожитих комунальних послуг за звітний місяць», - додала Алєєва.
Як підкреслила радниця, серед умов отримання компенсації: оплата до 20-го числа місяця, наступного за звітним, за спожиті комунальні послуги; підтверджуючі документи про фактичну оплату комунальних послуг за відповідний звітний місяць; інформація про заклад, у якому розміщено ВПО на безоплатній основі.
Як повідомлялося, Кабінет Міністрів України від у березні 2022 року ухвалив постанову № 261 «Про затвердження Порядку та умов надання компенсації місцевим бюджетам на оплату комунальних послуг, що надаються під час розміщення тимчасово переміщених осіб, у період воєнного стану».
Програма для України з розширення прав і можливостей на місцевому рівні, підзвітності та розвитку «U-LEAD з Європою» спільно фінансується ЄС та його державами-членами Німеччиною, Польщею, Швецією, Данією, Естонією та Словенією для підтримки України на її шляху до зміцнення місцевого самоврядування. U-LEAD сприяє прозорому, підзвітному та багаторівневому управлінню в Україні, яке відповідає потребам громадян та розширює можливості громад.