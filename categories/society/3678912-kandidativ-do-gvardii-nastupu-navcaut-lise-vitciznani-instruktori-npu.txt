Кандидатів до бригад «Гвардії наступу» навчають лише вітчизняні інструктори.

Про це у телемарафоні «Єдині новини» заявив представник Об’єднаної штурмової бригади Національної поліції України «Лють» Степан Місюк («Гвардія наступу»), передає кореспондент Укрінформу.
«У нашій країні на сьогодні є багато підготовлених інструкторів, які мають бойовий досвід і мають чому навчити – не з книжок, а, зокрема, по тому, як вони воювали. Тому зараз у нас (кандидатів – ред.) навчають інструктори з нашої держави, без міжнародних інструкторів», - уточнив він.
На його думку, в Україні у наших військовослужбовців є такий досвід, який не у кожній країні мають інструктори.
Місюк підтвердив, що штурмові бригади «Гвардії наступу» і «Лють», зокрема, будуть оснащені різноманітною технікою – як нашого, так і закордонного виробництва.
У свою чергу представник Нацполіції поінформував, що станом на сьогодні до об’єднаної штурмової бригади «Лють» Нацполіції України було подано близько восьми тисяч заявок, і ці кандидати розглядаються на різні позиції.
Окремо він поінформував, що жінки також активно подають заявки на вступ до бригади, яку він представляє.
«Жінки у нашій бригаді можуть заміщувати багато позицій, починаючи від парамедиків. Є жінки, які подають себе саме у штурмові підрозділи – на снайперів і тому подібне», - заявив Місюк.
Як повідомлялося, 2 березня командир батальйону Першої Президентської бригади оперативного призначення «Буревій» Національної гвардії України Костянтин Вахрамєєв поінформував, що при відборі бійців до підрозділів «Гвардії наступу» враховується питання наявності військового, мисливського досвіду і досвіду проходження строкової служби.