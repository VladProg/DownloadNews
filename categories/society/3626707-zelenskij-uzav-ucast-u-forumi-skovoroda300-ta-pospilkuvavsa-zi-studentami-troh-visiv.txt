Президент України Володимир Зеленський заявив, що для України важливо захищати й не віддавати своє.

На цьому він наголосив під час спілкування зі студентами та викладачами Університету Григорія Сковороди під час робочої поїздки у Київську область, передає Укрінформ із посилання на сайт глави держави.

«За що ця російсько-українська війна? За державу, за землю, за сім’ю, за життя. І за право на життя, за свободу, за право вибору. Жити, не заважаючи іншим, але й захищаючи своє життя», – сказав Зеленський.

На його переконання, Україні нині не варто відповідати на пропаганду з боку росії, бо таким чином ми її суб’єктизуємо. А після того, як росія вторгалася на територію України, катувала та вбивала людей, вона більше не суб’єкт.

Президент під час поїздки узяв участь у культурно-мистецькому форумі «Сковорода 300», присвяченому річниці від дня народження відомого українського філософа, поета й педагога, що відзначатиметься в Україні третього грудня.
Як повідомлялося, з 24 лютого в Україні триває повномасштабна російська воєнна агресія. Сили оборони чинять запеклий опір російським загарбникам.
Фото: ОП