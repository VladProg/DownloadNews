На обговорення громадськості винесено 14 проєктів підзаконних актів, що стосуються реєстрації, ліцензування та моніторингу медіа.

Таке рішення ухвалила Національна рада з питань телебачення і радіомовлення під час чергового засідання, передає кореспондент Укрінформу.
"У регулятора є три місяці на розробку підзаконних актів, які стосуються ліцензування, реєстрації, порядку проведення перевірок, розрахунку ліцензійного та реєстраційного зборів. Для якомога швидшого запровадження цих механізмів Нацрада з грудня почала працювати над цими документами, оскільки сам Закон «Про медіа» відсилає саме до них, і лише після їхнього запровадження реформа почне відбуватися. Тому ми виносимо 14 проєктів підзаконних актів на громадське обговорення», - зазначив член Нацради Олександр Бурмагін.
Зокрема, до обговорення пропонуються проєкти, що стосуються методики розрахунку ліцензійного збору та плати за внесення змін до реєстру суб’єктів у сфері медіа, а також форм відомостей про структуру власності та переліку подій, що становлять значний суспільний інтерес, порядку ведення реєстру суб’єктів у сфері медіа, про проєкт видів форматів лінійних аудіовізуальних медіа, порядок проведення конференцій громадських об’єднань та асоціацій, обрання і припинення повноважень членів Суспільного мовлення, а також про порядок замовлення розрахунків для радіочастотного спектра.
Серед запропонованих до обговорення актів - порядок подання до Нацради заяв щодо реєстрації суб’єктів у сфері медіа, подання до медіарегулятора заяви щодо реєстрації іноземних лінійних медіа, положення про особливості процедури застосування до суб’єктів у сфері медіа в період дії воєнного чи надзвичайного стану заходів реагування за грубі порушення вимог законодавства, порядку видачі та анулювання дозволів на тимчасове мовлення на територіях з особливим режимом мовлення.
Як повідомляв Укрінформ, Закон України "Про медіа" набрав чинності 31 березня. Він започатковує реформу у медіагалузі та визначає правові засади діяльності в Україні суб’єктів у сфері медіа, а також засади державного управління, регулювання та нагляду у цій сфері.