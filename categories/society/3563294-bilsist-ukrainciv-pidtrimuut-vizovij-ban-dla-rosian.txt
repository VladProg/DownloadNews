Переважна більшість (90%) українців вважають, що росіянам потрібно заборонити в’їзд до тієї чи іншої країни.

Про це свідчать результати опитування, проведеного компанією Gradus Research, передає Укрінформ.
Найчастіше опитані відзначають потребу у забороні в’їзду росіян до таких країн, як Україна (79%), країни ЄС (75%), США (66%) та Канада (62%).

З цією думкою дещо рідше погоджуються жителі східного та південного регіонів, проте і серед них підтримка заборони не нижче 60%. Вихідці із заходу частіше пропонують заборонити росіянам в’їзд до України та країн ЄС, а вихідці з півночі – до країн ЄС та США.
“Особливо цікавим є факт, що громадяни віком старше 55 років, які народилися та половину життя прожили у радянських реаліях, значущо частіше вважають, що росіянам треба заборонити в’їзд до усіх перелічених вище країн. Ці цифри вкотре доводять, що українці єдині та непохитні перед лицем ворога”, — коментує засновниця та директорка дослідницької компанії Gradus Research Євгенія Близнюк.

Опитування було проведено 12-15 серпня дослідницькою компанією Gradus Research методом самозаповнення анкети в мобільному додатку за фінансової підтримки Європейського Союзу та у партнерстві з Центром економічного відновлення. Опитано 2 005 респондентів віком від 18 років.