Громадські інституції, що опікуються підтримкою ветеранів та членів їхніх сімей, зможуть отримати до 2,5 млн грн фінансової підтримки у межах конкурсу «Варто: Єднання».

Про це повідомила в.о. виконавчої директорки Українського ветеранського фонду Мінветеранів Руслана Величко-Трифонюк під час презентації в Медіацентрі Україна - Укрінформ нового конкурсу на підтримку громадських організацій, які працюють для ветеранів.
«Як державна установа ми мали певні обмеження на фінансування, зокрема, організаційного розвитку громадських організацій, їхніх витрат на адміністративні потреби тощо. Відповідно ми у співфінансуванні з ІСАР «Єднання» зараз робимо проєкт для громадських організацій, які працюють з ветеранами, щоб профінансувати їхній організаційний розвиток», - сказала вона.

Величко-Трифонюк зауважила, що громадські інституції у межах нового конкурсу можуть отримати до 2,5 млн грн фінансової допомоги. Водночас вона наголосила, що перед подачею заявок претенденти мають ретельно підготувати необхідні документи.
«Передовсім відбудеться конкурс на відбір експертної ради, яка надалі оцінюватиме проєкти та надаватиме рекомендації. Потім - етап щодо надання заявок від громадських організацій, які пройдуть технічний відбір: ми перевіримо, чи всі документи в порядку, якщо ні - то ми повернемо їх заявникам. Протягом п'яти днів документи можна подати ще раз. Надалі заявки підуть на експертне оцінювання, публічний захід із захисту цих проєктів. Насамкінець оцінювання експертів - і визначення переможців конкурсу», - пояснила процедуру Величко-Трифонюк.

Радник з комунікацій міністра у справах ветеранів Олексій Тарабукін зауважив, що на проєкт можуть податися організації, які працюють у різних напрямках - у галузі ветеранського спорту, реабілітації ветеранів, надання соціального житла.
Виконавчий директор ІСАР Єднання Володимир Шейгус підкреслив, що як грантодавець організація "комплексно підтримає проєкти, що потребують належного менеджменту, звітування, оплати праці персоналу".

Експерти зауважили, що детальна інструкція з подання на конкурс «Варто: Єднання» буде опублікована на сайті УВФ.
Як повідомляв Укрінформ, Український ветеранський фонд (УВФ) разом із партнерами презентував інтерактивну мапу ветеранських бізнесів, де вже представлено близько 400 пунктів підприємницької діяльності захисників України.