Упродовж 5 місяців російсько-української війни українці постаріли мінімум на 10 років.

Про це сказав міністр охорони здоров’я Віктор Ляшко на Другому міжнародному саміті перших леді та джентльменів у Києві, передає кореспондент Укрінформу.
“На жаль, катастрофи глобальні, які переслідують людство, мають суттєвий вплив на ментальне здоров’я. Але жодна катастрофа техногенного характеру, жодна пандемія не має такого впливу на стан здоров’я, як війна. Ми весь час говорили про те, що ми хочемо збільшити тривалість життя в Україні серед українців. Ми хотіли, щоб українці досягли цієї європейської тривалості кількості років життя. Але вже ці п’ять місяців війни призвели до того, що ми, українці, постарішали на десять років. Як мінімум на 10 років. Тобто хвороби, які зустрічалися в нас у 60 років, будуть зараз серед людей 45-50 років”, - розповів Ляшко.
За його словами, це примушує говорити про те, що сьогодні Україна повинна бути готова до суттєвих викликів, які нас чекають.
Водночас міністр зауважив, що попри війну, в Україні відбуваються значні модернізації уже сьогодні.
“Ми отримуємо інноваційне обладнання, ми запускаємо інноваційні операції, ми продовжуємо розвивати трансплантологію, але ми розуміємо, що після перемоги нам потрібно буде пришвидшитися в рази, оскільки війна значно зменшила наш прогрес в інноваційному розвитку, переключивши нашу увагу на ті виклики, які в нас є сьогодні”, - пояснив він.
Як повідомлялося, 24 лютого 2022 року росія розпочала повномасштабне вторгнення в Україну, чим продовжила військову агресію, що триває з 2014 року. російські війська проводять масовані бомбардування та обстріли мирних українських міст та селищ. Вони розв’язали масовий терор проти цивільного населення на тимчасово окупованих територіях.