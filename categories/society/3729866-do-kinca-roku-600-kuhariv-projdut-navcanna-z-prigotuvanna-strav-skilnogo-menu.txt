У кулінарних хабах, відкритих у межах проєкту School Chef’s Training Hubs Development та реформи шкільного харчування, до кінця року 600 кухарів пройдуть навчання з приготування страв оновленого шкільного меню.

Як передає Укрінформ, про це повідомила в Телеграмі дружина Президента Олена Зеленська.
“Вчитися, щоб навчити інших. Готувати, щоб нагодувати тисячі, десятки тисяч дітей – до того ж смачно й корисно водночас. Це про наші кулінарні хаби. Ще у трьох областях – Тернопільській, Одеській та Полтавській – відкрилися ці осередки в межах проєкту School Chef’s Training Hubs Development та реформи шкільного харчування”, - зауважила перша леді.

За її словами, в кулінарних хабах на сучасному обладнанні з найкращими тренерами кухарі професійно-технічних навчальних закладів із усієї країни опановують корисне і смачне меню в межах реформи, підвищують свій професійний рівень, вчаться вчити.
“Вони стануть тими агентами змін, які передадуть отримані знання з нутриціології, безпеки харчового процесу, створення технологічних карт колегам у своїх регіонах”, - підкреслила Зеленська.

Як зауважила дружина Президента, “щоб це стало можливим, разом працюють Міністерство освіти і науки України, Швейцарська агенція розвитку та співробітництва (SDC), Посольство Швейцарії в Україні, громадська організація “Культ Фуд” та громадська організація “Національна асоціація громадського харчування”.

“Отже, реформа шкільного харчування триває – всупереч війні. Всупереч руйнуванню – створюємо, розвиваємося, покращуємо. В буквальному сенсі – готуємо майбутнє”, - наголосила перша леді.
Як повідомляв Укрінформ, у травні Зеленська заявила, що в Полтавській, Одеській і Тернопільській областях створять кулінарні хаби, в яких навчатимуть кухарів готувати страви з оновленого шкільного меню.