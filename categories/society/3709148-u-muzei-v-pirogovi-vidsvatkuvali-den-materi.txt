У Національному музеї народної архітектури та побуту України у Пирогові відбувся культурно-просвітницький захід «Україна – незламна родина», присвячений Дню матері та Дню сім'ї.

Про це повідомляє кореспондент Укрінформу.
"Цим заходом ми хочемо показати, що Україна - це єдина родина, яка поділяє спільні прагнення. І від цієї української родини ми сьогодні підпишемо прапори, які передамо нашим бойовим бригадам, зокрема тим, хто на передовій, з побажаннями, що ми чекаємо на всіх вдома з перемогою, що ми віримо в них та робимо все можливе для підтримки", - сказала голова Міжнародного жіночого руху "За сімейні цінності" Наталія Федорчук.






У музеї в Пирогові відсвяткували День матері / Фото: Тарасов Володимир











































Святкування розпочалося з низки майстер-класів "Створи подарунок для мами й тата", у межах якого відвідувачі могли виготовити сонях з фоамірану, розмалювати футболку та опанувати традиційні техніки вишивання та витинанки.
"Мені подобається творча атмосфера. Я дуже люблю майстер-класи, бо там можна передати свої знання. Ба більше, з яким би настроєм люди не ставали до роботи, всі виходять усміхнені, щасливі - це дорогого вартує", - зазначила майстриня з виготовлення фоаміранових квітів Ніна Заводова.
Після залучення до творчих ремесел гості музею послухали казку Ірини Мацко "Мамине серденько", яку прочитав актор Остап Ступка під супровід гітари виконавця SASHKA.
"Сьогодні я хочу висловити подяку та шану всім тим матеріям, чиї сини зараз на сході України захищають нас і нашу можливість бути. Я низько вклоняюся тим матерям, які втратили своїх дітей у цій страшній війні. Я дякую всім матерям, які зараз розуміють ціну того життя, яке вони дали. І я зневажаю тих, хто там, "за порєбриком", дозволив собі фразу "а ми ще нарожаєм" - це нівелює та знищує поняття материнства", - наголосила гендиректорка музею в Пирогові Оксана Старак-Повякель.
Водночас під час заходу стартував флешмоб з руханки #СтаньСильніше. Його провели вітчизняні спортсмени - борець вільного стилю Валерій Андрійцев, дзюдоїсти Богдан Ядов та Георгій Зантарая.
"Спортивні вправи, за рекомендаціями психологів, покращують настрій та надають мотивації. Цю ініціативу підтримали у Київському відділенні національного олімпійського комітету. Наші олімпійці розробили комплекс вправ, які ми зможемо щодня повторювати всією родиною, аби накопичувати сили для святкування перемоги. Зранку зроби декілька рухів - і стань сильнішим", - зазначила Федорчук.
Захід продовжила концертна програма, у якій взяли участь діти військових та переселенців з Бахмуту, Запоріжжя й Луганщини, музичні й танцювальні колективи.
Організували свято - Національний музей народної архітектури та побуту України й Міжнародний жіночий рух "За сімейні цінності" за сприяння Київського міського відділення Національного олімпійського комітету України й Комітету Верховної Ради України з питань молоді і спорту.
День матері відзначають 14 травня. Це свято встановлено згідно з Указом Президента від 10 травня 1999 року і відзначається кожної другої неділі травня. Цього дня вітають матерів і вагітних жінок – майбутніх мам.
15 травня відзначають Міжнародний день сім’ї.