На спеціалізоване лікування та реабілітацію за кордон евакуювали 33 постраждалих від війни українців.

Про це повідомляє Міністерство охорони здоров'я, передає Укрінформ.
"Загалом цього тижня було евакуйовано 33 громадян України. Пацієнтів евакуювали за активного сприяння обласних військових адміністрацій і медзакладів, за підтримки Державної прикордонної служби України та Державної міграційної служби України", - йдеться у повідомленні.

Зазначається, що пацієнтів направили до клінік Литви та Австрії.
У групі є громадяни з мінно-вибуховими пораненнями та опіковими травмами.
В МОЗ нагадали, що евакуюють дорослих і дітей, які потребують спеціалізованої та невідкладної медичної допомоги. За потреби їх супроводжують родичі або близькі — враховуючи необхідність у сторонній допомозі та підтримці через важкий стан, а також у подальшому післяопераційному догляді.
Як повідомлялося, загалом від початку війни завдяки співпраці МОЗ та партнерів вже евакуйовано на лікування за кордон майже 4 000 постраждалих українців.
Фото: МОЗ