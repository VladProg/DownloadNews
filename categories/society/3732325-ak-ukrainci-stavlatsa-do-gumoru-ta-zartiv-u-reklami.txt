В Україні 58% громадян вважають гумор та жарти неприйнятними у комунікаціях брендів під час війни.

Про це йдеться в дослідженні компанії Gradus Research, що є в розпорядженні Укрінформу.
"Для споживачів неприйнятний контекст — це гумор/жарти і зображення святкування. Незважаючи на те, що це найменш безпечні для застосування категорії, варто звернути увагу на те, що вони все одно доволі високо заряджені позитивно. Тобто це “тонкий лід”, але аудиторії цей контекст все ж потрібен. 58% опитаних громадян вважають гумор/жарти неприйнятними у комунікаціях брендів під час війни", - йдеться в повідомленні.
При цьому, як зазначається, гумор залишається національним антидотом від стресу, а бренди озвучують думку про те, що якщо звичайні люди продовжують жартувати у соцмережах і робити меми, це означає, що їм теж можна це робити, лише з певною обережністю.
Крім того, згідно з опитуванням, неприйнятними символами у комунікаціях є гучні розгульні свята, проте святкування подій, які відбуваються у близькому родинному колі й надалі сприймаються споживачами нормально.
Неприйнятно, на думку маркетинг-директорів, паразитувати на символах ЗСУ. Також неприйнятним вони вважають використання в комунікаціях чутливих тем, наприклад, згадування подій у Бучі чи Ірпені, оскільки вони дають емоційний фідбек, але травматичного характеру.
Загалом ставлення до зображення сім’ї та згадування волонтерства у рекламі серед споживачів вважається доречним у комунікаціях брендів у воєнний час.
Також зазначається, що сім’я та волонтерство є найбільш проявленими темами у позитивному сегменті емоцій. Такий контекст впливає на людей заспокійливо і позитивно.
Опитування проводилося дослідницькою компанією Gradus Research. Загальна аудиторія - 5000 респондентів (чоловіки та жінки віком 18-60 років, що проживають у містах із населенням більше 50 тис. (окрім тимчасово окупованих територій та територій, на яких ведуться бойові дії); аудиторія СМО (Chief Marketing Officer) — 83 експерти.
Опитування проводилось із 29 травня до 12 червня 2023 року серед загальної аудиторії та з 15 до 20 червня 2023 року серед аудиторії СМО.