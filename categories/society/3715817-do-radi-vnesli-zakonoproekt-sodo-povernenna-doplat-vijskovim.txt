Робоча група парламенту подала законопроєкт №9342 по доплатам військовим. Ця ініціатива стала альтернативною до поправки "щодо повернення 30 тисяч грн військовим", яка надійшла до законопроєкту №8312.

Про це повідомив нардеп Ярослав Железняк, передає Укрінформ.
За його словами, законопроєктом передбачена щомісячна додаткова винагорода від 30 000 до 100 000 гривень пропорційно часу виконання бойових (спеціальних) завдань, у порядку, розмірах та на умовах, встановлених Кабінетом Міністрів України. Ця норма має діяти на час дії воєнного часу.
Строковики отримуватимуть винагороду в розмірі 6000 грн/місяць пропорційно часу проходження військової служби. Аналогічні виплати передбачені для військовослужбовців, які отримали травму (поранення, контузію, каліцтво) під час ведення бойових дій, та які зараховані в розпорядження відповідного командира під час тимчасової непридатності до військової служби.
Для курсантів виплачується додаткова винагорода у 2350 грн/місяць.
Для інструкторів розмір додаткової винагороди залежить від рівня, інтенсивності та напрямків підготовки (10-30 тис. грн). Він визначається керівниками сектора безпеки і оборони України.
Загальні витрати бюджету становлять до 10 млрд грн з бюджету.
"У цьому році це 1,9 млрд/грн до кінця року, але це без врахування доплати інструкторам", – зазначив Железняк.
У законопроєкті є норми, які не повʼязані з фінансуванням, але важливі:

не допускати до участі у веденні бойових дій військовослужбовців з тих, що призвані на військову службу за призовом під час мобілізації, які не пройшли курс базової військової підготовки;
термін проходження базової військової підготовки не може бути меншим, ніж один місяць для мобілізованих громадян, які раніше не проходили військову службу;
під час дії воєнного стану військовослужбовцям можуть надаватися частина щорічної основної відпустки тривалістю 30 календарних днів, а також відпустка за сімейними обставинами та з інших поважних причин із збереженням грошового забезпечення тривалістю не більш як 10 календарних днів.