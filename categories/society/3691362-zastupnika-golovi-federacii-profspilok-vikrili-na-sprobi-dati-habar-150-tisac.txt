Заступника голови Федерації профспілок України викрили на спробі дати хабар у сумі 150 тисяч доларів США за зміну запобіжного заходу.

Як передає Укрінформ, про це інформує пресслужба відомства у Телеграмі.
”Працівники ДБР спільно з Офісом Генерального прокурора викрили заступника голови Федерації профспілок України на підготовці до давання хабаря за зміну йому запобіжного заходу у справі щодо незаконного відчуження майна на понад 138 млн грн. Чиновник через посередника планував передати 150 тисяч доларів США для зміни запобіжного заходу, не пов’язаного з триманням під вартою”, - ідеться в повідомленні.

У ДБР нагадують, що в грудні минулого року працівники ДБР повідомили про підозру заступнику голови Федерації профспілок України.
Спільно зі співробітниками СБУ задокументовано, що він у 2019 році разом з іншими посадовцями ухвалював рішення про незаконну передачу приватному підприємству будівлі державної курортної бальнеолікарні у Києві. Згідно з висновком судової оцінково-будівельної експертизи, загальна вартість приміщення становила 138 млн 308 тис. грн. Лікарня, яка взагалі не підлягала відчуженню, була продана ще й за значно нижчою вартістю, інформують у ДБР.

Зазначається, що посадовцю повідомлено про підозру за фактом розтрати чужого майна, зловживання службовою особою своїм службовим становищем, вчинене за попередньою змовою групою осіб, в особливо великих розмірах (ч. 5 ст. 191 КК України).
У грудні суд першої інстанції обрав посадовцю запобіжний захід у вигляді взяття під варту з альтернативою у вигляді застави в розмірі 124 млн грн, а також відсторонив його від посади заступника голови Федерації профспілок України строком на 2 місяці. Це рішення було неодноразово пролонговано.
Процесуальне керівництво здійснює Офіс Генерального прокурора.
Як повідомлялося, в Києві правоохоронці викрили завідувача філії одного з комунальних закладів охорони здоров’я у вимаганні й одержанні трьох тисяч доларів хабаря за зняття з військового обліку.
Фото: ДБР