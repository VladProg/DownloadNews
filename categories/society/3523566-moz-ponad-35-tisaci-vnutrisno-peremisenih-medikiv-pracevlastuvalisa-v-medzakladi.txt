Понад 3,5 тис. внутрішньо переміщених медиків працевлаштувалися в заклади охорони здоров'я на новому місці.

Про це повідомляє Міністерство охорони здоров'я, передає Укрінформ.
"Можливістю працевлаштуватися в іншому медичному закладі вже скористалися 3 536 внутрішньо переміщених медичних працівників. Серед них: 1 758 лікарів, 1 170 фахівців (медичні сестри/брати, акушерки, фельдшери, асистенти фармацевта), 608 технічних працівників", - ідеться у повідомленні.
Найбільше працевлаштованих медичних працівників, які вимушено переїхали до інших регіонів, зареєстровано у Дніпропетровській області – 460, Полтавській – 318 та Львівській області - 312 осіб.
Найбільша кількість лікарів та інших фахівців у сфері охорони здоров’я зареєстрована на Львівщині – 290, на Дніпропетровщині – 155 та на Полтавщині – 125 осіб.
Найбільше працевлаштованих медичних сестер та інших фахівців у сфері охорони здоров’я зареєстровано у Дніпропетровській області – 226, Харківській – 142 та Полтавській області – 139 осіб.
Як повідомляв Укрінформ, міністр охорони здоров’я Віктор Ляшко проінспектував лікувальні комплекси та санаторії Трускавця для перепрофілювання під запуск центру нейрореабілітації людей, які постраждали від війни.