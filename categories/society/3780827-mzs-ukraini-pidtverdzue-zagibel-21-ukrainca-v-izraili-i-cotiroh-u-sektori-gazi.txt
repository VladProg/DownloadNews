Посол Держави Ізраїль Міхаель Бродський повідомив про загибель 25 українців в його країні, Міністерство закордонних справ України підтверджує загибель 21 громадянина в Ізраїлі і чотирьох – у секторі Гази.

Свої дані посол Держави Ізраїль в Україні оприлюднив на пресконференції, яка відбулася в Укрінформі.
"З числа загиблих нам відомо про 25 громадян України, які загинули в результаті нападу терористів”, – поінформував Бродський.
Він зауважив, що більшість із них мали подвійне громадянство, і їхні сімʼї знаходилися в Ізраїлі. Також, за даними посла, з приводу двох загиблих громадян зверталися, щоб поховати в Україні. Більшість буде похована в Ізраїлі, тому що там живуть їхні сімʼї, додав він.
У свою чергу речник Міністерства закордонних справ України Олег Ніколенко в коментарі Укрінформу повідомив, що українська сторона підтверджує загибель в Ізраїлі 21 українця.
“МЗС України підтверджує загибель в Ізраїлі 21 українця. Одна людина вважається зниклою безвісти. У секторі Гази — четверо загиблих, серед яких троє дітей, і шестеро поранених”, – зазначив речник.
Як повідомляв Укрінформ, уранці 7 жовтня палестинське ісламістське угруповання ХАМАС здійснило напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
США, ЄС, Україна та низка інших держав засудили атаки по Ізраїлю.