У Польщі українці, працюючи, більше додають у бюджет країни, ніж отримують соціальні допомоги.

Про це в Івано-Франківську на форумі Via Carpatia повідомила голова правління громадської організації «Український дім» (Польща), експертка у сфері міграції українців до Польщі Мирослава Керик, передає Укрінформ.
«Насправді, українці (у Польщі, - ред.), працюючи, більше додають у бюджет держави, ніж отримують від неї соціальні бенефіти (виплати - ред.)», - зазначила Мирослава Керик.
За її підрахунками, нині у Польщі перебувають близько 1 млн українців, які перетнули кордон після 24 лютого. Частина з них знайшли роботу, але здебільшого тимчасову. Переважно це люди з Харкова, Дніпра, Запоріжжя, Маріуполя. Вони виживають самотужки, працюють нижче своїх компетенцій, освіти.
«Прийняти рішення, чи повертатись, для них важко, бо частині з них нікуди повернутись», - зауважила Мирослава Керик.
За її словами, загалом, після 24 лютого кордон із Польщею перетнули майже 7 млн українців.
У Польщі українці можуть отримати одноразову допомогу в сумі 300 польських злотих плюс 500 – на дитину. Також люди літнього віку та матері з дітьми, які перебувають у скрутному становищі, можуть отримати соціальну допомогу. Торік нею скористались близько 20 тисяч українських біженців.
«За нашими підрахунками, після 24 лютого 90% українців, а це близько 1,5 млн людей, які були у Польщі, включились у допомогу українським біженцям і армії, близько 300 тисяч чоловіків повернулись в Україну зголоситись до військкоматів», - зазначила Керик.
За словами експертки, українські матері хочуть закінчення війни і думають про повернення. Втім, більшість хочуть залишитись, бо вони бояться за своїх дітей. При цьому навчання дітей онлайн у Польщі має негативні наслідки, бо діти втрачають навички.
Як повідомляв Укрінформ, 13-15 жовтня в Івано-Франківську проходить Міжнародний форум Via Carpatia. У програмі - десятки заходів: університетські лекції, публічні дискусії, зустрічі з військовими письменниками, вручення премії Станіслава Вінценза, перегляд вистави «Нація» та кінофільмів, мистецькі виставки та дитяча книжкова програма.