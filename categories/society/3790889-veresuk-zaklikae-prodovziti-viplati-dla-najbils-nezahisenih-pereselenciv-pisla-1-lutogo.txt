Маємо підтримати внутрішньо переміщених осіб, які потрапили у складні життєві обставини внаслідок російської збройної агресії.

На цьому наголосила віцепрем'єр-міністр - міністр з питань реінтеграції тимчасово окупованих територій Ірина Верещук під час наради за участю представників Мінреінтеграції, Мінсоцполітики та Мінфіну, передає Укрінформ із посиланням на сайт Мінреінтеграції.
Зазначається, що метою заходу було узгодити подальшу державну політику щодо підтримки вразливих категорій осіб з-поміж внутрішніх переселенців.
Ця необхідність зумовлена тим, що з 1 лютого 2024 року передбачено припинення виплат на проживання великій кількості ВПО згідно з постановою від 11 липня 2023 року № 709.
У зв’язку з цим віцепрем’єрка порушила питання щодо можливості продовження виплат для найбільш незахищених категорій ВПО.
«Маємо підтримати внутрішніх переселенців, які потрапили у складні життєві обставини внаслідок збройної агресії. Зокрема, я вважаю, що треба продовжити виплати ВПО пенсіонерам, які мають невелику пенсію. А також – мешканцям територій активних та можливих бойових дій», – зазначила Верещук.
За результатами обговорення віцепрем’єрка доручила відповідальним відомствам провести аналіз категорій отримувачів виплат ВПО.
«Через тиждень зацікавлені сторони зберуться, щоб обговорити пропозиції щодо підтримки особливо вразливих категорій внутрішніх переселенців», - йдеться в повідомленні.
Як повідомляв Укрінформ, майже 40% з отримувачів допомоги як внутрішньо переміщені особи живуть тільки на ці кошти, оскільки не знайшли роботу або вона мало оплачувана.
Фото: Мінреінтеграції