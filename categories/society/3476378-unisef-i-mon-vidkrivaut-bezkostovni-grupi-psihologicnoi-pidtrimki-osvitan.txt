Дитячий фонд ООН (ЮНІСЕФ) та Міністерство освіти і науки України відкривають безкоштовні групи підтримки для освітян у проєкті психологічної підтримки “Поруч”.

Як передає Укрінформ, про це МОН повідомляє у Телеграмі.
У проєкті психологічної підтримки “Поруч”, створеному ЮНІСЕФ у партнерстві з МОН, відкривається новий напрям – групи підтримки для освітян. До участі запрошуються вчителі, які під час війни відчувають потребу у спілкуванні з колегами та фахівцями-психологами.
Онлайн-зустрічі тривалістю 60 хвилин відбуватимуться на платформі Zoom двічі на тиждень упродовж місяця. У групі працюватимуть до 10 учасників та психолог.
Щоб долучитися до проєкту, слід заповнити форму. Час проведення зустрічей погоджуватимуть індивідуально з кожним учасником групи. Участь безкоштовна.
Як повідомляв Укрінформ, станом на 4 травня з початку російської агресії проти України за кордон виїхали більш як 23 тисячі викладачів та понад 600 тисяч учнів.