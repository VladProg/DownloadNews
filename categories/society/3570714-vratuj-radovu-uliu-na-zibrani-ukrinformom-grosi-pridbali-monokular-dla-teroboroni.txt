Підрозділ тероборони, в якому служить фотокореспондентка Укрінформу Юлія Овсяннікова, придбав монокуляр, на який агентство збирало гроші.

Про це повідомляє Укрінформ.

Протягом трьох тижнів журналісти агентства в рамках компанії “Врятуй рядову Юлію” натхненно та креативно збирали кошти. Провели аукціон, на якому продали ляльку — копію гусака Джонсонюка, зверталися до друзів, і справа вийшла далеко за рамки корпоративної солідарності та підтримки колеги.
І ось днями добровольчий підрозділ Юлії прозвітував про придбання монокуляра і висловив вдячність.

Решту коштів буде витрачено на прилад нічного бачення, який збирається купити підрозділ.
Нагадаємо, з 29 по 31 серпня у соцмережах Укрінформу відбувався благодійний аукціон з продажу ляльки-талісмана гусака Джонсонюка від вінницької майстрині Наталі Дремлюги. Переможцем аукціону стало видавництво "Саміт-книга", яке зробило найвищу ставку - 10 тисяч гривень.
Мета збору — купівля тепловізора для укрінформівки Юлії Овсяннікової, яка служить у Бучанській територіальній обороні. Тепловізор — очі партизан, вночі вони без нього як на долоні.