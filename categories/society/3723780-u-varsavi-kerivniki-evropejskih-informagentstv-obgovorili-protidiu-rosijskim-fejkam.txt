Найбільшими викликами для європейських ЗМІ, зокрема інформагентств, є наростаюча хвиля фейків і дезінформації у добу повномасштабного вторгнення Росії в Україну, а також поширення штучного інтелекту.

Про це під час конференції "Медіа майбутнього" у четвер у Варшаві наголошували представники керівної ланки європейських інформагентств, передає кореспондент Укрінформу.
Президент Альянсу європейських інформагентств (EANA), керівник австрійського інформагентства APA Клеменс Піг під час свого виступу підкреслив, що зараз перед інформагентствами стоїть більше викликів, ніж це було ще п’ять років тому. За його словами, тоді світ мав зовсім інший вигляд, але спочатку пандемія, а пізніше повномасштабна агресія Росії проти України, пришвидшили дуже небезпечні явища в суспільному просторі.

"Їх символом сьогодні є фейкові новини, створені не лише кіберзлочинцями чи корумпованими урядами, але й дедалі ефективнішим штучним інтелектом", – підкреслив Піг.
Він зауважив, що кожна війна є "жорстокою боротьбою з правдою та постійними спробами заглушити чесні повідомлення дезінформаційним шумом".
"Тому, сьогодні на інформагентства покладається більша роль: крім надання громадськості фактів, вони також повинні постійно підвищувати фаховий рівень своїх співробітників, аби вони могли ефективно захищатися від дедалі кращих фейкових новин", – зауважив Піг.

На його переконання, в нинішню добу жодне інформагентство не може самотужки впоратися з глобальними викликами, наприклад комплексною перевіркою інформації, що з’являється в соціальних медіа. Це вимагає засобів і компетенцій, які значно перевищують можливості одного інформагентства.
Багато керівників інформагентств звертали увагу на посилення інформаційної війни Москви проти Заходу, яка особливо посилилася перед початком повномасштабного вторгнення РФ в Україну.
Президент польського інформагентства РАР Войцєх Сурмач підкреслив, що від вибуху повномасштабної війни триває "потужна хвиля дезінформації", особливо про те, що відбувається в Україні чи Польщі. Відтак, інформагенства мають постійно з цим боротися і весь час пояснювати світові, як усе є насправді і чому Україна захищається від агресора.
"А Україна воює, тому що вона ніколи не належала Росії, це – незалежна і суверенна держава. І так повинно бути", – наголосив Сурмач.
Він підкреслив: щодня в Україні гинуть люди, зокрема за право вільно висловлювати свою думку, а завданням інформагентств сьогодні є пам'ятати про це і розповідати всьому світові.
Сурмач наголосив, що інформація від інформагентств живить екосистему ЗМІ в усьому світі, відтак зараз вони несуть найбільшу відповідальність за її якість.
Головний редактор міжнародного відділу Укрінформу Наталія Костіна підкреслила, що останнім часом в Європі відбувається багато конференцій щодо протидії дезінформації. На її переконання, це є свідченням "потреби переходу на новий, більш високий, рівень протидії дезінформації".
Вона нагадала, що в Україні фактчекінг активно почав розвиватися від 2014 року, коли Росія напала на Україну. Спочатку це почали робити неурядові організації, потім ЗМІ, а зараз цим ефективно займаються не лише на національному, а й локальному рівні.
Костіна підкреслила, що в Україні різні медіаорганізації добре опанували процес збору й аналітичної обробки дезінформації, класифікуючи фейки за темами.
Представниця Укрінформу звернула увагу на те, що Росія вже тривалий час бомбардує територію України іранськими дронами і ракетами, і те саме вона робить в інформаційному просторі, "бомбарбдуючи" його фейками. За її словами, у першому випадку Росія має на меті виснажити українську систему ППО, а в іншому – наситити інформаційний простір антиукраїнськими меседжами на кшталт того, що Захід не повинен витрачати часу на допомогу Україні, оскільки це не має жодного сенсу. Відтак, як підкреслила Костіна, ці "інформаційні ракети" Росії треба постійно роззброювати, маючи відповідну "інформаційну систему ППО", і це є завданням, зокрема, й для європейських та світових інформагентств.
Організатором щорічної конференції "Медіа майбутнього" є польське інформагентство РАР.