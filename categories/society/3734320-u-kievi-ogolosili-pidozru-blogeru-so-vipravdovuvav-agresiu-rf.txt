У Києві правоохоронці оголосили підозру місцевому блогеру, який виправдовував збройну агресію Росії проти України та поширював матеріали із закликами до насильницької зміни конституційного ладу.

Як передає Укрінформ, про це Офіс генерального прокурора повідомив у Телеграмі.
За даними слідства, після початку повномасштабного вторгнення Росії в Україну підозрюваний на власній сторінці в TikTok поширював відеозаписи, де містилися виправдовування та визнання правомірною збройної агресії проти України.
У згаданих відеоматеріалах блогер закликав усіх глядачів контенту не терпіти "беззаконня", об’єднуватися, створювати свою армію та чинити супротив "нечисті" й "гнати її зі святої Русі".
Судова лінгвістична експертиза підтвердила, що вказані висловлювання мають пропагандистський характер і спрямовані на виправдання, визнання правомірною російської агресії.
Вирішується питання про обрання підозрюваному запобіжного заходу.
За фактами поширення матеріалів із закликами до насильницької зміни конституційного ладу та виправдовуванням збройної агресії РФ проти України (ч. 2, ч. 3 ст. 109, ч. 2, ч. 3 ст. 436-2 Кримінального кодексу України) до суду скерований обвинувальний акт.
Як додало у Фейсбуці Головне управління Служби безпеки України у Києві та Київській області, зловмисником виявився 37-річний волинянин, який орендує житло у столиці та є палким прихильником Московського патріархату.
Чоловік інформаційно підтримував акції вірян і ченців Української православної церкви МП, що перешкоджають роботі комісії Національного заповідника "Києво-Печерська лавра". Через соціальні мережі він ставив під сумнів існування української державності та поширював дописи про теорію світової змови семітів.
Використовуючи псевдонім "Скіф", підозрюваний створив й адміністрував мережу власних акаунтів у Фейсбуці, Тік-Току і ВКонтакте. Загальна аудиторія пропагандиста становила майже 20 тисяч осіб.
На своїх сторінках у соцмережах фігурант поширював кремлівські наративи, зокрема антиукраїнського і ксенофобського спрямування.
У ході обшуку за адресою проживання фігуранта в Оболонському районі Києва правоохоронці виявили й вилучили електронні ґаджети з доказами протиправної діяльності на користь Росії.
Як повідомляв Укрінформ, СБУ оголосила підозру російському пропагандисту Мардану, який закликав до репресій над українцями.