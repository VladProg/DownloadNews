Національна поліція розслідує понад 17 тисяч кримінальних проваджень, порушених за фактом крадіжки майна в умовах воєнного стану.

Про це повідомив в інтерв’ю виданню “Новое время” очільник Нацполіції Ігор Клименко.
“У нас розпочато більше 17,3 тис. кримінальних проваджень саме по майнових злочинах, які були скоєні в умовах воєнного часу. Це щодо наших громадян України. Ви маєте розуміти, що практично все — крадіжки: 16,6 тис”, - сказав він.
За словами посадовця, злодії скористалися тим, що мільйонів людей немає вдома і безліч автомобілів залишені на паркуваннях.
“Для цієї категорії громадян під час воєнного стану подібне — це Клондайк. Але ми вже в межах цих кримінальних проваджень підписали більше 3,6 тис. підозр у скоєнні цих злочинів. І робота триває”, - зазначив Клименко.
24 лютого росія розпочала повномасштабне вторгнення в Україну.
3 березня Верховна Рада ухвалила закон про внесення змін до Кримінального кодексу, яким посилила відповідальності за мародерство.
Зокрема, мародерство прирівняне до злочину в особливо великих розмірах або вчиненого організованою групою.
Також ініційовано підвищення мінімальної межі покарання за ст.432 ККУ (викрадення на полі бою речей, які є при убитих або поранених) у вигляді ув’язнення від трьох до п'яти років.