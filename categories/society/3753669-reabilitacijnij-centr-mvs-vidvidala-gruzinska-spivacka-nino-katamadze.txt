Грузинська співачка Ніно Катамадзе відвідала реабілітаційний центр Міністерства внутрішніх справ України, щоб підтримати українських бійців.

Як передає Укрінформ, про це МВС повідомило в Телеграмі.
"Ніно Катамадзе одна з тих, хто з перших днів повномасштабного вторгнення підтримує Україну і допомагає бійцям. Адже і сама знає, що це, коли Росія розпочинає війну і незаконно забирає території", – зауважили у міністерстві.
Так, разом із державним секретарем МВС Інною Ящук Катамадзе провідала бійців, які проходять реабілітацію в центрі, оглянула кабінети стоматолога, психолога і штучного мікроклімату та зал психофізіологічного розвантаження.
Співачці показали, як і де проходять заняття з відновлення функції пошкоджених кінцівок пацієнтів.
Також гостя відвідала тренажерний зал і кімнати відпочинку, де разом із військовими можуть перебувати їхні рідні.

Як повідомлялося, восени 2022 року МВС заявило про розширення мережі реабілітаційних центрів і пакету послуг для поранених бійців.