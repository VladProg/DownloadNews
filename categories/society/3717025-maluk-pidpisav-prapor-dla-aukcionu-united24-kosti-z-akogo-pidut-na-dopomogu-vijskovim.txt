Голова Служби безпеки України Василь Малюк підписав прапор для аукціону United24, кошти з якого підуть на допомогу українським захисникам.

Як передає Укрінформ, про це СБУ повідомляє у Телеграмі.
“Цей прапор став одним із символів нашої боротьби з рашизмом на міжнародній арені. Український нардеп Олександр Маріковський у прямому сенсі слова відбив його у росіян під час Парламентської асамблеї Чорноморського економічного співтовариства, що проходила в Анкарі”, - ідеться в повідомленні.

В СБУ нагадали, що російські делегати хотіли силою забрати жовто-блакитний стяг, але не змогли. Вітчизняні парламентарі привезли його в Україну для участі у доброчинному аукціоні на платформі United24.

Окрім Голови СБУ Василя Малюка, прапор підписали представники Сил безпеки та оборони України.
Кошти з аукціону підуть на закупівлю чергової “порції вітань”, які наближатимуть перемогу українців над російськими загарбниками.
Як повідомляв Укрінформ, фрагмент київського пішохідно-велосипедного мосту, який у жовтні 2022 року витримав влучання російської ракети, можна буде 2 червня придбати на благодійному онлайн-аукціоні в державній системі "Прозорро.Продажі".
Фото: СБУ