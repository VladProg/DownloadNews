Уповноважений Верховної Ради України з прав людини Дмитро Лубінець під час зустрічі у Брюсселі з депутаткою Європейського парламенту та віцеголовою Парламентського комітету асоціації Україна-ЄС Віолою фон Крамон заявив, що необхідно створити спецтрибунал щодо РФ за скоєні нею злочини проти українських дітей.

Про це український омбудсман поінформував у Телеграмі, передає Укрінформ.
"Під час зустрічі повідомив про порушення прав українських дітей в умовах повномасштабної збройної агресії Росії проти України, зокрема про вбивства, каліцтва, сексуальне насильство та депортацію. Наголосив на тому, що за скоєні воєнні злочини проти дітей має бути створений спеціальний трибунал задля покарання всіх причетних", - поінформував він.
Сторони обговорили і спільні дії на шляху євроінтеграції України та повноправного членства в ЄС. Лубінець розповів про дотримання прав нацменшин в Україні, що є однією з умов для вступу.
"Підкреслив, що українці вже давно обрали цей шлях і ми, як держава, зробимо все для того, аби отримати краще майбутнє для нашого народу", - заявив омбудсман.
Уповноважений із прав людини зазначив, що РФ порушує всі можливі норми міжнародного гуманітарного права та зазіхає на невід’ємні права українців, і саме тому має бути обмежена від впливу в цивілізованому демократичному світі.
Крамон запевнила у повній підтримці України на шляху до ЄС та відзначила успіхи української держави у сфері дотримання прав людини навіть в умовах війни.
Сторони домовились про подальшу співпрацю за напрямками європейської інтеграції України і співробітництва з Європарламентом.
Як повідомлялося, генеральний секретар Ради Європи Марія Пейчинович Бурич заявила, що українські діти мають повернутись додому.