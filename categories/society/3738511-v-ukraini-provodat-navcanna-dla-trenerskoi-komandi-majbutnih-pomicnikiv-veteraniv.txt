За підтримки ПРООН в Україні Міністерство у справах ветеранів проводить навчання для тренерської команди майбутніх помічників ветерана.

Про це Мінветеранів повідомляє у Фейсбуці, передає Укрінформ.
«За підтримки ПРООН в Україні Мінветеранів проводить навчання для тренерської команди майбутніх помічників ветерана. Помічники ветеранів стануть першою лінією комунікації із захисниками і захисницями, які повертаються з фронту», - йдеться в повідомленні.
Тренінг проводиться для науковців і викладачів Національного університету «Львівська політехніка», Університету митної справи та фінансів, Вінницького національного технічного університету, Чорноморського національного університету імені Петра Могили.

Зазначається, що помічників навчатимуть у Центрах ветеранського розвитку, створених на базі цих вишів з ініціативи Мінветеранів.
Тренінг для викладачів організовано за підтримки ПРООН в Україні та Європейського Союзу.
Заступниця міністра у справах ветеранів з питань цифрового розвитку, цифрових трансформацій і цифровізації Тетяна Калита зауважила, що система переходу від військової служби до цивільного життя, яку впроваджує Мінветеранів, є інституційною реформою.
«Вона включає багато компонентів, зокрема інститут помічника ветерана, який є дійсно важливим, адже сприяє побудові комунікації людини з людиною», - підкреслила Калита.
Керівниця компонента з громадської безпеки та соціальної згуртованості Програми ООН із відновлення та розбудови миру Федеріка Діспенца зазначила, що цей тренінг допоможе його учасникам краще підготуватися до процесу навчання майбутніх помічників ветеранів.
«З нашими національними та міжнародними партнерами ми маємо переосмислити, як будемо надавати допомогу ветеранам після їх повернення з фронту, маємо бути уважними до потреб, особливо жінок-ветеранок. Я глибоко переконана, що інститут помічника ветерана стане інструментом до якісної реінтеграції цих осіб до мирного життя у своїх громадах», – наголосила Діспенца.
Як повідомляв Укрінформ, міністр у справах ветеранів Юлія Лапутіна вважає дуже важливим, щоб ветерани були гідно представлені в армії. Вивчається світовий досвід з метою створити належні умови для реалізації українських ветеранів.