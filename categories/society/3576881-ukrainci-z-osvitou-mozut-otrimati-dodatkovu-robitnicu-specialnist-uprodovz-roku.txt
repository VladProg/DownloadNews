Українці, які вже мають освіту, можуть отримати нову спеціальність у закладах професійно-технічної освіти упродовж року.

Про це повідомляє Міністерство освіти і науки в Телеграмі, передає Укрінформ.
"Дорослі можуть вступати до профтеху протягом року, а не лише в період вступної кампанії. Вартість та термін навчання залежать від оцінки наявних знань, вмінь та навичок. Оплата навчання відбувається власним коштом або за рахунок роботодавця", - інформує МОН.
Водночас міністерство нагадало про навчально-практичні центри при профтехах, де можна пройти короткі курси - від кількох тижнів до кількох місяців - на здобуття нової робітничої професії.
Повідомляється, що для зміни кваліфікації потрібно найперше знайти заклад та професію для навчання, надалі - звернутися до приймальної комісії, щоб дізнатися про умови вступу та терміни навчання, і насамкінець подати документи.
"Профтех - це майбутня затребувана робота, відтак - гарантія офіційного працевлаштування", - наголошує міністерство.

Як повідомляв Укрінформ, МОН оновило правила прийому до закладів професійної освіти, які тепер передбачають подачу документів через електронний кабінет, гнучкість для вступників з тимчасово окупованих територій і збільшення повноважень приймальних комісій.