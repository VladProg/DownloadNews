Через повномасштабну російсько-українську війну 88% українців мають високий або дуже високий рівень стресу.

Про це свідчать результати восьмої хвилі дослідження «Суспільно-політичні настрої під час повномасштабного вторгнення військ російської федерації на територію України», проведеного дослідницькою компанією Gradus Research, повідомляє Укрінформ.
Дослідження демонструє спектр емоцій та станів, що переважають у настроях респондентів останнім часом.
Згідно з результатами, враховуючи тривалість повномасштабної війни та ситуацію невизначеності, 88% опитаних респондентів повідомили, що відчувають дуже високий або високий рівень суб'єктивного стресу.
Зокрема, у четвертій хвилі опитування, що була проведена рік тому, у квітні 2022 року, цей показник становив 83%.
Зазначається, що у відповідь на прохання конкретизувати особисті емоції та внутрішній стан, опитані найчастіше розповідають, що відчувають утому. Зокрема, про неї згадують половина опитаних, однак 43% висловлюють почуття надії.

Серед інших поширених станів – напруга (42%), роздратування (31%), обережність (28%) та гнів (27%).
У межах проєкту «Градус суспільства під час війни» компанія Gradus Research провела вісім хвиль дослідження настроїв українців під час війни. Восьма хвиля опитування відбулася 24-25 квітня 2023. Під час неї 1000 респондентів заповнили анкету у спеціальному мобільному додатку. Цільова група дослідження: чоловіки та жінки віком від 18 до 60 років, що мешкають у містах України з населенням 50 тисяч жителів та більше.