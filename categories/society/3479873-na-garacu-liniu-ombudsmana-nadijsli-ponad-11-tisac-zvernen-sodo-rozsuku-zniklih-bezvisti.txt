Від початку вторгнення росії в Україну на телефон цілодобової гарячої лінії уповноваженого Верховної Ради з прав людини надійшли понад 11 тисяч звернень громадян щодо розшуку зниклих безвісти людей.

Як передає Укрінформ, про це уповноважена ВР з прав людини Людмила Денiсова повідомила в Телеграмі.
Омбудсман провела онлайн-зустріч із британськими експертами з питань воєнних злочинів - екс-прокурором Сполученого Королівства Великої Британії і Північної Ірландії, радником генерального прокурора України сером Говардом Моррісоном, головним співробітником відділу людської безпеки Збройних сил Сполученого Королівства майором Джейсоном Райтом та кримінальним слідчим і прокурором Інгрід Елліот.
Зокрема Денісова поінформувала про роботу уповноваженого з документування порушень прав людини росією в Україні.
За її даними, з 24 лютого на телефон цілодобової гарячої лінії уповноваженого надійшло вже 35 тисяч звернень громадян, 4,9 тисяч з них стосувалися отримання гуманітарної допомоги для 33 тисяч осіб, понад 11 тисяч - розшуку 16 тисяч осіб, які зникли безвісти.
За підтримки ЮНІСЕФ з 1 квітня почала роботу телефонна лінія психологічної допомоги. На неї надійшли вже понад 900 дзвінків. Звертаються військові та цивільні із суїцидальними настроями, люди, які пережили сексуальне насильство та криваві катування.
На початку роботи лінії допомоги більшість осіб телефонували з Київської та Чернігівської областей, на сьогодні - зі звільнених населених пунктів Херсонської, Запорізької та Харківської.
Згідно з інформацією Денисової, 135 осіб досі отримують пролонговану психологічну допомогу.
"Наші психологи також працюють із жертвами, щоб спонукати до надання офіційних свідчень правоохоронним органам для притягнення кривдників до відповідальності", - зазначила вона.
Омбудсман привернула увагу британських експертів до проблеми примусової депортації українців до російської федерації.
Так, російські силові відомства повідомляють, що до рф вже вивезені 1 мільйон 185 тисяч жителів захоплених територій України, з яких близько 200 тисяч - діти.
Денисова наголосила на необхідності напрацювання разом із міжнародними організаціями та експертами країн-партнерів механізму повернення в Україну цих громадян України або переміщення їх до інших держав.
Омбудсман подякувала британським експертам за допомогу, яка надається ними українським правоохоронним органам. Також висловила вдячність Прем’єр-міністру Великої Британії Борису Джонсону, який став великим другом України.
Як повідомлялося, в Україні працює “гаряча лінія Уповноваженого”, куди можна повідомляти інформацію про зниклих осіб за телефоном 0800501720 або електронну пошту hotline@ombudsman.gov.ua.