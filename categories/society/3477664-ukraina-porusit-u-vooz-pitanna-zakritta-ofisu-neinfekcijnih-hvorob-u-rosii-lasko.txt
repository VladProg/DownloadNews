Україна порушить у ВООЗ питання закриття Офісу неінфекційних хвороб, який зараз працює у росії.

Про це на брифінгу в Медіацентрі Україна – Укрінформ розповів міністр охорони здоров’я України Віктор Ляшко.
"Це питання доцільності функціювання Офісу неінфекційних хвороб ВООЗ у москві, оскільки не може країна однією рукою вбивати, другою рукою показувати, що вона турбується за профілактику і збереження життя цілого світу через Всесвітню організацію охорони здоров’я. Ми 10 травня на регіональному комітеті Європейського регіонального бюро ВООЗ, а потім з 22 травня на асамблеї ВООЗ будемо розглядати ці питання, і я прошу підтримки колег у тому, щоб ми це зробили - виключили представників російської федерації з виконавчого комітету ВООЗ", - сказав Ляшко.
Як повідомляв Укрінформ, в ході візиту до України генеральний директор ВООЗ Тедроса Адханома Гебреєсуса міністр охорони здоров'я України Віктор Ляшко закликав ВООЗ об'єднатися з іншими гуманітарними місіями в питанні надання медичної допомоги українським громадянам, які перебувають у російському полоні.