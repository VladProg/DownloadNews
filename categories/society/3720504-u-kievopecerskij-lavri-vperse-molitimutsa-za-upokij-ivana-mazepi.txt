Богослужіння з нагоди 325-річчя освячення Всіхсвятської церкви Києво-Печерської лаври, збудованої коштом Івана Мазепи, відбудеться у храмі 11 червня.

Про це повідомляє пресслужба Міністерства культури та інформаційної політики, передає Укрінформ.
"У цей день уперше в історії Києво-Печерської лаври буде відправлено панахиду за її меценатом і ктитором — гетьманом Іваном Мазепою ...Ця подія стане початком відродження в українській Лаврі традиції вшанування видатних постатей національної історії та культури. А в лаврських храмах лунатиме молитва Богові за Україну, за захисників та захисниць нашої країни та нашого народу", - йдеться в повідомленні.
Зазначається, що за небажання коритися Московії Мазепу ще за життя було піддано анафемі російською імперською церквою, але жодна з українських церков ніколи не визнавала чинності цієї анафеми, а українці по всьому світу молилися за його упокій. Як зауважують у МКІП, в московському патріархаті «проклинати» Мазепу продовжували і за часів незалежної України, і навіть після початку війни у 2014 році. Тож подія має на меті відновити історичну і духовну справедливість.
Також зазначається, що в межах заходу з ініціативи МКІП і за підтримки Офісу ЮНЕСКО в Україні буде оголошено про старт реставраційних робіт у церкві Всіх святих та презентовано новий проєкт — Музейний центр «Гетьман Іван Мазепа та його доба» (локація — Онуфріївська вежа).
Захід відбудеться за участю очільника МКІП Олександра Ткаченка, представниці Офісу ЮНЕСКО в Києві К’яри Децци Бардескі, в. о. генерального директора Національного заповідника «Києво-Печерська лавра» Максима Остапенка, а також в. о. намісника Свято-Успенської Києво-Печерської лаври Архімандрита Авраамія.
Як повідомляв Укрінформ, комісія Міністерства культури та інформаційної політики з приймання-передачі державного майна завершила роботу та підписала із Національним заповідником “Києво-Печерська лавра” акт, яким підтвердила передачу державного майна у користування заповідника.
Національний заповідник "Києво-Печерська лавра" оголосив про розірвання договору про оренду з Українською православною церквою московського патріархату з 29 березня 2023 року, проте тривалий час невідомі особи зачиняли приміщення Лаври зсередини та перешкоджали початку діяльності комісії з інвентаризації майна.