Президент Володимир Зеленський підписав ухвалені Верховною Радою зміни до Закону «Про імміграцію» щодо вдосконалення умов і порядку імміграції в Україну іноземців та осіб без громадянства» №6516, який був ініційований Державною міграційною службою.

Про це поінформувала пресслужба МВС, передає Укрінформ.
«Зокрема, цим рішенням удосконалюються процедури для надання дозволу на імміграцію в Україну, а також оновлено перелік підстав для його скасування», - йдеться у повідомленні.
За даними МВС, серед ухвалених змін до законодавства про імміграцію – зменшення строку розгляду заяв про надання дозволу на імміграцію з 1 року до 6 місяців; запровадження нової причини надання дозволу на імміграцію для осіб, які безперервно проживали на території України понад 5 років за посвідкою на тимчасове проживання (окрім іноземних студентів).
Також цими змінами до законодавства були спрощені процедури надання дозволу на імміграцію членам родини іноземних висококваліфікованих спеціалістів та робітників, гостра потреба у яких є відчутною для економіки України, та удосконалено квотний принцип надання дозволу на імміграцію (квота запроваджуватиметься не щорічно, а тільки у разі погіршення міграційної ситуації в Україні).
Цим документом було визначено перелік обставин, за яких факт перебування у шлюбі з громадянином України або іммігрантом не визнається причиною для надання дозволу на імміграцію, та посилено заходи протидії нелегальній міграції відносно осіб, яким було відмовлено у видачі дозволу на імміграцію або скасовано такий дозвіл із урахуванням вимог та викликів сьогодення.
Зміни, передбачені законодавчим актом №6516, наберуть чинності через 3 місяці з дня його офіційного опублікування.
Відповідно до даних на картці документа на сайті Верховної Ради, цей документ було повернуто з підписом від Президента України Володимира Зеленського 18 липня. У цей же день Зеленський підписав і Закон «Про внесення змін до Кодексу України про адміністративні правопорушення щодо вдосконалення законодавства у сфері міграції» №4411.
Цим документом встановлюється відповідальність за невиконання законних вимог працівників ДМС під час виконання ними службових обов'язків і порушення приймаючою стороною своїх обов’язків відносно іноземців та осіб без громадянства, яких вони запросили в Україну чи приймають в Україні.
Також Законом №4411 вдосконалюються норми щодо здійснення посадовими особами повноважень щодо протидії порушенням законодавства.
Як повідомлялося, 29 червня Верховна Рада Україна у другому читанні ухвалила зміни до закону про імміграцію (№6516).