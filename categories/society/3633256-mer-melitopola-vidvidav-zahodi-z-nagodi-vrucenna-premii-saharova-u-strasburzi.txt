Мер тимчасово окупованого Мелітополя Іван Федоров відвідав у французькому місті Страсбург заходи з нагоди вручення премії ім. Сахарова за відстоювання свободи думки і верховенства права.

Про це він написав у Телеграмі, передає Укрінформ.
"Для мене велика честь бути одним з представників України на заходах з нагоди вручення премії імені Сахарова у Страсбурзі", – написав він.
Він нагадав, що це щорічна відзнака Європейського парламенту, яка вручається на честь правозахисника Андрія Сахарова за відстоювання свободи думки і верховенства права.
Федоров додав, що за 34 роки свого існування нагорода присуджувалася всесвітньо відомим людям і організаціям, які не боялися відкрито виступити проти режиму тиранії.
"Цьогорічним лауреатом премії європейська спільнота визнала Хоробрий Український Народ. І маю сказати, що визнала абсолютно заслужено. Українці довели і продовжують доводити, що мають незламний дух, хоробре серце і сталеві нерви", – додав він.
Федоров уточнив, що поїхав у Страсбург у складі делегації від України, щоб зробити все, аби Європарламент і вся міжнародна спільнота почули слова мільйонів українців та дізналися про криваві злочини російського диктатора путіна.
Як повідомлялося, 19 жовтня стало відомо, що премію Європейського парламенту імені Андрія Сахарова "За свободу думки" присуджено мужньому народу України в особі Президента, обраних лідерів та громадянського суспільства.
Зокрема, згідно з номінацією, український народ протистоїть загарбницькій війні росії, розпочатій у лютому 2022 року, зазнаючи колосальних втрат у вигляді втрачених життів та зруйнованих міст і сіл.
Крім того, номінація відзначає Президента України Володимира Зеленського за його мужність, витримку та відданість своєму народу.
Також згадується про роль окремих людей, представників ініціатив громадянського суспільства та державних і громадських інституцій, таких як: Державна служба України з надзвичайних ситуацій; Юлія Паєвська (засновниця медичної евакуації «Ангели Тайра»); Олександра Матвійчук (правозахисниця і активістка); Рух громадянського опору окупації «Жовта стрічка»; Іван Федоров (мер українського міста Мелітополь, наразі захопленого російськими військами).