Верховна Рада ухвалила у другому читанні та в цілому закон, який дозволить вилучати з держреєстру радянські та імперські культурні пам'ятки.

Про це повідомив міністр культури та інформаційної політики Олександр Ткаченко у Телеграмі, передає Укрінформ.
За словами очільника МКІП, народні депутати у другому читанні ухвалили проєкт закону «Про внесення змін до Закону України "Про охорону культурної спадщини" щодо незанесення до Державного реєстру нерухомих пам'яток України та вилучення з Державного реєстру нерухомих пам'яток України окремих об'єктів культурної спадщини».
"Тепер є законні підстави для вилучення пам’яток культурної спадщини з Державного реєстру нерухомих пам’яток України, що є символом російської імперської та радянської тоталітарної політики й ідеології", - наголосив міністр.
Він уточнив, що цей розроблений МКІП законопроєкт відомий як «АнтиПушкін».
"Завжди питаюсь, навіщо нам 400 вулиць Пушкіна, на частині з яких ще й стоять пам'ятники російському поету? Якщо з перейменуванням вулиць процес є легшим, то зі знесенням або перенесенням пам’ятників - законодавчо зарегульований. Нам треба спростити процедури очищення українського публічного простору від російських маркерів", - наголосив він.
Такченко також подякував депутатам за підтримку.
Як повідомлялося, 21 березня 2023р. Верховна Рада прийняла за основу проєкт Законує про внесення змін до Закону «Про охорону культурної спадщини» щодо незанесення до Державного реєстру нерухомих пам'яток України та вилучення з Державного реєстру нерухомих пам'яток України окремих об'єктів культурної спадщини (реєстр. №8273). Він визначає критерії віднесення об’єктів культурної спадщини до символів російської імперської або радянської тоталітарної політики та передбачає, що такі об’єкти не підлягають занесенню до Державного реєстру нерухомих пам’яток України та підлягають вилученню з цього реєстру у разі, якщо раніше були внесені до нього.