Україна вперше централізовано закупила препарат для лікування спінальної м'язової атрофії.

Про це повідомляє Міністерство охорони здоров'я, передає Укрінформ.
“Вперше в Україні, завдяки використанню інструменту договорів керованого доступу (ДКД), який дозволяє зберегти конфіденційною ціну, вдалося централізовано закупити препарат «Еврісді» («Рисдиплам») для лікування дітей, хворих на спінальну м’язову атрофію (СМА). Ліки будуть надаватися пацієнтам безоплатно”, - йдеться в повідомленні.
Препарат стане доступний для пацієнтів зі спінальною м’язовою атрофією першого типу у 2023 році. Зазначений лікарський засіб отримуватимуть пацієнти зі СМА, які відповідатимуть критеріям включення до програми (вік, тип хвороби тощо), в тому числі ті, яким буде поставлено діагноз за результатами програми розширеного неонатального скринінгу. Детальні умови отримання пацієнтами цього лікарського засобу буде повідомлено згодом.
Також за результатами укладання договорів керованого доступу з компаніями Sanofi, BioMarin, Takeda щодо лікарських засобів, які раніше вже закуповувались централізовано, вдасться заощадити лише у 2022 році близько 10 млн доларів (за перерахунку на валютну ціну 2021 року) та близько 100 млн грн (за використання гривневих цін 2021 року). Лікарські засоби, що закуповуються за ДКД, використовуються для лікування проти рідкісних (орфанних) захворювань, наприклад, хвороби Гоше, мукополісахаридозів, гемофілії та інших.
СМА – це рідкісна нервово-м’язова хвороба, яка призводить до атрофії кінцівок та смерті. «Рисдиплам» – єдиний лікарський засіб проти спінальної м’язової атрофії, яким можна самостійно лікуватися вдома, адже його слід приймати орально.
Договір керованого доступу (ДКД) – це механізм закупівлі оригінальних (інноваційних) лікарських засобів за результатами прямих та конфіденційних перемовин між замовником і фармацевтичним виробником. Перемовини відбуваються за результатами розгляду матеріалів оцінки медичних технологій, які містять дані про показники клінічної та економічної ефективності лікарських засобів.
Через те, що оригінальні (інноваційні) лікарські засоби виробляються лише одним виробником, інструмент конкурентних закупівель до них не може бути повною мірою ефективно використаний.
Такий механізм застосовується у багатьох країнах світу, зокрема в Італії, Франції, Нідерландах, Бельгії, Швеції, Данії, Фінляндії, Австралії, Литві та інших.
Фото: moz.gov.ua