Рівень охоплення щепленнями дітей за 6 місяців впав нижче 40%; батьків закликають надолужити пропущені щеплення.

Про це повідомляє Центр громадського здоров'я, передає Укрінформ.
"За 6 місяців 2022 року з усіх дітей до 1 року лише: 29,7% отримали свої дози щеплення проти туберкульозу; 23,1% отримали свої дози щеплення проти вірусного гепатиту В; 33,9% отримали свої дози щеплення проти дифтерії, правця та кашлюку; 36,4% отримали свої дози щеплення проти хіб-інфекції; 33,3% отримали свої дози щеплення проти поліомієліту", - повідомляють у Центрі громадського здоров'я.
У ЦГЗ зауважили, що російська агресія спричинила чимало перешкод для медичної системи: збій логістики, відсутність електропостачання, бомбардування медичних закладів, стихійна евакуація населення тощо. В сукупності ці фактори призвели до низьких показників охоплення щепленнями.
Наразі через активні бойові дії немає даних про охоплення щепленнями з Луганської та Донецької областей. Херсонська, Харківська та Запорізька області надали інформацію частково.
У ЦГЗ наголошують, що, за розрахунками, якщо тенденція збережеться до кінця цього року, охоплення щепленнями сягне лише 60%, чого недостатньо для формування колективного імунітету. За рекомендаціями ВООЗ, для безпеки громади та дітей рівень охоплення щепленнями повинен бути щонайменше 95%.
"Інфекційні захворювання нікуди не зникають. Війна в країні може лише сприяти їхньому розповсюдженню. Будь-яке переривання планової імунізації, навіть на короткий період, призведе до підвищення ймовірності спалахів вакцинокерованих інфекцій. У нас в країні вже є спалах поліомієліту. Ймовірність спалаху кору досить висока", - повідомляють в ЦГЗ.
В Україні календар щеплень передбачає обов’язкову вакцинацію проти десяти захворювань: туберкульозу, поліомієліту, дифтерії, кашлюку, правця, кору, гепатиту В, гемофільної інфекції, краснухи, епідемічного паротиту. Вакцини за Календарем безоплатні для українців. Їх закуповують державним коштом.
Батьки маленьких дітей, які пропустили щеплення, мають звернутися до свого педіатра або сімейного лікаря та спланувати візит для їх надолуження. Для внутрішньо переміщених людей не потрібно укладати нову декларацію з лікарем. Достатньо просто прийти до медзакладу. Вакцинацію зроблять безоплатно, а дані про щеплення одразу внесуть у єдину електронну систему охорони здоров’я. За бажанням, батьки можуть узяти довідку про зроблене щеплення.