Служба безпеки України і Національна поліція викрили настоятеля Свято-Вознесенського чоловічого монастиря Чернівецько-Буковинської єпархії Української православної церкви московського патріархату на розпалюванні міжрелігійної ворожнечі.

Як передає Укрінформ, про це СБУ повідомляє у Телеграмі.
«Під час літургій він зневажливо висловлювався щодо Православної церкви України, називаючи її «церквою антихриста» і «сатанинською». Тим самим він ображав релігійні почуття вірян і провокував загострення внутрішньої обстановки в регіоні», – ідеться у повідомленні.
Ініційована СБУ лінгвістична експертиза підтвердила факти злочинної діяльності клірика.
За матеріалами СБУ, фігуранту повідомили про підозру за ч. 1 ст. 161 Кримінального кодексу України (порушення рівноправності громадян залежно від їх расової, національної, регіональної належності, релігійних переконань, інвалідності та за іншими ознаками).
Вирішується питання щодо обрання запобіжного заходу.

Триває розслідування для встановлення всіх обставин злочину.

Як повідомляв Укрінформ, райсуд у Кропивницькому визнав колишнього митрополита Кіровоградського та Новомиргородського Іоасафа і секретаря Кіровоградської єпархії УПЦ МП Романа Кондратюка винними у розпалюванні релігійної ворожнечі. Їм призначили покарання у вигляді трьох років ув'язнення з іспитовим терміном на два роки.
Фото: hromadske.radio