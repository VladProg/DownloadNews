Спеціалізована антикорупційна прокуратура протягом першого півріччя 2023 року направила на розгляд Вищого антикорупційного суду 58 обвинувальних актів стосовно 147 осіб.

Про це керівник САП Олександр Клименко сказав на брифінгу, організованому Медіацентром Україна – Укрінформ.
«За цей період САП скерувало до ВАКС 58 обвинувальних актів стосовно 147 осіб – це рекорд. Також за результатами судового розгляду за участі прокурорів САП за аналогічний період суддями ВАКС винесено 31 вирок стосовно 42 осіб. Це також найкращий показник, ніж за попередні періоди», - сказав Клименко.
Він висловив переконання в тому, що 2023 рік буде найрезультативнішим за всі 8 років спільної діяльності НАБУ та САП. Керівник Спеціалізованої антикорупційної прокуратури навів яскраві приклади успішної спільної роботи. Зокрема, було викрито злочинну схему колишнього керівника Фонду держмайна, викрито на отриманні неправомірної вигоди голову Верховного Суду Князєва та його спільника, скеровано до суду обвинувальний акт щодо діяльності так званої формули «Роттердам+», детективи та прокурори відзначилися й в інших гучних викриттях.
Крім того, додав Клименко, є активні успішні кроки у напрямку цивільної конфіскації. Було підготовлено та подано до суду 4 позови про конфіскацію необґрунтованих активів, і вже є перші позитивні результати. Конфісковані кошти направили на фінансування проєкту «Армія дронів». «Дрони вже закуплені за ці кошти. Вони вже перебувають на полі бою та знищують як ворожу техніку, так і самих окупантів», - додав він.
Як повідомляв Укрінформ, детективи НАБУ під процесуальним керівництвом САП викрили організовану групу, яка, за даними слідства, незаконно заволоділа державними землями вартістю майже 2 мільярди гривень.