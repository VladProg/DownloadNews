Уповноважений ВРУ з прав людини заявив, що російський омбудсман тетяна москалькова після його запиту щодо спільного візиту в Оленівку надала відповідь, що він має звертатися до «омбудсмана днр» щодо цього, оскільки «днр» нібито є окремою державою.

Про це під час брифінгу в Медіацентрі Україна — Укрінформ поінформував Уповноважений ВРУ з прав людини Дмитро Лубінець.
«рф досі не надає можливості мені приїхати в Оленівку. Щодо того, яка була реакція (москалькової на пропозицію щодо спільного візиту в Оленівку — ред.), то була офіційна відповідь, що я, як омбудсман України, маю звертатися не до неї, а до омбудсмана так званої днр, бо (за її словами — ред.), це окрема «держава» і там окремий «омбудсман», який займається цим питанням», - сказав він.
На думку Лубінця, російська сторона у цьому питанні продовжує грати у гру «я не я, хата не моя».
«Весь світ розуміє, що це — територія, захоплена рф, всі про це кажуть, окрім самої рф. Це — намагання сховатися від відповідальності, хоча це їх не рятує. Але ми продовжуємо над цим працювати», - уточнив чиновник.
Лубінець, говорячи про Оленівку, зазначив, що, на жаль, наразі Україна не бачить приїзду туди окремої моніторингової місії ООН, яка була створена рішенням генерального секретаря ООН Антоніу Гутерреша. Він поінформував, що генсек ООН заявив, що ця місія скоро приїде у Оленівку і проведе там незалежне розслідування.
«Я раніше давав аналіз цієї місії, де на фактах показав, що зі складу цієї місії - мова йде про трьох осіб, іноземців, - що вони фактично всі вже перебувають під впливом рф. Я не знаю, чи ООН сподобався мій аналіз, чи ні, але наразі вони, на мій погляд, роблять лише процес заради процесу. Вони наголошують, що звернулися до рф, і чекають дозволу туди приїхати», - сказав Лубінець.
На його думку, всі притомні люди розуміють, що рф давно прибрала там усі докази цього воєнного злочину.
«Це інакше назвати не можна. І по тих фактах, які в нас є, по аналізу фото та відеоматеріалів, українські і міжнародні експерти зійшлися на думці, що це була заздалегідь спланована військова операція рф щодо знищення військовослужбовців окремої категорії - «азовців», - переконаний чиновник.
Як повідомлялося, на засіданні Ради Безпеки ООН заступник генсека цієї організації з політичних питань Розмарі Дікарло заявила, що найближчими днями буде розгорнута місія, яка має встановити факти, пов’язані з терактом в Оленівській в’язниці, внаслідок чого загинуло 53 українських військовополонених.
9 вересня Уповноважений ВРУ з прав людини Дмитро Лубінець, коментуючи склад місії зі встановлення фактів щодо інциденту в Оленівці 29 липня 2022 року, яка скоро розпочне свою роботу, заявив, що лише такий склад цієї місії міг задовольнити рф.