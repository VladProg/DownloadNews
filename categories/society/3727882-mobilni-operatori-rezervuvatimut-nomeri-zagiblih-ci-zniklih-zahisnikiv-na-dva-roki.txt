Мобільні оператори Kyivstar та lifecell запускають в тестовому режимі послугу, яка дозволить зарезервувати номер телефону загиблих чи зниклих захисників на 2 роки.

Про це повідомляє Укрінформ з посиланням на пресслужбу Міністерства цифрової трансформації у Телеграмі.
«Українці, чиї близькі загинули або зникли безвісти, захищаючи країну, зможуть зарезервувати їхній номер телефону. Так він не потрапить до нового абонента протягом 2 років з дня останнього поповнення рахунку», - йдеться в повідомленні.
Для того, аби зарезервувати номер, необхідно звернутись до служби підтримки оператора Lifecell (0800205433) або Kyivstar (0800300466), повідомити номер для резерву, а також зазначити, від кого звернення. Далі – надійде SMS з рішенням щодо запиту.
Як повідомлялось, Міністерство цифрової трансформації спільно з АТ «Укрзалізниця» тестує використання терміналів Starlink у потягах Інтерсіті+. Це дозволить покращити пасажирам доступ до інтернету.