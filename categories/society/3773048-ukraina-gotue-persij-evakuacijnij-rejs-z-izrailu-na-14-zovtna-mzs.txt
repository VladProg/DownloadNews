Українські дипломати готують на суботу, 14 жовтня, перший евакуаційний рейс з Ізраїлю до Румунії.

Про це повідомив у Фейсбуці речник МЗС Олег Ніколенко, передає Укрінформ.
«Понад тисяча українських громадян звернулися за допомогою у виїзді з території Ізраїлю через скасовані авіарейси. Дипломати готують на суботу, 14 жовтня, перший евакуаційний рейс до Румунії», – зазначив Ніколенко.
Він додав, що МЗС працює над організацією додаткових евакуаційних рейсів.
«Деталі будуть надіслані громадянам, які надали свої дані в українське посольство в Тель-Авіві», – поінформував речник МЗС.
Ніколенко також зазначив, що близько 200 українців заявили про бажання евакуюватися із сектора Гази. Водночас через відсутність безпеки виїзд наразі неможливий, констатував він.
«МЗС, українські посольства в Ізраїлі, Єгипті, Йорданії, а також інші причетні відомства України, докладають активних зусиль, аби якнайшвидше витягти наших людей», – запевнив він.
Крім того посольство України в Ізраїлі у Фейсбуці повідомило, що український дипломатичний корпус у Державі Ізраїль на чолі з послом Євгеном Корнійчуком здали кров для постраждалих унаслідок терористичного нападу на південний регіон країни.

Фото: Embassy of Ukraine in the State of Israel

Як повідомляв Укрінформ, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару.
На цей час відомо про 1300 загиблих ізраїльтян, понад 3000 зазнали поранень. Доля 150 осіб, викрадених і вивезених в сектор Гази, невідома.
Ізраїль офіційно оголосив стан війни та мобілізував 300 тис. резервістів для відповіді на терористичну атаку.
США, ЄС, Україна та низка інших держав засудили атаки по Ізраїлю.