Документи про повернення переплати за доставку газу приймаються виключно у Центрах обслуговування клієнтів. Група Нафтогаз не збирає персональну інформацію про клієнтів через інтернет.

Як передає Укрінформ, про це повідомляє пресслужба Групи.
"Закликаємо бути уважними та обережними: у жодному разі не передавайте свої дані стороннім особам. Довіряйте тільки офіційним джерелам! Наголошуємо, станом на зараз документи на повернення переплат приймаються винятково в Центрах обслуговування клієнтів", - йдеться у повідомленні.
Зазначається, що Нафтогаз активно працює над розробкою та впровадженням онлайн механізму подачі документів для перерахунку та повернення коштів за доставку/розподіл газу. Однак на сьогодні Група не збирає через інтернет жодної персональної інформації клієнтів.
Як повідомлялося, Група Нафтогаз запускає канал комунікації для повідомлень про можливі факти корупційних порушень.