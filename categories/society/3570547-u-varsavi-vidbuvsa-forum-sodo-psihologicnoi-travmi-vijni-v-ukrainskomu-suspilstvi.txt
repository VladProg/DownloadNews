У Варшаві відбувся Перший міжнародний науково-методологічний форум “Психологічна травма війни”.

Метою заходу було вироблення підходів щодо вирішення проблеми глибокого перевантаження психоемоційного стану українського суспільства, спричиненого російською агресією, передає кореспондент Укрінформу.


Організатор форуму, президент міжнародної організації “PEACE COMMITEE” Юлія Гершун під час відкриття форуму підкреслила, що триває вже 200 днів жахливої війни, під час якої гинуть і страждають українці. Відтак, українці, на жаль, сьогодні мають боротися не лише з ворогом на передовій, але і з "руйнівними наслідками в тилу": покаліченими долями, кризою ментального здоров’я вимушених переселенців.






У Варшаві відбувся Перший міжнародний науково-методологічний форум «Психологічна травма війни» / Фото: Юрій Банахевич, Укрінформ

























"Через війну ми зіткнулися з травматичним досвідом, який раніше не переживали: окупація, перебування в полоні, насильство”,- підкреслила Гершун.
Вона звернула увагу, що за даними UNICEF, лише один місяць війни призвів до переміщення понад 4 млн дітей. За її словами, зараз в Україні з’явився зовсім новий досвід колективної травми. Вторинну травму отримують також лікарі, волонтери, журналісти, які намагаються допомагати постраждалим.
“Треба зробити усе можливе, щоб подолати (кризову ситуацію - ред.) і виробити нову методологію лікування посттравматичного синдрому під час війни. Тому, практичними результатами конференції ми вбачаємо створення дієвої системи реабілітаційної допомоги та адаптації у стані війни, заснованої на міжнародному досвіді”,- наголосила Гершун.
Вона звернула увагу на роль Ізраїлю, який має реальний досвід і технології психологічної реабілітації під час війни. На її переконання, треба створити умови для навчання та міжнародного обміну, який вже запропонував Україні Ізраїль. Крім того, практичним завданням форуму буде створення міжнародної онлайн-платформи для допомоги вимушено переміщеним особам, оскільки вони мають проблему мовного бар’єру та адаптації до умов життя за кордоном. Завдяки цій платформі вони зможуть зробити запит й отримати відповідь своєю мовою.
"Ми намагатимемося створити нову методологію, яка реалізовуватиметься у нових реабілітаційних центрах на території України та Польщі",- підкреслила Гершун.
Польський сенатор, голова комісії Сенату РП з охорони здоров’я Беата Малецька-Лібера наголосила, що форум є дуже важливим, оскільки дає можливість подбати про психічну реабілітацію українців.
Співорганізатор заходу, посол Ізраїлю в Україні Міхаель Бродський заявив, що його країна від самого початку підтримала Україну і першою з усіх країн світу розгорнула в Україні мобільний шпиталь. Він зазначив, його країна, як ніхто знає, що таке психологічна травма і має досвід протидії таким станам. За його словами, сотні українських психологів і соціальних працівників взяли участь в онлайн-тренінгах, організованих ізраїльськими спеціалістами. Нещодавно група українських психологів відвідала Ізраїль для отримання досвіду психологічної реабілітації.
Як зазначили організатори, у ході форуму його учасники запропонують українській владі, суспільству та міжнародним партнерам реальні шляхи усунення найгострішої психологічної кризи, в якій опинилася Україна внаслідок російської агресії.
У форумі взяли участь спеціалісти з України, Польщі, Литви, Ізраїлю, Швеції, Норвегії, США, Італії, Франції, Німеччини, Великої Британії, Ірландії.
Як відомо, з 24 лютого росія веде повномасштабну війну проти України.