Міністерство соціальної політики завершує роботу над проєктом закону про універсальну державну соціальну допомогу, як основний засіб подолання складних життєвих обставин.

Про це розповіла міністр соціальної політики Марина Лазебна, передає Укрінформ із посиланням на пресслужбу міністерства.
«У цьому законопроєкті майже два мільйони родин, які виховують дітей, більше п'яти мільйонів літніх людей та людей з інвалідністю одержать відповідь, на яку гарантовану державою допомогу вони мають право. Таким чином, ми впровадимо універсальну соціальну допомогу, яка консолідує різні види державної допомоги, передбачені наразі у понад 10 нормативних актах, які можуть надаватись людині протягом усього життєвого циклу», - зазначила вона.
Лазебна уточнила, що впровадження такої допомоги також дозволить забезпечити виконання Конвенції МОП 102 про мінімальні норми соціального забезпечення, ратифікованої Україною.
Як повідомлялось, раніше в Мінсоцполітики поінформували, що впровадження універсальної соціальної допомоги буде залежати від рівня доходів та складу домогосподарства, і гарантуватиме мінімально необхідний для життя рівень насамперед непрацездатним людям. Її пропонується впровадити на заміну розгалуженій системі соціальних виплат, які часто призначаються відповідно до законодавчих статусів, що є спадком радянських підходів. Універсальна соцдопомога забезпечить максимальну адресність, її буде легко адмініструвати, цифровізувати, а також проводити її верифікацію.