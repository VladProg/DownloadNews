Голова Державної служби України з етнополітики та свободи совісті Віктор Єленський розповів дипломатам іноземних держав про фінансовану Росією політику шовінізму в Україні під прикриттям релігії.

Про це повідомляється на сайті ДЕСС, передає Укрінформ.
"Сьогодні у Митрополичому будинку Святої Софії на запрошення голови ДЕСС Віктора Єленського відбулася зустріч з послами та дипломатами іноземних держав, які акредитовані в Україні. Голова ДЕСС докладно зупинився на ретельно розробленій і добре фінансованій кампанії з імплантації у соціальну тканину України ідей російського шовінізму, виключності, антивестернізму, а також насадження вогнищ антиукраїнськості, яка здійснювалася російською державною машиною під прикриттям релігії від початків путінського правління", - йдеться у повідомленні.
Єленський також окреслив ту роль, яка відводилася релігійним інституціям у підриві української державності й обороноздатності, поширення капітулянтських настроїв з початком російської агресії проти України у 2014 р.
За його словами, широкомасштабне вторгнення примусило переважну більшість тих, хто підтримував російські релігійно-політичні наративи, радикально змінити свою позицію. Але, зазначив він, українське суспільство, держава, церковні середовища єдині, по суті справи, у своєму прагненні унеможливити зловживання релігією в інтересах держави-агресора.
Голова ДЕСС ознайомив іноземних дипломатів з особливостями моделі державно-церковних відносин, яка сформувалася в Україні, зі станом міжконфесійних відносин, розвитком релігійної ситуації в країні. Особливу увагу було приділено участі церков і релігійних організацій у захисті країни, у здійсненні численних гуманітарних проєктів, в адвокації України на міжнародній арені.
Єленський також відповів на численні питання дипломатів, які стосувалися законодавчих передбачень у сфері державно-церковних відносин; питань реституції церковного майна; особливостей забезпечення конституційних гарантій свободи совісті в умовах воєнного стану; становища єврейської релігійної громади; планів держави відносно можливостей відновлення сакральних споруд, знищених російськими агресорами, настроїв серед єпископату, духовенства й мирян УПЦ МП та інші.
Як повідомляв Укрінформ, за останніх п'яти років до ПЦУ перейшли 1,5 тисячі парафій з московського патріархату.
Національний заповідник "Києво-Печерська Лавра" оголосив про розрив договору про оренду з Українською православною церквою московського патріархату з 29 березня 2023 року.
Рада Церков заявила про невідворотність покарання для осіб, які допомагали Росії, незалежно від їхньої конфесії чи сану, а також засудила діяльність релігійних організацій, якими керують із РФ.