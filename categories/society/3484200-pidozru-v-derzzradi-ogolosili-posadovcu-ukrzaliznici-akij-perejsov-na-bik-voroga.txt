Правоохоронці заочно повідомили про підозру в державній зраді посадовцю Укрзалізниці, який допомагає загарбникам відновлювати сполучення тимчасово окупованих районів Донеччини з росією.

Про це повідомляє Офіс генпрокурора у Телеграмі, передає Укрінформ.
За даними слідства, у березні 2022 року начальник станції «Південнодонбаська» структурного підрозділу «Станція Волноваха» регіональної філії «Донецька залізниця» АТ «Укрзалізниця» перейшов на бік держави-агресора. Погодившись на пропозицію окупаційної влади рф, він обійняв аналогічну посаду у структурі псевдоміністерства транспорту «днр».
Як з’ясували правоохоронці, перебуваючи на цій посаді, підозрюваний активно допомагає ворогу в проведенні підривної діяльності проти України. Він особисто контролює проведення ремонтних робіт на території станції, яка зазнала пошкоджень під час бойових дій, з метою якомога швидшого відновлення залізничного сполучення між тимчасово окупованою територією Донецької області та рф.
Такі дії спрямовані на подальше переправлення військової техніки й особового складу ворожої армії для проведення наступальних дій проти Збройних сил України, підкреслили в ОГП.
24 лютого росія почала новий етап війни проти України – повномасштабний наступ. Ворог здійснює масовані обстріли та бомбардування мирних українських міст і сіл. Сили оборони України чинять запеклий спротив російським військам і завдають їм великих втрат.
Станом на 15 травня українські військові знищили близько 27 400 загарбників.