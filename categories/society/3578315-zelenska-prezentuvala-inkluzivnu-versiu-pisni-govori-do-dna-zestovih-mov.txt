Дружина Президента Олена Зеленська у Міжнародний день жестових мов оприлюднила інклюзивну версію пісні «Говори» співачки ROXOLANA, що є спільним проєктом про те, який вигляд можуть мати слова підтримки в різних жестових мовах.

Як передає Укрінформ, про це йдеться в її Телеграмі.
“Звичайне «Як ти?» з початком повномасштабного вторгнення стало синонімом любові та турботи. А що, як людина не може почути вашого «Як ти?» через порушення слуху? Що, як вона в іншій країні, а її єдина рідна мова – жестова? Уявіть, яку силу матиме тоді ваше слово! Сьогодні, у Міжнародний день жестових мов, закликаю говорити – в інклюзивній версії пісні «Говори» співачки ROXOLANA. Це наш спільний проєкт про те, який вигляд можуть мати слова підтримки в різних жестових мовах. Загалом у світі їх близько трьох сотень, у кліпі ж ви побачите українську, англійську, польську, іспанську та французьку”, - повідомила Зеленська.
Вона зазначила, що сотні тисяч українців мають порушення слуху. Зеленська зауважила, що значна частина цих людей виїхала, шукаючи безпеки за кордоном.

“Вони мають адаптуватися до іншого життя, і кожен з нас може їм у цьому допомогти – увагою, підтримкою, простими фразами: «Я тебе розумію. Ми все зможемо, бо зрештою ми єдині, ми – разом!»”, - підкреслила дружина Президента.
Вона закликала поглянути, як роблять це в кліпі актори театру міміки та жесту «Райдуга». Зеленська підкреслює, що ці фрази неважко повторити жестовою мовою.
“І говоріть. Губами, мімікою, жестами – немає значення як. Та має значення можливість бути почутими”, - наголосила дружина Президента.
Як відомо, 23 вересня відзначається Міжнародний день жестових мов. Його проголошено Резолюцією Генасамблеї ООН у грудні 2017 року.
Фото: ОП