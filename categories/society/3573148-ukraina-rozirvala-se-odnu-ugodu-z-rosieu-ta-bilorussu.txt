Україна вийшла з угоди про співробітництво в галузі освіти, серед сторін якої були російська федерація та республіка білорусь.

Про це повідомляє пресслужба Міністерства освіти і науки, передає Укрінформ.
"Сьогодні, 16 вересня 2022 року, Уряд ухвалив постанову КМУ "Про вихід з Угоди про співробітництво в галузі освіти", що забезпечить припинення для України дії Угоди, серед сторін якої є уряди країни-агресора – російської федерації та її союзника - республіки білорусь", - йдеться в повідомленні.
Зазначається, що ця угода була укладена в місті Ташкент 15 травня 1992 року. Свою участь українська сторона припиняє у зв‘язку із широкомасштабним збройним вторгненням рф на територію України та його активною підтримкою республікою білорусь.
МОН зауважує, що рішення було ухвалено в контексті припинення дії всіх міжнародних договорів України з країною-агресором та її союзником. Відповідне повідомлення буде надіслано депозитарію цієї Угоди.
Як повідомляв Укрінформ, внаслідок бойових дій росії на території України пошкоджено 2328 закладів освіти, повністю зруйновано - 289.
16 вересня Президент Володимир Зеленський скасував дію деяких документів, які стосуються економічного співробітництва України з рф, а також з суміжними областями республіки білорусь і адміністративно-територіальними одиницями Республіки Молдова.