Німеччина виділить додатково 112 млн євро для надання допомоги внутрішньо переміщеним особам в Україні, зокрема забезпечення їх житлом.

Про це заявив державний секретар Міністерства економічного співробітництва та розвитку Німеччини Йохен Фласбарт на брифінгу в Києві, повідомляє кореспондент Укрінформу.
"Під час візиту до України я сьогодні також заявив про те, що Німеччина виділить додатково 112 млн євро в цьому році для надання допомоги внутрішньо переміщеним особам, зокрема на забезпечення їх житлом та надання інших послуг", - сказав Фласбарт.
Він також поінформував, що під час зустрічей з українськими посадовцями та представниками громадянського суспільства отримав чітке уявлення про нинішню ситуацію в Україні, відвідав Ірпінь, Бородянку і зустрівся з мером Києва.
"Ми провели аналіз потреб для відбудови України, ознайомилися з пріоритетами, які ставить перед собою український уряд та суспільство, розглянули, в чому полягають найнагальніші потреби України. Ми тепер будемо це обговорювати із своїми партнерами і ухвалювати відповідні рішення", - зазначив Фласбарт.
Як повідомлялося, державний секретар Міністерства економічного співробітництва та розвитку Німеччини Йохен Фласбарт 18 квітня прибув до Києва з дводенним візитом.