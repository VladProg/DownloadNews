Правоохоронці викрили шахрайську схему привласнення гуманітарної допомоги під виглядом благодійного фонду, у зв'язку з цим обшуки тривають у Києві, Київській області та Львові.

Як передає Укрінформ, про це повідомляє Поліція Києва у Фейсбуці.
Слідчі поліції Києва спільно зі співробітниками Департаменту захисту інтересів суспільства і держави Національної поліції України викрили злочину схему, де чоловіки присвоювали гуманітарну допомогу.
"До складу злочинної групи входило троє осіб. З метою прикриття своєї діяльності фігуранти використовували маркування громадських організацій та продавали автомобілі, які призначались для українських військових. Тепер їм загрожує до семи років в’язниці", - йдеться у повідомленні.
Правоохоронці встановили, що чоловіки з метою отримання прибутку, продавали автотранспорт, який надходив в Україну як гуманітарна допомога від іноземних держав та призначався для потреб ЗСУ. З метою прикриття своєї діяльності фігуранти використовували наліпки громадських організацій.
Наразі тривають усі необхідні слідчі дії, у тому числі обшуки за місцями мешкання правопорушників у Києві, Київській області та Львові.
За даним фактом розпочато кримінальне провадження за ч. 3 ст. 201-2 Кримінального кодексу України (Незаконне використання з метою отримання прибутку гуманітарної допомоги, благодійних пожертв або безоплатної допомоги вчинені організованою групою або в особливо великому розмірі, або під час надзвичайного або воєнного стану). Санкція статті передбачає позбавленням волі на строк від п’яти до семи років з позбавленням права обіймати певні посади або займатися певною діяльністю на строк до трьох років та з конфіскацією майна.
Також вирішується питання щодо повідомлення чоловікам про підозру у скоєнні злочину.
Як повідомляв раніше львівський волонтер та активіст Святослав Літинський, який займається постачанням авто для ЗСУ, до нього прийшли правоохоронці з обшуком.
Журналістка Вікторія Балицька опублікувала у Фейсбуці інформацію, що ухвалу на обшук житла Святослава Літинського виніс Голосіївський районний суд м. Києва за клопотанням слідчого управління ГУНП м. Києва. Обшуки проводять столичні правоохоронці. Вона опублікувала також копію ухвали суду.
Святослав Літинський – український громадський діяч, доктор філософії з фізико-математичних наук, викладач, відомий захисник української мови. Від 2012 року він через судові позови відстоює українську мову, якщо є порушення чинного законодавства. Був першим громадянином України, який отримав внутрішній паспорт без російськомовної сторінки, виборов необхідність маркувати побутову та електронну техніку українською мовою іноземними компаніями.