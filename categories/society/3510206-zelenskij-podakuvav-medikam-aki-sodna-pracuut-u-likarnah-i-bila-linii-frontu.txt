Президент Володимир Зеленський привітав українських медиків з професійним святом та подякував за те, що щодня у складних умовах вони рятують життя людей.

Про це повідомляє Укрінформ із посилання на Телеграм глави держави.
«Сьогодні професійне свято відзначають наші медики. Віддані своїй справі, вони проявляють героїзм, рятуючи життя людей. Щодня, у найскладніших умовах. У лікарнях і поблизу лінії фронту. Дякую за вашу роботу та добре серце», - написав Зеленський.


Голова Верховної Ради Руслан Стефанчук також привітав у Фейсбуці медичних працівників із професійним святом та зазначив, що на їхніх плечах лежить турбота та відповідальність за найвищу цінність на землі — людське життя.
«Професія медика не знає ні свят, ні вихідних. На плечах українських медпрацівників лежить турбота та відповідальність за найвищу цінність на землі — людське життя. Щоби життя перемогло смерть, янголи без крил у медичних халатах працюють 24/7, нерідко — під ворожими кулями, у надскладних умовах», - наголосив Голова ВР.

Він зазначив, що народився і виріс в родині лікарів, тому точно знає, що таке приємна гордість дитини, коли її батькам під час зустрічі говорять: «Дякую, лікарю, за те, що врятували життя!».
«Віримо в наших янголів-охоронців», - підкреслив Стефанчук.
Міністр охорони здоров’я України Віктор Ляшко наголосив у Фейсбуці, що медики сьогодні нарівні з військовими тримають власну лінію захисту - медичний фронт.
“Медики. Сміливі. Незламні. Відчайдушні. Професійні. Вправні. Майстерні. Турботливі. Інколи загадкові. Не завжди багатослівні. Володарі найбільш славнозвісного почерку. Ви завжди напоготові. І сьогодні ви нарівні з військовими тримаєте власну лінію захисту, медичний фронт. Ваші історії героїзму будуть описані у фільмах та романах. На жаль, ці історії пишуться під нелюдські, варварські дії окупанта, який нищить лікарні, які ми будуємо та модернізуємо, краде обладнання, яке ми постачаємо, і, найстрашніше, забирає життя наших колег, яких, на жаль, не повернемо, але ніколи не забудемо”, - зазначив Ляшко.
Водночас він додав, що завдяки самовідданій праці медиків у когось з’являється «друге життя».
“Тому за кожен день вашої праці хочу сказати лише одне: Дякую! З професійним святом вас, колеги! “, - наголосив міністр.
Він також нагадав, що допомогти медикам збільшити шанс на “друге життя” можна на платформі U24.
“Ми, всі разом, зможемо відбудувати зруйноване та модернізувати існуюче. Долучайтесь”, - закликав Ляшко.
Як повідомлялося, професійне свято працівників галузі охорони здоров'я України відзначається щороку у третю неділю червня. Цього року День медичного працівника припадає на 19 червня. Свято було встановлено згідно з указом Президента "Про день медичного працівника" №281/94 від 3 червня 1994 року.