За потреби вибору однієї іноземної мови, обов’язкової для вивчення, переважна більшість українців, а саме – 89%, надають перевагу англійській.

Як передає Укрінформ, про це свідчать результати соціологічного дослідження, проведеного Київським міжнародним інститутом соціології протягом грудня 2022-го — січня 2023.
За даними дослідження, певний рівень володіння принаймні однією іноземною мовою мають 68% українців.

Зокрема, 51% опитаних зазначили, що мають деякі знання англійської мови. Як показав детальніший аналіз, читати, писати та спілкуватися цією мовою на побутовому чи професійному рівнях можуть лише 23%.
Взагалі не володіють іноземними мовами на будь-якому рівні майже третина дорослих жителів України – 31.8%.

Зазначається, що в дослідженні не враховувалася російська мова – лише англійська, польська, турецька, угорська, іспанська, французька та німецька.
56% опитаних українців мають бажання підвищувати свій рівень знання іноземної мови, але 61% стверджують, що в них немає потреби у знанні іноземної мови для професійної діяльності.
Переважна частина респондентів поділяють думку, що вивчати іноземні мови потрібно в молодому віці. 63% вважають, що починати вчити треба у віці 5-7 років.
Найбільш масштабний досвід вивчення іноземної мови, зокрема англійської, протягом свого життя учасники дослідження отримують у навчальних закладах – 29% дорослого населення вивчали іноземну мову лише у школі, не вдаючись до практик самоосвіти.
За останні пів року 61% опитаних мали досвід застосування англійської у повсякденному житті. Найбільше цей досвід пов’язаний із дозвіллям та комунікацією зі знайомими. У професійній діяльності використовували англійську – 19%, у навчанні – 18%.
Найбільш масовий досвід використання англійської припадає на прослуховування пісень (56%), ознайомлення з інструкціями / рекламою /меню (55%), читання постів і статей в інтернеті (54%), перегляд відео англійською мовою (52%). Вагома частина цього досвіду є досить епізодичною й відбувається рідше, ніж раз на місяць.
Згідно з даними дослідження, кожна друга дитина (51%) вивчає англійську мову в межах навчального закладу, ще 27% вивчають її додатково за межами навчального закладу, а 22% не вивчають англійську взагалі.
93% опитаних українців бажають, щоб їхня дитина вивчала та підвищувала рівень англійської мови. Як зауважили соціологи, цей показник суттєво не залежить від статті, рівня знань англійської, витраченого часу на навчання англійської та бажання її вивчати серед батьків.
Із згаданих 93% батьків 37% впевнені, що це цілком змінить життя їхньої дитини на краще. Ще 55% вважають, що підвищення знання англійської мови буде мати позитивний вплив на майбутнє дитини.
Як повідомлялося, українські школи можуть повернутися до білінгвального навчання. Такі зміни передбачені новою програмою "Освіта 4.0: український світанок". Згідно з нею, у старших класах профільні предмети будуть викладатися двома мовами — українською та англійською.