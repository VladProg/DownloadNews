АТ “Укрзалізниця” та “OLX Україна” домовилися про блокування всіх оголошень про продаж квитків на поїзди.

Як передає Укрінформ, про це повідомляє пресслужба Укрзалізниці.
"Продовжуємо системну боротьбу з квитковими шахраями. Вже запровадили низку рішень, які суттєво ускладнили їм життя та унеможливили схеми. Тепер ще один надважливий крок – усі оголошення про продаж залізничних квитків на сервісі OLX вже видалені, а нові просто буде неможливо розмістити", – розповів голова правління АТ “Укрзалізниця” Євген Лященко.
Він пояснив, що більшість оголошень про продаж квитків розміщували шахраї. Покупці могли їх зовсім не отримати або їм надсилали підроблені проїзні документи.
“Нашими фахівцями вже було заблоковано понад 20 оголошень про продаж залізничних квитків. Також розроблено алгоритм, який не дозволятиме публікувати такі оголошення в майбутньому. Команда зосереджена на постійному вдосконаленні алгоритмів та модераційних фільтрів, щоб забезпечити безпеку та зручність для всіх наших користувачів. Ми розуміємо, що це постійний процес, і ми зобов'язані працювати над зменшенням можливості появи подібного контенту у всіх категоріях нашої платформи”, – своєю чергою сказав директор департаменту клієнтського сервісу OLX в Україні та Центральній Азії Ігор Сироватко.
Як повідомляв Укрінформ, для протидії шахраям Укрзалізниця з 26 липня розширила перелік напрямків, квитки на які будуть доступні виключно онлайн.
Цей перелік охоплює нічні сполучення з найпопулярнішими в Україні міжнародними хабами - Перемишлем та Хелмом. Квитки на ці напрямки доступні виключно через електронні канали продажу: мобільний застосунок УЗ, офіційні чат-боти та вебсайт.
Фото: Укрзалізниця