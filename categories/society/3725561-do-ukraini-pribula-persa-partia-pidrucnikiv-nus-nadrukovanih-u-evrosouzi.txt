В Україну доставили першу партію підручників з української мови для програми “Нової української школи”, які були надруковані у Європейському Союзі.

Як передає Укрінформ, про це міністр освіти та науки Оксен Лісовий повідомив у Фейсбуці.
“Перша партія підручників НУШ з української мови вже в Україні. До кінця червня отримаємо усі 503 тисячі підручників з української мови для 5 класу, які до 1 вересня будуть доставлені безпосередньо до шкіл”, - написав він.

За словами Лісового, цей наклад ще минулого року погодилися безоплатно надрукувати партнери з Єврокомісії. Йдеться про підручники видавництв, які безоплатно надали свої макети та право на друк.
“Ми вдячні видавництвам “Ранок” і “Освіта” за участь у цьому проєкті. А доставку підручників з ЄС до України підтримала організація Plan International Ukraine. Дякую за допомогу!”, - підкреслив міністр.

Загалом на підручники для НУШ цього року у державному бюджеті передбачено 754,9 млн грн. За ці кошти буде видано 65% усіх необхідних підручників для учнів 6 класу, підручники з історії України для 5 класу, підручники шрифтом Брайля та підручники для шкіл з навчанням мовами національних меншин з усіх предметів для 5-6 класів.

Як зауважив Лісовий, частину підручників для 5 класу надрукували торік за підтримки партнерів (серед яких видання з математики, польської мови, природничої галузі).
Окрім того, МОН веде переговори з партнерами щодо друку решти підручників для 5-6 класів. Міністерство уже має низку домовленостей, зокрема з Єврокомісією.
Як повідомляв Укрінформ, перехід на 12-річну систему шкільної освіти в Україні має відбутися у 2027 році.
Фото: Оксен Лісовий, Фейсбук