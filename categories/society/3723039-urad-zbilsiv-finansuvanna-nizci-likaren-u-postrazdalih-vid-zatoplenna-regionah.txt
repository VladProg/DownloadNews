Кабінет Міністрів схвалив постанову про збільшення фінансування лікарень, що надаватимуть медичну допомогу в надзвичайних ситуаціях на територіях, постраждалих від затоплення внаслідок підриву росіянами Каховської ГЕС.

Як зазначають у МОЗ, це дозволить лікарням сформувати більший запас «медичного кошика», необхідного для реагування на потенційні спалахи інфекційних хвороб на підтоплених територіях, передає Укрінформ..
"Уряд прийняв важливе рішення, яке дозволить на найближчі три місяці збільшити фінансування певних лікарень на постраждалих територіях, які законтрактовані з НСЗУ за пакетом “Готовність закладу охорони здоров’я до надання медичної допомоги в надзвичайних ситуаціях”. Вартість пакета для цих медзакладів збільшена вдвічі. Це дозволить лікарням сформувати ще більший запас ліків, розхідних матеріалів та всього іншого переліку засобів, необхідних для повної готовності до надання медичної допомоги людям у разі потенційних спалахів тих чи інших інфекційних хвороб на підтоплених територіях», - зазначив міністр охорони здоров'я Віктор Ляшко.
Рішення уряду стосується частини медзакладів на території Херсонської, Миколаївської та Дніпропетровської областей.
Кошти, отримані за подвійним коефіцієнтом, медзаклади зможуть використовувати винятково для придбання лікарських засобів та медичних виробів, які використовуються для профілактики, діагностики та лікування хвороб відповідно до результатів оцінки епідемічних ризиків, які надаються установами громадського здоров’я.
Контроль за цільовим використанням коштів здійснюватиме Національна служба здоров’я. Так само вона щомісячно контролюватиме у кожному медзакладі незнижувальний запас лікарських засобів, які визначені вимогами до «медичного кошика» за пакетом медпослуг «Готовність закладу охорони здоров’я до надання медичної допомоги в надзвичайних ситуаціях».
Наразі обласні військові адміністрації у 5-денний термін мають визначити та подати до Нацслужби здоров’я перелік медзакладів, які надаватимуть меддопомогу в надзвичайних ситуаціях та отримуватимуть фінансування за подвійним коефіцієнтом. Мова про лікарні, які вже мають укладені контракти за пакетом «Готовність закладу охорони здоров’я до надання медичної допомоги у надзвичайних ситуаціях».
Як повідомляв Укрінформ, вночі 6 червня російські війська підірвали греблю Каховської ГЕС, спричинивши затоплення частини Херсонської та Миколаївської областей і водночас - критичне обміління Каховського водосховища. Міністерство охорони здоров'я посилило на постраждалих територіях контроль якості води, також проводиться підготовка медичних закладів до потенційного зростання захворюваності на інфекційні хвороби.