До Дня захисників і захисниць відбудеться всеукраїнська прем’єра фільму "Вовк. Страху нема" про тонкощі роботи воїнів Сил спеціальних операцій ЗСУ.

Про це повідомила у коментарі кореспондентові Укрінформу одна з режисерок фільму Анна Мартиненко.


«Від початку до фіналу стрічки глядач бачить і чує тільки воїнів Сил спеціальних операцій. Фільм побудований таким чином, що воїни розповідають, а потім ще й показують багатокомпонентну операцію «Вовк», - зазначила Мартиненко.


За словами Мартиненко, історія створення стрічки почалася з бажання спецпризначенців показати внутрішній світ воїна, створити сучасний військовий хіт для єднання нації і акумуляції сил тилу й фронту для перемоги України. Частиною фільму є присвята вшануванню пам'яті воїнів, які віддали свої життя за Україну.


Водночас команда фільму не оминула й історичного контексту російсько-української війни. "Ми знімали цю стрічку з різними підрозділами ССО. Зокрема, розповідаємо про те, як виконує місії 73-й морський центр, про бойових плавців", - зауважила режисерка.


Прем'єра фільму відбудеться 28 вересня у низці міст. Зокрема, у Києві покази пройдуть у кінотеатрах «Планета Кіно» та «Київський культурний кластер», у Львові, Одесі, Сумах, Харкові, Дніпрі - у кінотеатри «Планета Кіно».

Відео: Anna Tetiana
У Хмельницькому покази стартують у кінотеатрі «Вудмол» і «Мультиплекс», у Житомирі - в кінотеатрах «імені Івана Франка» та «Україна», у Білій Церкві - в кінотеатрі «імені Олександра Довженка», у Черкасах - у кінотеатрі «Україна», у Ковелі, Вараші, Хмільнику стрічку презентують у кінотеатрі «Прем’єра», в Івано-Франківську - у кінотеатрах «Люм’єр» та «MovieLand», а у Вінниці - у кінотеатрі «Родина».
Також сеанси відбудуться 1 жовтня. Так, у Чернівцях картину покажуть у культурно-мистецькому центрі «імені Івана Миколайчука», а в Кропивницькому - у кінотеатрі «Портал». З 5 жовтня "Вовк. Страху нема" буде доступний у кінотеатрі «Прем’єра» в Умані та Первомайську.
Режисерами фільму є Анна Мартиненко та Тетяна Кулаковська. Стрічка створена без залучення державних коштів, за підтримки компаній оборонної галузі та аграрного сектору.
Фото з сайту imdb.com