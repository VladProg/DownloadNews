В Україні стартувала ініціатива швейцарсько-українського проєкту DECIDE з відбудови зруйнованих шкіл в Україні, у ході якого планується відремонтувати та облаштувати укриття в 25 школах громад Чернігівської, Одеської та Полтавської областей.

Про це на пресконференції з нагоди оголошення конкурсного відбору громад, які візьмуть участь в ініціативі проєкту DECIDЕ, сказав міністр освіти та науки Оксен Лісовий, передає кореспондент Укрінформу.
“Усі українські діти повинні вчитися. Тому сьогодні МОН консолідує зусилля міжнародних партнерів, всіх тих, хто готовий долучатися до відновлення пошкоджених та зруйнованих закладів освіти, побудови та оснащення безпечних укриттів в школах, щоб кожна дитина отримала доступ до якісної і безпечної освіти. Ми вдячні Швейцарії та всім іншим партнерам, які готові доєднатися до того, аби повернути українських дітей до школи. Цінність ініціативи не тільки у тому, що ми будуємо сховища і розширюємо фонд захисних споруд, цінність у тому, що ми ще й навчаємося - навчаємося проєктному методу залучати кошти не лише бюджетні, ресурси громад, а й кошти донорів”, - зазначив Лісовий.
Як повідомив директор програми розвитку Посольства Швейцарії в Україні Андреас Хубер, на ініціативу проєкту DECIDE з відбудови шкіл додатково виділено 4,3 млн швейцарських франків (приблизно 170 млн грн). Кошти будуть спрямовані на облаштування укриттів у 25 школах у найбільш постраждалих від бойових дій областях: Чернігівській, Одеській і Полтавській.
Як зазначив Хубер, допомога українським школам є частиною загального плану допомоги, бюджет якого становить понад 143 млн євро, мета проєкту - забезпечити приблизно 15 тисяч школярів доступом до якісної освіти в безпечних умовах.
Менеджерка DECIDE Валентина Полторак поінформувала, що проєкт розпочнеться найближчими тижнями, аби облаштування укриттів завершилося до 1 вересня.
Так, за її словами, 15 громад, які пройдуть відбір, отримають фінансування на облаштування укриттів до 100 кв. метрів по 2,3 млн грн, ще 10 громад отримають фінансування на облаштування укриттів площею до 500 кв. метрів — по 3,8 млн грн.
Як додала Полторак, окрім фінансування, відбудеться навчання громад, як реалізовувати такі проєкти з відбудови та відновлення, також в кожному укритті буде створено коворкінг для учнів, будуть сформовані шкільні команди, з якими проведуть обговорення, як найкраще облаштувати такий коворкінг, щоб він відповідав запитам школи.
До громад, які пройдуть відбір, здійснять моніторингові візити з тим, щоб проінспектувтаи стан приміщення.
Полторак зауважила, що в проєкті не зможуть взяти участь ті громади, які знаходяться на відстані менш ніж 40 км до кордону з країною-агресором чи Білоруссю. Водночас, за її словами, окрім розташування, мають значення такі фактори, як кількість дітей, які будуть відвідувати школу, мотивація громади відновити офлайн-навчання, готовність розпочати проєкт швидко, аби завершити його до 1 вересня.
Також в межах ініціативи планується відремонтувати школу №13 міста Чернігів, створити там укриття та сучасний харчоблок, а також інклюзивно-ресурсний центр в Бородянці, що на Київщині.
За даними МОН, з початку повномасштабного російського вторгнення в Україні пошкоджено та зруйновано понад 3,5 тисячі закладів освіти. Також навчання щоденно переривається повітряними тривогами, у багатьох регіонах діти перебувають в укриттях по 3-4 години на день. Так, з 24 лютого 2022 року до 16 липня 2023 року у Полтавській області повітряна тривога була 1 442 рази, у Чернігівській – 877 разів, а в Одеській – 831. За інформацією міністерства, станом на середину червня 2023 року наявні укриття можуть охопити лише майже 56% учасників освітнього процесу.
Швейцарсько-український проєкт DECIDE – «Децентралізація для розвитку демократичної освіти», спрямований на підтримку двох важливих реформ – освіти та децентралізації. Його метою є сприяння долученню громадян територіальних громад до демократичного врядування, рівноправному користуванню його результатами та отриманню доступу до якісної освіти.
Проєкт реалізується в Україні ГО «DOCCU» у партнерстві з Цюрихським педагогічним університетом (Швейцарія) за підтримки Швейцарії. Стратегічними партнерами проєкту DECIDE є Міністерство освіти і науки України, Міністерство розвитку громад, територій та інфраструктури України, Івано-Франківська, Луганська, Одеська, Полтавська та Чернігівська обласні державні (військові) адміністрації, а також Державна служба якості освіти України та Всеукраїнська асоціація ОТГ.