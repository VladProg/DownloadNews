Представник Папи Римського кардинал Конрад Краєвський здійснить свій уже четвертий візит до України з часу повномасштабного вторгнення рф.

Як передає Укрінформ, про це повідомляє Vatican News.
"Під час цього візиту, вже четвертого до охопленої війною країни після російського вторгнення понад шість місяців тому, він (кардинал Конрад Краєвський – ред.) відвідає Одесу, Житомир, Харків та інші місця на сході України", - йдеться у повідомленні.
Зазначається, що візит представника Папи Римського спрямований на те, що "зблизити та підтримати різноманітні спільноти вірних, священиків і монахинь, а також їхніх єпископів, які протягом понад 200 днів продовжують залишатися на місцях свого служіння, незважаючи на небезпеку війни".
Як повідомляв Укрінформ, керівництво України вже давно запрошує Папу Римського Франциска здійснити візит до України, яка стала жертвою російської агресії, однак за півроку війни цей візит так і не відбувся.
Раніше Папа Римський також назвав "невинною жертвою війни" Дарʼю Дугіну - доньку головного ідеолога «русского мира» Олександра Дугіна – яка, зокрема, вела Телеграм-канал з підтримкою війни росії проти України.
Автомобіль, за кермом якого нібито була Дугіна, вибухнув у Підмосков'ї 20 серпня.
МЗС запросило Апостольського нунція в Україні і наголосило, що в Україні глибоко розчаровані словами понтифіка, які несправедливо прирівнюють агресора та жертву.
Фото: Vatican News