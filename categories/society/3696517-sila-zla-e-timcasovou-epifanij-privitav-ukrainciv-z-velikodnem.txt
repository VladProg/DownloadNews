Великдень є свідченням про тимчасовість зла, тому віра в перемогу життя допомагає боротися за правду і добро навіть тоді, коли ця боротьба надзвичайно важка.

На цьому наголосив Предстоятель Православної церкви України, митрополит Епіфаній під час свого привітання з Великоднем, опублікованим на Ютуб-каналі ПЦУ.
«Великдень - свято свідчення, що сила зла є тимчасовою, а перемога правди і добра - вічні. Христос воскрес і знищив темряву. Христос воскрес і подолав смерть. Христос воскрес і дарував кожному надію на життя вічне. І наша віра в перемогу життя допомагає нам боротися за правду і добро навіть тоді, коли ця боротьба надзвичайно важка», - сказав він.
Епіфаній привітав захисників України, звитяжних воїнів, та побажав допомоги Господньої усім українцям у боротьбі за правду.
«Нехай Господь допомагає всім нам у боротьбі за правду та благословить перемогою», - підкреслив він.

Митрополит зауважив, що таке усвідомлення Великодня допоможе зміцнити волю та незламність, а також надихнути на відновлення України, на захист свободи, незалежності та утвердження правди.
Як повідомлялося, цьогоріч 16 квітня християни східного обряду відзначають найвеличніше свято – Світле Христове Воскресіння.