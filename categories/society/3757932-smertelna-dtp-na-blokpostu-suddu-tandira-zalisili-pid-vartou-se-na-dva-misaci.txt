Святошинський районний суд продовжив строк тримання під вартою судді Макарівського районного суду Київської області Олексія Тандира, обвинуваченого у скоєнні смертельної дорожньо-транспортної пригоди на блокпосту.

Про це Київська міська прокуратура повідомила в Телеграмі, передає Укрінформ.
Як повідомляється, у справі за обвинуваченням ексголови Макарівського районного суду у вчиненні смертельної ДТП у стані алкогольного сп’яніння (ч. 3 ст. 286-1 Кримінального кодексу України) відбулося підготовче судове засідання.
За його результатами суд ухвалив:

обвинувальний акт призначити до судового розгляду та визнати потерпілих цивільними позивачами;
клопотання прокурора про продовження обвинуваченому строку запобіжного заходу у вигляді тримання під вартою задовольнити, а саме продовжити строк тримання під вартою до 4 листопада поточного року включно.

Наступне засідання у справі призначене на 14 вересня.
Як повідомляв Укрінформ, уночі 26 травня голова Макарівського районного суду (Київська область) Олексій Тандир збив на смерть 23-річного бійця Національної гвардії на блокпосту в столиці.
Суддю затримали. 27 травня Вища рада правосуддя надала згоду на його арешт. Того ж дня був обраний запобіжний захід у вигляді тримання під вартою до 21 липня без можливості внесення застави.
Експертиза показала, що в момент ДТП Тандир перебував у стані алкогольного сп’яніння.
Тримання судді під вартою було продовжене спочатку до 26 серпня, а потім до 9 вересня поточного року.
Наприкінці серпня на своєму засіданні ВРП продовжила рішення про тимчасове відсторонення судді Тандира від здійснення правосуддя у зв’язку з притягненням його до кримінальної відповідальності.