Комітет Верховної Ради з питань освіти, науки та інновацій підтримав законопроєкт № 10117, який серед іншого запроваджує визнання результатів попереднього навчання, здобутого шляхом неформальної та інформальної освіти.

Втім, як повідомила в Телеграмі народна депутатка, член Комітету ВР з питань освіти Юлія Гришина, Комітет вдруге виключив з тексту законопроєкту норму про скасування заочної форми навчання, передає Укрінформ.
"Сьогодні під час засідання Комітету з питань освіти, науки та інновацій ми вдруге виключили норму про скасування заочної форми навчання. Цього разу із законопроєкту №10177 щодо розвитку освітніх траєкторій та вдосконалення освітнього процесу у вищій освіті", - написала Гришина.
Як повідомив у Телеграмі народний депутат, член Комітету Роман Грищук, законопроєкт №10177 робить навчання в закладах вищої освіти більш гнучким для студентів.

Зокрема, пропонується запровадити визнання результатів попереднього навчання, здобутих шляхом неформальної та інформальної освіти (самоосвіти). Уможливлюються міждисциплінарні бакалаврські програми, вступ на широку галузь з можливістю пізніше обрати спеціальність. Окрім цього, законопроєктом пропонується посилити вимоги до регульованих професій (лікарі, наприклад) і розширити варіативну складову для нерегульованих спеціальностей.
Також пропонується встановити законом мінімальну кількість годин навчальних занять в одному кредиті ЄКТС. На бакалавраті мінімум 10 годин (з 30 годин на один кредит ЄКТС), на магістратурі – мінімум 8 годин.
Індивідуальний навчальний план може передбачати річне навчальне навантаження в обсязі не менше 30 та не більше 80 кредитів ЄКТС.
Строк навчання здобувача вищої освіти за освітньою програмою може бути скорочено не більше ніж на 25 відсотків шляхом збільшення кількості кредитів протягом року навчання. Тобто закінчити бакалаврат можна буде за 3 роки.
Як повідомляв Укрінформ, Верховна Рада ухвалила правила вступу у виші у 2024 році. Наступного року для вступу у виші необхідно буде скласти НМТ з трьох обов'язкових предметів плюс один предмет на вибір.
Також у 2024 році згідно із змінами у законодавство не будуть проводити ДПА у 4, 9 та 11 класах. Натомість для випускників початкової школи проведуть пілотне ДПА.