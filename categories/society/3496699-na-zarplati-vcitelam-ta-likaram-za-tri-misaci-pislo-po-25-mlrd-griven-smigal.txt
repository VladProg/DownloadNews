На виплату заробітної плати вчителям та лікарям за останні три місяці пішло по 25 млрд гривень.

Про це Прем’єр-міністр Денис Шмигаль сказав на засіданні уряду, повідомляє кореспондент Укрінформу.
«Крім соціальних програм підтримки, ми продовжуємо максимально фінансувати медичну та освітню сфери. Лише вчителям за ці 3 місяці було виплачено заробітної плати на понад 25 млрд гривень. При цьому в травні виплати збільшилися до 10,4 млрд гривень, тоді як у квітні складали 8,3 млрд гривень. На зарплати медикам за березень-травень виплачено так само більш ніж 25 млрд гривень», - зазначив Шмигаль.
За його словами, разом це сотні мільярдів гривень, які держава продовжує виділяти на соціальну політику, освіту, медицину. Так само сотні мільярдів гривень виділяються на оборону нашої країни. «Саме тому ми вдячні нашим міжнародним партнерам, які надають Україні фінансову підтримку, аби держава повною мірою могла виконувати всі свої соціальні й гуманітарні зобов’язання», - додав Прем'єр-міністр.
24 лютого російська федерація розпочала новий етап війни проти України – повномасштабне вторгнення. російські загарбники обстрілюють і бомбардують мирні міста й села України, катують і вбивають мирне населення. Сили оборони України чинять запеклий опір російським загарбникам.