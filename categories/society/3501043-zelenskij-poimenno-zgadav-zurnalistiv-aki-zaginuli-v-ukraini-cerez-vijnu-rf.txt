Від дня повномасштабного вторгнення російської федерації в Україні загинуло 32 журналісти.

Про це заявив Президент Володимир Зеленський на врученні державних нагород українським працівникам медіа і членам родин журналістів, які загинули через війну рф, повідомляє Укрінформ.
«Я б хотів згадати усіх, хто працював у кадрі і поза кадром і загинув від 24 лютого в Україні. Це 32 працівники медіа, наших і іноземних», - зазначив глава держави.
Він поіменно згадав кожного з загиблих; присутні вшанували їхню пам'ять хвилиною мовчання.
Це, зокрема, журналіст, письменник, волонтер Євген Баль, який помер 2 квітня унаслідок катувань у Маріуполі; журналістка російського The Insider, Фонду боротьби з корупцією Олексія Навального Оксана Бауліна, яка загинула 23 березня під російським обстрілом у Києві; Оксана Гайдар, відома як Руда Пані, яка загинула під час обстрілу російською артилерією села Шевченкове Броварського району на Київщині між 11 і 12 березня; журналістка Радіо Свобода Віра Гирич, яка загинула внаслідок ракетного удару по Києву 28 квітня; випускниця факультету журналістики, яка перебувала в декретній відпустці, Валерія Глодан, котра загинула 23 квітня зі своєю мамою та тримісячною донькою унаслідок ворожого ракетного обстрілу в Одесі.

Серед загиблих також – викладачка журналістики й завідувачка художнього відділу Лівобережного районного будинку дитячої та юнацької творчості Лілія Гумянова, яка була вбита 19 березня під час обстрілів Маріуполя; журналіст із Тернополя Віталій Дерех, який був мобілізований і загинув унаслідок авіаудару в районі Попасної 28 травня; оператор телеканалу «Сігма» Віктор Дєдов, який загинув 11 березня в Маріуполі внаслідок обстрілу будинку; військовий журналіст Віктор Дудар, котрий загинув 6 березня під час боїв із загарбниками під Миколаєвом; публіцист, історик, перекладач Сергій Заїковський, який загинув 24 березня в бою під Києвом; оператор телеканалу Fox News, громадянин Ірландії П'єр Закржевський і українська журналістку-фрилансерка Олександра Кувшинова, які загинули 14 березня під час артилерійського обстрілу з боку російських військ у селі Горенка Київської області; Зореслав Замойський, тіло якого з ознаками насильницької смерті знайшли 13 квітня в Бучі; фотокореспондент та відеограф з Мукачева, один із засновників волонтерського проекту Chysto.de Роман Жук, який був солдатом-розвідником і загинув 26 травня.
Президент також назвав литовського режисера й документаліста Мантаса Кведаравічюса, якого вбили в Маріуполі; оператора луцького каналу «Аверс» Костянтина Кіца, який загинув, захищаючи Україну на фронті; працівника пресслужби Міністерства ветеранів Дениса Котенка, котрий загинув 24 березня в бою під Києвом; фоторепортера, воєнного кореспондента Максима Левіна, який зник 13 березня, а 1 квітня його було знайдено вбитим.
Глава держави згадав і французького тележурналіста каналу BFM TV Фредеріка Леклера-Імхоффа, який загинув від осколкового поранення під час обстрілу, коли висвітлював евакуацію мирного населення з Сєвєродонецька 30 травня; актора й ведучого телеканалу «Дом» Павла Лі, який на початку війни вступив до лав територіальної оборони й загинув 6 березня під Ірпенем під час евакуації населення; журналіста «КNК Медіа» Олександра Литкіна, котрий загинув 13 березня в с. Романівка унаслідок обстрілу; журналіста каналів «Україна», «Україна24», «Дом» Олександра Махова, який пішов на фронт і був убитий 4 травня під час ворожого обстрілу; комунікаційника та військовослужбовця Максима Мединського; відеоінженера чернігівського каналу «Дитинець» Романа Нежиборця, якого у квітні вбили російські військові у селі Ягідне біля Чернігова; оператора 24 каналу Юрія Олійника, який загинув 23 березня в боях біля Попасної на Луганщині.
Зеленський також назвав графіка й живописця, культуролога, члена Національної спілки журналістів України, лауреата журналістських премій Сергія Пущенка, який був волонтером і ветераном АТО та загинув 2 березня у Василькові разом із побратимами з тероборони; оператора телеканалу LIVE Євгена Сакуна, який згинув 1 березня під час російського ракетного обстрілу телевежі в Києві; документаліста, колишнього кореспондента The New York Times, репортера Time Брента Рено, якого розстріляли російські військові 13 березня на блокпосту в Ірпені.
Крім того, після початку повномасштабного російського вторгнення у боях за Попасну на Луганщині 30 квітня загинув ексменеджер філії «Суспільне Черкаси» військовослужбовець Євген Старинець. Журналістка, письменниця, член НСЖУ та Національної спілки письменників України, керівниця літературного клубу «Азов'є» Наталя Харакоз загинула в заблокованому росіянами Маріуполі. Цивільний журналіст інформаційного тижневика «Навколо тебе» Ділєрбек Шакіров був розстріляний 26 лютого в передмісті Херсона. Редактор запорізького сайту misto.zp.ua Олег Якунін загинув 18 березня, захищаючи Україну від загарбників.
Як повідомлялося, 6 червня в Україні відзначається День журналіста.
24 лютого росія розпочала новий етап війни проти України – повномасштабний наступ. Ворог здійснює масовані обстріли та бомбардування українських міст і сіл.
Фото: ОП