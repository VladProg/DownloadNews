На Батьківщину вдалося повернути вже 98 дітей, яких росіяни примусово вивезли із України.

Як передає Укрінформ, про це повідомила віцепрем’єр-міністр – міністр з питань реінтеграції тимчасово окупованих територій Ірина Верещук в інтерв'ю каналу "Ми – Україна".
"Ми повернули вже 98 діток. Ми щодня намагаємось це робити, це стає дедалі важче, але я все одно закликаю звертатись - у нас є портал "Діти війни", гаряча лінія, ми будемо всіляко намагатися допомогти повернути дітей. Нам головне інформація, щоб ми знали, де в росії, де на непідконтрольній території знаходяться діти", - сказала Верещук.
Вона додала, що українських дітей повернули з різних регіонів росії, з Далекого Сходу в тому числі. "Їх зумисно відправляють якомога далі, щоб люди не мали можливості оплатити за квиток, якщо діти з батьками, або розділяють братів з сестрами, щоб вони не могли комунікувати між собою", - зазначила віцепрем’єр.
Також Верещук наголосила, що росіяни, які усиновлюють українських дітей, будуть притягнуті до відповідальності.
Як повідомлялося, до України 11 жовтня вдалося повернути 37 дітей, яких наприкінці серпня примусово вивезли з Харківщини до російського смт Кабардінка (біля Геленджика), попри те, що у всіх є батьки.