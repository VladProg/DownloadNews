Посол України в Туреччині Василь Боднар відвідав провінцію Кахраманмараш, яка постраждала унаслідок землетрусу, де поспілкувався з жителями та взяв участь у іфтарі.

Як передає Укрінформ, про це дипломат повідомив у Фейсбуці.
“Повернувся з провінції Кахраманмараш, яка постраждала від землетрусу. Разом з Асоціацією українсько-турецької дружби провели іфтар для постраждалих жителів. Незважаючи на те, що світ охоплюють війни та природні катаклізми, ми постійно допомагаємо один одному, хто як може”, - йдеться у дописі.
Боднар поспілкувався з родинами, які постраждали від землетрусу.
«Дуже важливо постійно спілкуватися з пересічними громадянами, розуміти їх настрої, розповідати про боротьбу українського народу проти російської агресії, про злочини рф проти України. Зазначений іфтар - це знак солідарності, а також подяка турецькому народові за те, що він поряд з Україною в складні часи», - додав дипломат.

Участь в іфтарі взяв міністр сільського господарства і лісництва Вахіт Кірішчі.
Іфтар — розговіння, вечірній прийом їжі під час місяця Рамадан. Проводиться після вечірньої молитви за місцевим часом.
Як повідомляв Укрінформ, Президент Володимир Зеленський оголосив про започаткування в Україні нової традиції - проведення на офіційному рівні іфтару під час священного для мусульман місяця Рамадан. У першому офіційному іфтарі, який відбувся в Києві 7 квітня, взяли участь військовослужбовці-мусульмани, представники дипкорпусу, зокрема очільники посольств мусульманських країн, акредитованих в Україні, Меджлісу кримськотатарського народу.