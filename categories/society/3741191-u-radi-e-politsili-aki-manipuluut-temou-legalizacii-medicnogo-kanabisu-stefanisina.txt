Деякі політичні сили в українському парламенті маніпулюють темою легалізації ліків на основі медичного канабісу в Україні.

Про це повідомила народний депутат України від парламентської фракції "Голос", член Комітету ВР із питань здоров'я нації, медичної допомоги та медичного страхування Ольга Стефанишина в інтерв’ю Укрінформу.
«Це вже третя спроба українського парламенту легалізувати ліки на основі медичного канабісу. Минулого разу, два роки тому, не вистачило близько 40 голосів для ухвалення законопроєкту, а під час роботи попереднього скликання парламенту цей проєкт закону взагалі не дійшов до розгляду в залі»,- нагадала Стефанишина.
За словами депутатки, з часом і суспільство, і народні депутати підвищили рівень знань про медичний канабіс і мають розуміння, що це не наркотики, а ліки.
«У парламенті є певні політичні сили, які маніпулюють темою легалізації медичного канабісу. Мені достеменно невідомо, чому це відбувається», - заявила Стефанишина.
Водночас вона зазначила, що деякі парламентарії змінили свою позицію та підтримали документ, але наголосили, що необхідно внести корективи до ухвалення проєкту як закону у другому читанні.
«Скоріше за все, під час підготовки до другого читання, ми зіштовхнемося із проблемою законодавчого спаму, тобто депутати подаватимуть тисячі правок, щоб загальмувати ухвалення законопроєкту як закону», - підсумувала депутатка
Як повідомляв Укрінформ, 13 липня Верховна Рада ухвалила в першому читанні законопроєкт №7457 "Про регулювання обігу рослин роду коноплі (Cannabis) в медичних, промислових цілях, науковій та науково-технічній діяльності для створення умов щодо розширення доступу пацієнтів до необхідного лікування онкологічних захворювань та посттравматичних стресових розладів, отриманих внаслідок війни".
Законопроєкт викликав жваву дискусію у суспільстві, серед експертів та представників влади.