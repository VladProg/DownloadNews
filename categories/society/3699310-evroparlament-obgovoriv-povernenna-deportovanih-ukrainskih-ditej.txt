Європейський парламент вкотре обговорив питання повернення депортованих до росії українських дітей, кількість яких може сягати від 16 до 300 тисяч.

Як передає Укрінформ, про це повідомляє пресслужба Мінреінтеграції.
«Європейський парламент вкотре обговорив питання повернення українських дітей, незаконно депортованих на територію рф. Зазначалося, що наразі їх кількість може сягати від 16 до 300 тисяч. Таку цифру євродепутати пояснили тим, що вивозити наших дітей росіяни розпочали ще 2014 року – з часу окупації Криму та частини Донецької й Луганської областей», - йдеться в повідомленні.
Як зазначається, євродепутати також акцентували на тому, що насильницька депортація знову стала можливою, оскільки подібні злочини, скоєні в СРСР, свого часу не були засуджені, а винні ніколи не переслідувалися на міжнародному рівні. Втім, нині світова спільнота врахувала цей факт і Міжнародний кримінальний суд видав ордер на арешт російського диктатора володимира путіна та російської уповноваженої з прав дитини марії львової-бєлової.
Як відзначили в пресслужбі, ЄС і надалі продовжує підтримувати Україну в розслідуваннях воєнних злочинів і злочинів проти людяності. Комісія ЄС вже виділила Міжнародному кримінальному суду в Гаазі понад 10 мільйонів євро, а також ідентифікувала 16 російських посадових осіб, відповідальних за примусове переміщення дітей із тимчасово окупованих територій. Наступним кроком спільних зусиль буде конференція, організована Єврокомісією та Польщею. Вона покликана об’єднати міжнародні зусилля для пошуку насильно вивезених з України дітей, відзначили у відомстві.
Як повідомляв Укрінформ, 20 квітня Сенат Франції закликав інституції та країни Євросоюзу зібрати докази насильницького вивезення українських дітей до росії та накласти санкції на російських чиновників, причетних до цих злочинів.
Парламентська асамблея Ради Європи (ПАРЄ) впродовж своєї весняної сесії з 24 по 28 квітня, проведе термінові дебати про депортацію українських дітей окупантами до росії.