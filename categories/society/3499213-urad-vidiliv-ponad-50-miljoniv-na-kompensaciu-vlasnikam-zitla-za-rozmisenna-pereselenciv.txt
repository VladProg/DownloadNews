Кабінет Міністрів виділив 50,6 млн гривень на компенсацію видатків власникам житла за розміщення переселенців у квітні.

Як передає Укрінформ, про це повідомив представник Кабміну у Верховній Раді Тарас Мельничук у Телеграмі за результатами засідання уряду 3 червня.
"Виділено 50 616 450 гривень обласним державним адміністраціям для відповідних обласних військових адміністрацій з метою покриття витрат за квітень 2022 року на компенсацію видатків власникам житлових приміщень приватного житлового фонду за тимчасове безоплатне розміщення ВПО, які перемістилися у період воєнного стану", - написав Мельничук.
Він додав, що Кабмін також затвердив розподіл цих коштів у розрізі обласних державних адміністрацій.
Як повідомлялося, відповідно до постанови Кабінету Міністрів України від 19 березня 2022 року, громадяни України, які після введення воєнного стану безоплатно тимчасово розмістили внутрішньо переміщених осіб, можуть отримати за це грошову компенсацію. Отримувачем компенсації є фізична особа - громадянин України віком від 18 років, яка є власником житла або його представником, наймачем (орендарем) житла державної або комунальної власності і безоплатно розмістила у цих приміщеннях ВПО.