Приїзд Папи Римського Франциска в Україну засвідчив би українцям і всьому світу підтримку в боротьбі за життя українських людей.

Про це заявив Уповноважений Верховної Ради з прав людини Дмитро Лубінець на зустрічі з Апостольським Нунцієм в Україні й титулярним архієпископом Мартани Вісвальдасом Кульбокасом, інформує пресслужба Офісу Омбудсмена у Фейсбуці, передає Укрінформ.

"Ми дійсно цінуємо спроби Ватикану налагодити мир. Вважаю, що приїзд Папи Римського Франциска в Україну засвідчив би нам, а також всьому світу, солідарність та підтримку в боротьбі за життя українських людей", - сказав Лубінець.
За його словами, весь світ має знати, що РФ – агресор і загроза для всього цивілізованого світу. На його переконання, важливо, аби це постійно звучало з вуст представників Святого Престолу.
Омбудсман акцентував увагу на важливості реалізації Четвертого пункту Формули миру Президента України, а також залучення Святого Престолу до її втілення.
Уповноважений із прав людини зазначив, що українці, яких утримує РФ, потребують допомоги і мають повернутися додому.
Лубінець поінформував, що Офіс Омбудсмена ні на мить не залишає спроб залучити світову спільноту, зокрема і представників Ватикану, до повернення всіх громадян України додому.
Сторони також обговорили низку питань щодо повернення військовополонених, цивільних заручників і депортованих дітей.
Як повідомлялося, 30 червня дружини українських дипломатів зустрілися із Вселенським Патріархом Варфоломієм у Стамбулі та Папою Римським Франциском у Ватикані.
Фото: Офіс Омбудсмена, Facebook