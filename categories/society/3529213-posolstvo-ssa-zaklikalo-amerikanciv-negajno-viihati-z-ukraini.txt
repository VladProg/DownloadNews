Посольство Сполучених Штатів закликає своїх громадян не в’їжджати в Україну, а тих, хто перебуває в Україні, негайно виїхати.

Про це йдеться у повідомленні диппредставництва, повідомляє Укрінформ.
«Ситуація з безпекою по всій Україні продовжує бути жорстокою та непередбачуваною через військові атаки з боку росії, що тривають, активні бойові дії в країні та невизначені умови безпеки», - зазначило посольство.
Далі посольство закликає громадян США не в’їжджати в Україну, а тих, хто перебуває в Україні, негайно виїхати, використовуючи приватний наземний транспорт, якщо це безпечно.
Відомство також радить уникати великих зібрань та організованих заходів, оскільки вони можуть стати російськими військовими цілями будь-де в Україні, включно з її західними регіонами.
Як повідомлялося, вранці 14 липня росіяни вдарили по центру Вінниці крилатими ракетами "Калібр", запустивши їх із підводного човна в акваторії Чорного моря. Дві ракети було знищено зенітно-ракетними військами Повітряних сил ЗСУ. Станом на 20:00 у Вінниці загинули 23 особи (з них 3 дитини), звернулося за допомогою 117 людей, госпіталізовано - 66.