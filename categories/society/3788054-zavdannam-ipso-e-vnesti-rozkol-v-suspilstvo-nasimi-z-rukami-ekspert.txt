Російські інформаційно-психологічні операції (ІПСО) передусім розраховані на цивільних і здебільшого пов'язані з тим, щоб внести розкол в суспільство нашими ж руками.

Як передає Укрінформ, так Українському радіо прокоментував чергові "вкиди" кремлівських пропагандистів щодо ситуації на південному фронті військовий оглядач Денис Попович.
"ІПСО розраховані на нас з вами. Бо ми маємо доступ до інтернету, можемо відслідковувати цю інформацію, розповсюджувати її і таким чином створювати цей "інформаційний фон". Завдання ІПСО здебільшого пов'язані з тим, щоб внести розкол в суспільство нашими ж руками. Тому від наших військових і є прохання зберігати інформаційну гігієну, користуватися офіційними перевіреними джерелами інформації і не розповсюджувати подібні наративи", - зазначив він.
За словами експерта при продукуванні фейків росіяни шукають слабкі місця. "Зараз постійно йде гра на протиріччях, які начебто з'явилися в інформаційному полі між військовим та політичним керівництвом країни", – сказав Попович.
Щоб протидіяти цьому, треба створювати власний інформаційний фон і діяти симетрично. "Якщо є слабкі місця в російському суспільстві, то треба на них тиснути. Чим швидше ми розхитаємо ситуацію всередині РФ, тим більше можемо розраховувати на те, що вони не будуть здатні продовжувати війну проти України. Я тут не бачу жодних застережень, чому ми не можемо вести інформаційну війну саме таким чином, як це робить РФ з нами", – наголосив він.
Як повідомляв Укрінформ, представник Головного управління розвідки Міністерства оборони України Андрій Юсов заявив, що російська ІПСО в Україні активізувалася від моменту інтенсифікації дій українських Сил безпеки і оборони – продовження звільнення українських територій. За його словами, завдання російської пропаганди на нинішньому етапі війни – демотивувати і розколоти українців.
Фото: Скріншот з відео КИЇВ24