Фахівці застерігають про небезбечні ризики надмірної кількості екранного часу та його ризики для дітей.

Як передає Укрінформ, про це Міністерство освіти і науки повідомляє у Телеграмі.
Команда Stop_sexтинг продовжує інформувати про надмірний екранний час та його ризики.
Зокрема це погіршення уваги. Технології дуже швидко розвиваються та вимагають миттєвої реакції, що впливає на тривалість уваги у дітей молодшого віку та підлітків.
Крім того, це ризик виникнення депресії. Підлітки та діти, які проводять багато часу онлайн, частіше повідомляють про проблеми психічного здоров'я.
Діти, які проводять більше часу з девайсами, менше проводять час активно. У них розвиваються технологічні звички, які не передбачають фізичної активності. Це може призвести до підвищення рівня ожиріння у таких користувачів.
Також це проблеми соціальної взаємодії. Багато користувачів вважає, що краще спілкуватися в соціальних мережах, а не говорити особисто з людиною. Навіть коли діти проводять час разом, вони можуть більше часу проводити з телефоном, ніж у комунікації чи грі один з одним.
Діти молодшого шкільного віку, які проводять з гаджетами більше, ніж дві години на день, схильні до соціальних проблем та проблем з увагою.
Крім того, діти схильні повторювати те, що вони бачать на екрані телевізора чи в гаджеті. Це також може стати причиною того, що дитина буде вирішувати складні ситуації за допомогою насильницьких дій.
Персонажі на телебаченні та у відеоіграх часто зображують ризиковану поведінку (як-от куріння та алкоголізм), а також підсилюють гендерно-рольові та расові стереотипи.
"Важливо говорити з дітьми про контроль часу онлайн, адже екологічне використання інтернету сприяє гармонійному розвитку дітей, їхніх соціальних навичок і технологічних вмінь", - зазначають фахівці.
Як повідомляв Укрінформ, у Міністерстві освіти і науки нагадали правила онлайн-безпеки, які важливо пояснити дітям. Серед рекомендацій щодо правил безпеки дітей у цифровому просторі фахівці пропонують використовувати надійний пароль, створюючи новий обліковий запис. Важливо не поширювати особисті дані, також не використовувати позначку геолокації. Крім того, необхідно встановити антивірусну програму на пристрій.