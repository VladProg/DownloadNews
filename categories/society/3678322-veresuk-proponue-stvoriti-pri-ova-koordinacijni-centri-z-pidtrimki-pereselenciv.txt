Віцепрем'єр - міністр з питань реінтеграції тимчасово окупованих територій Ірина Верещук запропонувала створити при обласних військових адміністраціях координаційні центри з підтримки внутрішніх переселенців.

Як передає Укрінформ, про це Мінреінтеграції повідомляє у Телеграмі.
"У Львові відбулося засідання Конгресу місцевих та регіональних влад під головуванням Президента України Володимира Зеленського. Віцепрем’єр-міністр Ірина Верещук презентувала нову Стратегію державної політики внутрішнього переміщення до 2025 року", – ідеться у повідомленні.

За словами Верещук, пріоритети уряду в роботі з внутрішніми переселенцями – це сприяння їх інтеграції у громади, де вони знайшли притулок.
"Якщо минулого року ми спрямовували зусилля на евакуацію та первинну допомогу внутрішнім переселенцям, то зараз фокус уваги – на інтеграції цих людей у приймаючих громадах. Їх психосоціальна підтримка. Допомога у працевлаштуванні на новому місці. Це і є на сьогодні ключовими інструментами інтеграції ВПО", – наголосила вона.
Верещук закликала очільників регіональних і місцевих влад взяти за основу Урядову стратегію та розробити власні місцеві програми підтримки й інтеграції ВПО з урахуванням локальної специфіки.
"Вона запропонувала створити при ОВА координаційні центри з підтримки переселенців, а також – ради ВПО як органи самоорганізації внутрішніх переселенців", – ідеться у повідомленні.
Також Верещук у Львові зустрілася з дітьми-сиротами, яких евакуювали з прифронтових районів.

"Передали ноутбуки для навчання. Дякуємо уряду Німеччини та Німецькому товариству міжнародного співробітництва GIZ. Дякую за співпрацю керівництву Львівської ОВА", - зазначила віцепрем'єр.
Як повідомляв Укрінформ, у лютому Верещук закликала місцеву владу активніше працевлаштовувати внутрішніх переселенців, адже лише третина з них мають роботу.
Фото: minre.gov.ua