Єврокомісія зареєструвала Європейську громадянську ініціативу, спрямовану на підтримку інтеграції українських біженців в ЄС та збереження української культури, мови, традицій та спадщини.

Про це повідомляється на сайті ЄК, передає Укрінформ.
"16 серпня Європейська комісія прийняла рішення про реєстрацію Європейської громадянської ініціативи (ЄГІ) під назвою "Збереження та розвиток української культури, освіти, мови та традицій у країнах ЄС", - йдеться у повідомленні.
Зазначається, що ініціатори закликають Єврокомісію активізувати дії на підтримку інтеграції українських біженців в ЄС. "Вони також закликають Комісію запропонувати нове законодавство для збереження української культури, мови, традицій та спадщини, а також створити загальноєвропейську структуру інтеграційних центрів", - сказано у пресрелізі.
Після реєстрації організатори мають шість місяців, щоб розпочати збір підписів. Якщо ЄГІ протягом року отримає один мільйон голосів на підтримку принаймні з семи різних держав-членів, Єврокомісія муситиме відреагувати та вирішити, чи вживати заходів у відповідь на запит.
Європейська громадянська ініціатива була запроваджена Лісабонським договором як інструмент формування порядку денного в руках громадян. Офіційно вона була запущена в квітні 2012 року.
Після реєстрації Європейська громадянська ініціатива дозволяє одному мільйону громадян щонайменше з семи країн-членів ЄС запропонувати Єврокомісії розробити правові акти у сферах, де вона має повноваження діяти.
Від початку існування ЄГІ Єврокомісія отримала 128 запитів на започаткування Європейської громадянської ініціативи, 103 з яких визнано прийнятними.
Фото: ANP