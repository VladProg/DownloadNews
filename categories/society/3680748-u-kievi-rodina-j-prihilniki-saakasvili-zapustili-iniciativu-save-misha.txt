Родина та політичні соратники Міхеіла Саакашвілі оголосили про старт глобальної ініціативи «SAVE MISHA» з метою порятунку його життя, яке з огляду на критичний стан здоров'я третього президента Грузії перебуває під загрозою.

Про це заявив брат Міхеіла Саакашвілі Давід на брифінгу в Медіацентрі Україна — Укрінформ.
"Мій брат, колишній президент Грузії, є громадянином України. Він наразі перебуває в полоні у путінської маріонетки, російського олігарха, правителя Грузії Бідзіни Іванішвілі. Він (Саакашвілі - ред.) отруєний важкими металами у стилі ФСБ, як Навальний, Скрипаль і Литвиненко. Його стан здоров'я реально критичний. Лишилися лічені дні для його порятунку. Тому наша сім'я, друзі і політичні соратники вирішили підтримати народний глобальний рух «SAVE MISHA», до якого, я впевнений, долучиться багато людей в усьому світі", - сказав Давід Саакашвілі.

Він додав, що аби приєднатися до руху, треба заповнити анкету на сайті savemisha.org
"Нас має бути багато, щоб чинити безпрецедентний тиск на режим Іванішвілі. Запрошую приєднуватися. Міша має жити і бути вільним", - наголосив брат третього президента Грузії.
Своєю чергою керівник офісу Міхеіла Саакашвілі (2020-2022 рр.) Марія Барабаш поінформувала, що сьогодні Саакашвілі важить 65 кілограмів. За її словами, він втратив понад 55 кг.
"Всі чотирнадцять лікарів, які його оглядали, дійшли висновку, що якщо його вага буде 63 кг, він помре. Ми зараз бачимо тенденцію, що він втрачає 1 кілограм за один-два тижні. Тобто ми можемо сказати, що у нас є не дуже багато часу", - акцентувала Барабаш.

Вона презентувала десять кроків, які ініціатори руху планують вжити задля звільнення Саакашвілі. Це, зокрема, формування "Списку Саакашвілі", який незабаром буде оголошено, і накладення міжнародних санкцій на його фігурантів, запуск петиції із закликом про звільнення Саакашвілі і збір 1 млн підписів під нею, подача додаткових позовів до Європейського суду з прав людини, включення злочинів проти Міхеіла Саакашвілі до порядку денного Міжнародного трибуналу проти володимира путіна, продовження організації регулярних акцій на підтримку Саакашвілі в ключових містах США та Європи, зокрема перед посольствами Грузії, медіакампанія у світових ЗМІ та інші.
Голова партії «Слуга народу» Олена Шуляк у своєму виступі акцентувала, що сьогодні українці і грузини знають, що "не можна коритися свавіллю, не можна не реагувати на залякування і приниження".
"Ми сьогодні ще раз звертаємося до влади Грузії (із закликом - ред.) забезпечити Міхеілу Саакашвілі належну медичну допомогу, а також створити відповідні умови для його переведення до однієї з європейських, українських або американських клінік для подальшого лікування. Михайло повинен обов'язково вижити не лише заради України, яка цінує життя кожного нашого громадянина, але й заради того, щоб зберегти всі базові демократичні і загальнолюдські цінності", - наголосила Шуляк.

Як повідомлялося, громадянина України Саакашвілі затримали в Грузії 1 жовтня 2021 року, коли він приїхав на батьківщину після восьмирічної відсутності. Йому висунули обвинувачення у незаконному перетині кордону, який, за даними слідства, він скоїв 28 вересня, коли таємно прибув до порту Поті з України на судні, що перевозило вантажівку з молочною продукцією.
Стаття за незаконний перетин кордону Грузії передбачає до п'яти років позбавлення волі.
Україна офіційно визнала Саакашвілі потерпілим у справі про неналежне поводження в ув'язненні.
1 лютого 2023 року під час пресконференції з президентом Австрії Александером ван дер Белленом у Києві Президент України Володимир Зеленський продемонстрував фотографії Саакашвілі й висловив переконання, що влада Грузії його публічно катує і вбиває.
Верховна Рада України звернулася до Грузії, Європейського парламенту, Ради Європейського Союзу, Європейської комісії, Парламентської асамблеї Ради Європи та парламентів держав-членів Євросоюзу щодо необхідності негайного переведення третього президента Грузії, громадянина України Міхеіла Саакашвілі на лікування за кордон.
Тбіліський апеляційний суд 2 березня відхилив позов адвокатів ув'язненого Саакашвілі.
Захист намагався оскаржити рішення Тбіліського міського суду від 6 лютого, який залишив Саакашвілі в ув’язненні, визнавши безпідставним позов про відстрочення вироку та звільнення за станом здоров'я.
Апеляційний суд, своєю чергою, не знайшов правових підстав для задоволення скарг адвокатів на це рішення.
Основне фото: IPN