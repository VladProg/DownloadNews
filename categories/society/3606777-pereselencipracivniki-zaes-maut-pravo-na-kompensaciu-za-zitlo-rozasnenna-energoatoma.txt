Працівники ЗАЕС, які є внутрішньо переміщеними особами і не працевляштовані, можуть розраховувати на часткову компенсацію вартості житла.

Як передає Укрінформ, про це повідомляє НАЕК "Енергоатом" у Фейсбуці.
"Працівники тимчасово окупованої Запорізької АЕС, які є внутрішньо переміщеними особами (евакуйованими з тимчасово окупованих м. Енергодар, Запорізької області або зони спостереження ВП ЗАЕС) і перебувають на підконтрольній Україні території та не працевлаштовані, можуть розраховувати на часткову компенсацію вартості житла", - йдеться у повідомленні.
Зокрема, таким працівникам можуть частково компенсувати щомісячну плату за орендоване житло – у розмірі мінімальної зарплатні в Україні. Для отримання компенсації необхідно написати заяву, зібрати необхідний пакет документів та надіслати його в центральний офіс "Енергоатома".
Крім того, Енероатом опрацьовує питання часткової компенсації за житло, пошкоджене внаслідок обстрілів.
Повідомляється, що колцентр консультативної допомоги працівникам ЗАЕС із початку роботи отримав майже 150 звернень, які стосуються житлових питань.
Як повідомлялося, НАЕК "Енергоатом" працевлаштував 179 працівників Запорізької атомної електростанції, які евакуювалися з Енергодара, на інших АЕС.
На початку жовтня НАЕК "Енергоатом" запустив колцентр для консультативної допомоги працівникам компанії, які опинилися на тимчасово окупованій росією території.
ЗАЕС, найбільша атомна станція в Європі, з 4 березня захоплена російськими військовими. З цього часу загарбники розміщують на майданчику станції військову техніку та боєприпаси, а також обстрілюють прилеглу територію. Обстрілюють росіяни і саму станцію, руйнуючи ЛЕП, викликаючи відключення енергоблоків та звинувачуючи у цьому ЗСУ.