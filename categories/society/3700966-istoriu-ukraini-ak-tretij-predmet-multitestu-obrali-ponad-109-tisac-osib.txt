Історію України на Національний мультипредметний тест (НМТ) як третій предмет обрали понад 109 тис. осіб.

Про це на брифінгу в Медіацентрі Україна — Укрінформ сказав заступник міністра освіти та науки Андрій Вітренко.
“В Україні, станом на сьогодні, НМТ складатимуть 169 тис. 573 особи, за кордоном - 18 364 особи. У нас є обов’язкові предмети - українська мова та математика - і предмети на вибір. Історію України обрали 109 455 осіб, іноземну мову — 68 066 осіб, біологію - 27 123 особи, фізику — 4 тис. осіб, хімію — 2 673 особи”, - повідомив Вітренко.

Він нагадав, що реєстрація на складання Національного мультипредметного тесту триває вже три тижні. За цей час створено 211 тисяч персональних кабінетів, приблизно 188 тис. осіб уже отримали повідомлення про успішну реєстрацію та можливість формувати сертифікат НМТ 2023 року.
Як повідомляв Укрінформ, за даними Українського центру оцінювання якості освіти, понад 7 тис. вступників, які реєструвалися на проходження Національного мультипредметного тесту, мають уточнити інформацію про надані документи. Реєстрація на НМТ триває з 3 квітня по 3 травня, зміни до даних можна внести до 7 травня.