В Україні внаслідок російської агресії пошкоджені 400 закладів охорони здоров'я, ще 40 повністю зруйновані.

Як передає Укрінформ, про це Міністерство охорони здоров'я повідомляє у Фейсбуці.
"Кулі та снаряди російських військових пошкодили вже 400 закладів охорони здоров'я, ще 40 медзакладів зруйновано вщент та відновленню не підлягають", - ідеться у повідомленні.
Внаслідок руйнації лікарень сотні тисяч людей втратили безперебійний доступ до медичної допомоги. У багатьох фронтових і дотичних до лінії фронту регіонах обмежений доступ пацієнтів до важливих ліків.
"Окрім того, російські військові продовжують блокувати гуманітарні конвої, які могли б доставити ліки на тимчасово окуповані території. Такі дії росіян є справжнім тероризмом", - підкреслили в МОЗ.
Міністерство співпрацюватиме з Amnesty International, аби допомогти зафіксувати грубі порушення, які російські війська чинять проти мирного населення України.
Як повідомляв Укрінформ, 3 травня внаслідок ворожого обстрілу в Лисичанську був зруйнований протитуберкульозний диспансер.