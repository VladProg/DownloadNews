Проблем із визнанням українських документів про освіту в інших країнах світу майже не існує.

Про це в ефірі телемарафону «Єдині новини» заявив заступник міністра освіти та науки Андрій Вітренко, передає кореспондент Укрінформу.
«Хочу доповісти, що проблем з визнанням наших документів про освіту майже не існує. Від країни до країни є певні нюанси, але вони всі вирішуються. І зараз ми ведемо таку розмову (з колегами з інших європейських країн – ред.), щоб взагалі жодних проблем з українськими документами про освіту не було у жодній європейській країні», - сказав він.
За словами Вітренка, метою є «повне і абсолютне визнання наших українських документів про освіту».
Говорячи про учнів, які одночасно навчаються і офлайн за кордоном, і онлайн в українській школі, він зазначив, що у Міносвіти впевнені, що необхідно діяти за законодавством тієї країни, яка прихистила українців.
«Але ми також рекомендуємо все ж таки не втрачати (українцям – ред.) зв'язок з національною системою освіти і онлайн підключатися або до міжнародної української школи, або до будь-якої школи, щоб отримати оцінювання з української мови і літератури або історії України, щоб потім без питань отримати свідоцтво про повну загальну середню освіту в українській школі», - сказав Вітренко.
Крім того, заступник міністра повідомив, що Міністерство освіти і науки рекомендує і військовим адміністраціям, і всім засновникам закладів повної загальної середньої освіти, організовувати, зокрема, урочистості чи випускні вечори відповідно до безпекової ситуації.
«Тобто, на розсуд кожного педагогічного колективу. У нас понад 12 тисяч шкіл. Тобто, у кожній школі може бути окрема ситуація. І тому ми рекомендуємо (це питання – ред.) лише на розгляд педагогічного колективу тієї чи іншої школи: організовувати чи ні (ці урочистості – ред.). Великі такі святкування зараз у воєнний час є недоречними, але ж і дитинство у дітей також забирати не треба», - сказав він.
Як повідомлялося, зареєструватися на Національний мультипредметний тест можна з будь-яким набором документів, і у разі вступу до ВНЗ з закордонним атестатом, документ потрібно буде визнати в України впродовж року.