Новий онлайн-курс від проєкту “Єдині” для охочих перейти на українську мову розпочнеться 4 грудня.

Як передає Укрінформ, про це повідомляє Київська міська державна адміністрація.
Цього разу амбасадоркою 20-го мовного курсу стала ведуча програми “Сніданок. Вихідний” Валентина Хамайко.
“Я бажаю кожному з нас – і тому, хто лише починає вивчати, і тому, хто продовжує збагачувати свою мову, – щодня закохуватися в її слова, смакувати вимову й відкривати для себе фантастичних українських письменників і поетів”, - зазначила вона.

За словами Хамайко, “те, що хтось із нас не знає української, є наслідком зросійщення нашої землі. Якби українська мова не була такою важливою, то її б ніколи не забороняли понад 100 разів за останні 350 років! Але ми маємо своє сильне коріння і силу поколінь. Мова – це ще одна наша зброя в боротьбі за мир в Україні”.
Навчання є безплатним, тривалість – 28 днів. Долучитися можна з будь-якої точки світу. Реєстрація – на сайті проєкту.
Зазначається, що курси руху “Єдині” вже пройшли близько 102 тисяч людей, які успішно подолали і мовний, і психологічний бар’єри.
З липня 2023 року команда “Єдині” збільшує кількість розмовних клубів української мови наживо на звільнених територіях Херсонської та Харківської областей. Учасники курсів практикують українську в Харкові, Балаклії, Чугуєві, Дергачах, Пісочині та Первомайському, а також у Херсоні й селах Благодатне, Киселівка, Миролюбівка, Чорнобаївка, Велика Олександрівка.
Загалом відбулось понад 3550 зустрічей розмовних клубів української мови.
Також до руху “Єдині” вже долучилися 22 зіркові амбасадори, 35 членів команди та 500 волонтерів, 314 модераторів розмовних клубів пройшли сертифікацію і провели групові заняття.
При цьому відбулося 12 граматичних курсів української, проведено понад 90 унікальних вебінарів із лідерами думок і психологами, тривають 55 розмовних клубів на тиждень та онлайн-ресурси комунікації з учнями – у восьми соцмережах.
Як повідомляв Укрінформ, у листопаді амбасадором мовного курсу від проєкту “Єдині” став ведучий ранкового шоу "Сніданок з 1+1" Руслан Сенічкін.