В Інституті демографії та соціальних досліджень припускають, що станом на 1 січня 2023 року чисельність населення України становила 28-34 млн.

Про це під час дискусії «Зміна демографічної ситуації в країні: прогнози і виклики для держави» повідомила директор Інституту демографії та соціальних досліджень імені М. В. Птухи НАН України Елла Лібанова, передає кореспондент Укрінформу.
«Ми спробували оцінити чисельність населення на 1 січня 2023 року в кордонах країни на 1 січня 2022 року. У нас вийшла варіація від 28 до 34 мільйонів осіб. Левова частка цієї варіації пов'язана з тим, що ми не розуміємо, що відбувається з міграцією», - сказала фахівець.
Вона підкреслила, що більш точні дані можна отримати, якщо «навести лад» з обліком українців, які перетинають кордон на Заході і з Молдовою.
Водночас експерт визнала, що «порахувати ті начебто три мільйони українців, які перетнули кордон з росією» буде дуже складно.
За її словами, головним джерелом інформації про чисельність населення будь-якої країни є перепис, який у незалежній Україні проводився лише раз – у 2001 році.
Щодо прогнозів, то в Інституті демографії та соціальних досліджень припускають, що на 1 січня 2030 року чисельність населення України становитиме від 24 млн до 32 млн.
«24-32 мільйони - наш прогноз чисельності населення станом на 1 січня 2030 року в межах кордону на 1 січня 2022 року», - підкреслила Лібанова, зауваживши, що ситуація може змінитися у разі «шаленого міграційного припливу».
Як повідомлялося, за даними Управління Верховного комісара ООН у справах біженців (УВКБ), кількість українців, які виїхали до країн Європи після початку повномасштабного вторгнення росії, становить близько 8 мільйонів осіб.