Слідчий суддя Печерського райсуду Києва задовольнив клопотання прокуратури про арешт майна чинного народного депутата, якому висунули підозру у державній зраді.

Як передає Укрінформ, про це інформує пресслужба Державного бюро розслідувань.
"Слідчий суддя наклав арешт на майно чинного народного депутата, частину якого зареєстровано на його матір та колишню дружину. Всього арештовано 39 об’єктів нерухомості, зокрема, 23 квартири в столиці, 8 земельних ділянок, два житлові будинки у Києві та області та 15 автомобілів", – йдеться у повідомленні.
Як зазначається, під час розслідування кримінального провадження правоохоронці з’ясували, що чинний народний депутат, його мати і дружина протягом кількох останніх років стали власниками великої кількості квартир, автомобілів, двох будинків і сімдесяти соток землі на загальну суму близько двох з половиною мільйонів доларів. При цьому офіційні доходи фігуранта кримінального провадження та його близьких не дозволяли набути таку кількість майна.
Також слідчі ДБР встановили, що нардеп, його мати і колишня дружина протягом 2008–2023 років провели ризикові фінансові операції на мільйонні суми, у тому числі з готівкою. Вони значно перевищують офіційно отримані доходи, що може свідчити про легалізацію коштів через придбання родиною високоліквідних активів, а також зарахуванням грошей на депозитні рахунки.
У зв’язку з цим працівники ДБР розпочали досудове розслідування за ст. 212 Кримінального кодексу (ухилення від сплати податків) та ст. 209 ККУ (легалізація (відмивання) майна, одержаного злочинним шляхом).
За даними джерел Укрінформу у правоохоронних органах та ЗМІ, йдеться про народного депутата Олександра Дубінського.
Як повідомляв Укрінформ, 13 листопада Дубінському повідомили про підозру у державній зраді в складі злочинної організації.
За даними слідства, у 2016 році головне управління Генштабу ЗС РФ створило в Україні злочинну групу за участю Дубінського, яка займалася розхитуванням суспільно-політичної ситуації в країні та її дискредитацією за кордоном.
Злочинна організація під керівництвом двох співробітників російського головного управління Генштабу ЗС РФ діяла у столиці України у вигляді агентурної мережі.
За свою діяльність її учасники отримували гроші від воєнної розвідки РФ. Будучи учасником групи, народний депутат Дубінський з позивним "Буратіно", за даними слідства, здійснював інформаційно-підривну діяльність на користь держави-агресора.