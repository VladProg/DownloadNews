У пресслужбі бізнесмена Костянтина Жеваго заперечують його причетність до надання хабаря голові чи суддям Верховного Суду і заявляють, що він не має до цього жодного відношення.

Про це йдеться у релізі пресслужби Жеваго, переданому “Українській правді”, повідомляє Укрінформ.
“Інформація деяких ЗМІ про те, що неправомірна вигода могла бути одержана від людей, які діяли в інтересах підприємця, повністю неправдива. Жеваго ніколи нікому не давав і не міг давати подібних вказівок. Він наполегливо просить ЗМІ не поширювати непідтверджені відомості, не ставати знаряддям маніпуляцій і не вплутувати його у справи, до яких він не має жодного відношення”, - уточнили у пресслужбі.
У відомстві заперечили зв’язок цієї справи з рішенням Великої палати Верховного Суду від 19 квітня 2023 року у справі про визнання законності придбання в 2002 році пакета акцій Полтавського гірничо-збагачувального комбінату компанією Ferrexpo, одним із акціонером якої є Жеваго.
“Це очевидно безпідставний зв’язок і явна підтасовка. Велика палата ВС прийняла свою квітневу ухвалу не в моїх особистих інтересах, а в інтересах великої, публічної компанії з поважними акціонерами, яка торгується на основному майданчику Лондонської фондової біржі”, - заявив сам Жеваго.
Бізнесмен вважає, що Верховний Суд оголосив юридично вивірене рішення.
“Було припинено спробу сумнівних офшорних компаній, пов’язаних із фігурантами санкційних списків США і Європи, у тому числі громадянами росії, здійснити рейдерське захоплення великого промислового активу. Ми з іншими акціонерами переконалися, що саме у найвищій судовій інстанції України ще можна домогтися захисту своїх законних прав”, - зазначив він.
Жеваго висловив думку, що події навколо ВС можуть мати на меті дискредитацію цього держоргану.
На його переконання, правоохоронні органи, які публічно заявили про виявлені ознаки хабарництва, мають довести свої звинувачення шляхом доказового слідства, з вироком суду.
Бізнесмен запевнив, що у разі необхідності він та юристи відповідних компаній готові надати всі належні пояснення слідству і судовим інстанціям.
“Ми зацікавлені у прозорому розслідуванні цієї справи, аби зняти всі підозри і підтвердити свою репутацію в Україні та серед зарубіжних партнерів”, – уточнив він.
Як повідомляв Укрінформ, Національне антикорупційне бюро викрило масштабну корупцію у Верховному Суді України.
НАБУ отримало інформацію про діяльність злочинного угруповання із залученням посередників — суддів, у суддівській гілці влади, та із залученням керівництва суддівської гілки влади. У відомстві ухвалили рішення про здійснення комплексу оперативно-технічних заходів, зокрема — щодо оперативного проникнення і виконання спецзавдання детективом під прикриттям.
Як зазначив директор НАБУ Семен Кривонос, унаслідок цього проведеного комплексу заходів детективи зафіксували низку контактів власника фінансової групи “Фінанси та Кредит” з одним із власників адвокатського об'єднання, яке використовувалося для прикриття злочинної діяльності.
Раніше Слідча палата Апеляційного суду Шамбері ухвалила рішення щодо неможливості екстрадиції до України бізнесмена і політика Костянтин Жеваго, якому інкримінують розтрату 113 млн доларів банку АТ "Банк"Фінанси та Кредит".
Як повідомляє французьке медіа Le Dauphine, суд визнав, що в Україні, яка перебуває в стані війни, не зможуть забезпечити "прозорий" судовий процес у справі бізнесмена.
Україна видала ордер на арешт Жеваго, який обіймав посаду народного депутата України з 1998 по 2019 рік, у 2019 році, а міжнародний ордер на арешт – у 2021 році.
У свою чергу Жеваго заперечує вчинення будь-яких правопорушень.
27 грудня 2022 року, за запитом ДБР французькі правоохоронці затримали колишнього народного депутата й акціонера банку АТ "Банк"Фінанси та Кредит" Жеваго на елітному курорті Куршевель (Франція).
У ДБР заявили, що у межах розслідування кримінального провадження Жеваго та топменеджерам банку інкримінують розтрату 113 млн доларів, через що постраждали інтереси держави та вкладників банку.
У січні 2023 року французький суд у місті Шамбері вирішив звільнити Жеваго під заставу в 1 млн євро до слухання справи про його екстрадицію в Україну.
На сьогодні накладено арешт на майно підозрюваного олігарха, зокрема акції його підприємств на сотні мільйонів гривень, корпоративні права товариств, 26 об’єктів нерухомості. Також накладено арешт на майно інших юридичних осіб, які пов’язані з колишнім депутатом. Це, зокрема, 14 майнових комплексів, 21 частина майнових комплексів, 30 нежитлових приміщень, 10 квартир.