Дружина Президента України Олена Зеленська радить вимушеним переселенцям з України користуватися сайтом Міністерства охорони здоров'я для отримання інформації про безоплатну допомогу за кордоном.

Як передає Укрінформ, про це Зеленська повідомила в Телеграмі.
“МОЗ зібрав на своєму сайті усю необхідну інформацію стосовно медичного обслуговування в європейських країнах, які прихистили найбільше українців”, - написала Зеленська.
За її словами, тут є покрокові пояснення: як отримати місцевий дозвіл на проживання, медичну страховку, які документи потрібні у державних лікарнях та на які послуги можна претендувати.
Наприклад, у Польщі, при оформленні PESEL — аналогу українського ідентифікаційного номера — можна отримати безкоштовну медичну допомогу на усіх рівнях, навіть реабілітацію чи стоматологічні послуги.
Зі слів Зеленської, на сайті МОЗ поки є інформація про меддопомогу в Польщі, Словаччині, Німеччині, Франції, Чехії, Румунії, Словенії та Молдові. Список буде оновлюватись.
Дружина Президента України подякувала європейським країнам, що так самовіддано підтримують українців в усьому — від прихистку до лікування. “Ми завжди пам‘ятатимемо про цю допомогу”.
Як повідомляв Укрінформ, за інформацією ООН кількість біженців, які виїхали з України з початку російського вторгнення, станом на 9 квітня, перевищила 4,5 мільйона осіб.