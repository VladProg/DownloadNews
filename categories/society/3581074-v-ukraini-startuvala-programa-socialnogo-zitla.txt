В Україні розпочала роботу програма тимчасового соціального житла для багатодітних родин, вимушених переселенців та родин, житло яких зруйноване внаслідок бойових дій.

Про це заявив міністр розвитку громад і територій Олексій Чернишов, передає Укрінформ із посиланням на Мінрегіон.
"Уряд напрацьовує різноманітні механізми вирішення житлової проблеми українців, яких агресор позбавив даху над головою. Один із них — надання житла для тимчасового проживання. Сьогодні у Сумах девʼять родин отримали соціальне житло. Ще дві родини оселяться в Ромнах", - сказав Чернишов.
За його словами, найближчим часом соціальне житло отримають родини у Чернігові, Житомирській та Київській областях. Всього Держмолодьжитло уже придбало 60 квартир для тимчасового розміщення громадян На Сумщині, Київщині, Житомирщині та Чернігівщині.
Зазначається, що квартири за програмою надаються громадянам “під ключ” — із ремонтом, меблями та побутовою технікою. Побутову техніку, спальне приладдя та посуд для сімей придбало й надало Товариство Червоного Хреста України.
Як повідомлялося, 7 вересня Кабінет Міністрів затвердив порядок надання житла, яке придбане Державним фондом сприяння молодіжному будівництву за кошти гуманітарної допомоги, постраждалим українцям для тимчасового розміщення.