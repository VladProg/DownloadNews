Президент Володимир Зеленський наголошує, що за Одесу обовʼязково буде відповідь російським терористам.

Як передає Укрінформ, про це він написав у Телеграмі та опублікував фото наслідків нічної ракетної атаки росіян по Одесі.
"Ракети проти мирних міст, проти житлових будинків, собору... Жодного виправдання російському злу бути не може. Як і завжди, це зло програє. І за Одесу обовʼязково буде відповідь російським терористам. Вони відчують цю відповідь", - підкреслив Президент.

Усім, хто постраждав від цієї чергової терористичної атаки, надається допомога, зауважив Зеленський.
Він висловив вдячність усім, хто допомагає людям, і всім, хто думками та емоціями – з Одесою.
"Ми пройдемо це. Ми повернемо мир. І для цього треба перемогти російське зло", - наголосив Президент.
Як повідомляв Укрінформ, за даними оперативного командування "Південь", під час ракетної атаки вночі 23 липня ворог вдарив по Одещині щонайменше п'ятьма видами ракет всіх видів базування: "Калібри", "Онікси", Х-22 та "Іскандер-К", а також застосував балістичні "Іскандер-М".
За інформацією Національної поліції України, в Одесі внаслідок атаки одна людина загинула і 22 людини дістали поранення, зокрема чотири дитини.