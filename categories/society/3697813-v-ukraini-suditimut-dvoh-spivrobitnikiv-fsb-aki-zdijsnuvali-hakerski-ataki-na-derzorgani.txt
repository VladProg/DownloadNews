Офіс генерального прокурора скерував до суду обвинувальний акт стосовно двох громадян України - колишніх співробітників Служби безпеки України в Автономній Республіці Крим, а нині офіцерів фсб рф.

Як повідомляв Укрінформ, про це повідомляє Офіс генпрокурора.
Їм інкриміновано державну зраду і несанкціоноване втручання в роботу електронно-обчислювальних машин та автоматизованих систем (ч. 1 ст. 111, ч. 2 ст. 361 Кримінального кодексу України).
Розслідуванням встановлено, що під час проходження служби в органах СБУ до обов’язків обвинувачених входило забезпечення контррозвідувального захисту інтересів держави у сфері інформаційної безпеки України.
У 2014 році вони зрадили присязі та під час збройного конфлікту перейшли на бік ворога, вступивши до лав фсб рф.
Колишні співробітники СБУ надавали допомогу російським спецслужбам в проведенні підривної діяльності проти України.
З січня 2020 року по березень 2021 року вони разом із іншими учасниками злочинного хакерського угруповання Armageddon, здійснювали атаки на об’єкти критичної інформаційної інфраструктури установ, що забезпечують належне функціонування економічної і правоохоронної систем України, а також її обороноздатності.
Обвинувачені несанкціоновано втручалися в роботу персональних комп’ютерів та автоматизованих систем органів державної влади України. Це призвело до витоку і блокування інформації, спотворення процесу обробки інформації та порушення встановленого порядку її маршрутизації в інтересах спецслужб рф.
Як повідомляв Укрінформ, правоохоронці заочно повідомили про підозру кадровому співробітнику фсб росії, причетному до жорстокого поводження з цивільними під час тимчасового захоплення Херсонської області.