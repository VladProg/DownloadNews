Акціонерне товариство «Укрпошта» до 31-ї річниці Незалежності України випустить блок-марку «Вільні, Незламні, Непереможні».

Як передає Укрінформ, про це голова правління Укрпошти Ігор Смілянський повідомив у Телеграмі.
«Цього року для нас це не просто додатковий вихідний, а нагадування усьому світу, як дорого коштує людська свобода. 24 серпня маємо свого роду символізм — рівно 6 місяців, як Україна знову змушена захищати свою незалежність від ворогів у війні, яка насправді триває не пів року, не 8, не 100 і навіть не 300 років», - зауважив він.
За словами Смілянського, до цієї події Укрпошта випустить блок-марку «Вільні, Незламні, Непереможні» + конверт (це перший такий випуск під час війни).

Терміни для підготовки були дуже стислі, тому тираж буде всього 1 мільйон примірників, пояснив керівник Укрпошти та висловив упевненість, що «всі поціновувачі філателії зможуть її придбати й додати до колекції з нагоди Дня Незалежності, яку щороку можна буде доповнювати новими марками від Укрпошти».
Деталі запуску, додав Смілянський, будуть оголошені напередодні 24 серпня, «бо наші сусіди, як у тій приказці: бачать чуже під лісом, а не бачать своє під носом. Тож через підвищену увагу до нас з боку "асвабадителей" змушені контролювати безпекову ситуацію».
Як повідомляв Укрінформ, Укрпошта оголосила конкурс на пошук партнера для випуску першої в Україні NFT-марки, якою стане марка «Русскій воєнний корабль, іді…».