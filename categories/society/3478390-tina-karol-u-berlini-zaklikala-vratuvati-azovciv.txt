Світова спільнота може врятувати українських бійців, які вже багато днів героїчно захищають Маріуполь.

З таким закликом відома українська співачка Тіна Кароль звернулась у Берліні під час церемонії покладання вінків до меморіалу радянським воїнам, які загинули в боях за місто, визволяючи Європу від нацизму, передає кореспондент Укрінформу.
Співачка зазначила, що дружини бійців з «Азовсталі» просять, аби їхніх чоловіків «передали третій країні».
«Таких воїнів не знає світова історія. Лише в легендах ми чули про 300 спартанців. Сьогодні вони (воїни з «Азовсталі» - ред.) є нашими 300 спартанцями, нашими визволителями», - підкреслила Тіна Кароль.

Вона також заспівала разом з українською громадою гімн України.
Як повідомлялося, раніше дружина командира полку "Азов" Дениса Прокопенка Катерина закликала підписувати петицію про евакуацію бійців з Маріуполя за процедурою "екстракшн".