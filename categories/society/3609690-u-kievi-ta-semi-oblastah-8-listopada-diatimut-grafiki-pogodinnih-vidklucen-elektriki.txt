У Києві та семи областях у вівторок, 8 листопада, будуть діяти графіки погодинних відключень електроенергії.

Як передає Укрінформ, про це національна енергетична компанія «Укренерго» повідомляє у Телеграмі.

«8 листопада протягом доби будуть застосовані планові графіки відключень для споживачів у м. Київ, Київській, Чернігівській, Черкаській, Житомирській, Сумській, Харківській, Полтавській областях. Введення графіків аварійних відключень поки що не передбачається», — ідеться в повідомленні.
Наголошується, що впроваджені обмеження необхідні для зменшення навантаження на мережі, забезпечення сталого балансування енергосистеми та уникнення повторних аварій.
В Укренерго закликають громадян допомогти енергетикам тримати баланс у пошкодженій ворожими обстрілами енергосистемі, зокрема дотримуватися ощадливого споживання електроенергії та протягом дня не вмикати одночасно декілька потужних електроприладів, особливо в пікові години споживання – з 6:00 до 11:00 та з 17:00 до 23:00.
«Поки ви економите, енергетики працюють над відновленням енергетичної інфраструктури. Дякуємо, що на енергетичному фронті ви стоїте разом з нами», – наголосили в компанії.
Як повідомлялося, з 10 жовтня росія здійснює масовані атаки на українську енергетичну інфраструктуру. Загарбники цілять ракетами й іранськими дронами як по об'єктах генерації, так і по системі передачі електроенергії.
За даними Президента Володимира Зеленського, станом на 1 листопада ударами російських військ пошкодження завдані близько 40% енергетичної інфраструктури України.