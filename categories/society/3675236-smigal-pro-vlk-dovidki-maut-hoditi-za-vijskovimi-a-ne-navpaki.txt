Кабінет Міністрів працює над тим, щоб прибрати зайву бюрократію та можливі зловживання з процесу проходження військово-лікарських комісій.

Як передає Укрінформ, про це повідомив Прем'єр-міністр Денис Шмигаль у Телеграмі.

«Відповідну реформу обговорили на нараді з урядовцями, парламентарями, представниками Офісу Президента та військовими. Експертна група спільно з Міноборони, МОЗ, Мінцифри, Мінветеранів представила свої напрацювання для розв’язання проблем у цій сфері. Наша мета - автоматизація та діджиталізація всіх процесів. Військові мають отримати належний та швидкий сервіс із відповідним рівнем обслуговування та поваги», – зазначив Шмигаль.

За його словами, окремо було приділено увагу отриманню довідки про обставини поранення з військової частини. Зокрема, Шмигаль дав завдання напрацювати зміни, які зроблять цю послугу в цифровому форматі, а також доручив опрацювати можливість створення на базі кожного центру комплектування так званого військового ЦНАПу.
«Процес проходження комісій повинен стати людиноорієнтованим. Це стосується не лише військово-лікарської, але й медико-соціальної експертної комісії... Довідки мають «ходити» за військовими, а не навпаки. Працюємо над тим, аби прибрати зайву бюрократію та можливі зловживання з процесу проходження військово-лікарських комісій», – додав Шмигаль.
Як повідомлялося, Мінцифри разом із Міністерствами оборони, охорони здоров'я, у справах ветеранів і соціальної політики розробили план цифровізації процесів військово-лікарської комісії.
Фото: Денис Шмигаль, Телеграм