Кожна армія світу визначає свій стандарт аптечки для військових.

Про це в програмі "Укрінформ: Вечірній стрім" розповіла бойова медикиня, інструкторка з тактичної медицини Марія Назарова.
"Кожна армія світу визначає свій стандарт відповідно до тих умов, в яких вони воюють. Він може змінюватися залежно від бойових дій, він може змінюватись в межах різних родів військ, тобто аптечка піхотинця може відрізнятися від аптечки спецпризначенця. Станом на зараз ми собі визначили, що в українській армії є наказ Генерального штабу, який визначає мінімальний перелік для аптечки", - розповіла Назарова.

За її словами, це обов'язково кровоспинні засоби, в першу чергу турнікет, бинт для зупинки кровотеч, тампонування, назофарингіальний повітровід для забезпечення прохідності дихальних шляхів, оклюзійна наліпка для допомоги при проникаючих пораненнях грудної клітини, рукавички, ножиці, маркер, скотч, пластир, термоковдра, бинти-бандажі, які використовуються для перев'язок.
Назарова зауважила, що досі тривають дискусії, скільки турнікетів має бути у складі аптечки. Водночас, за її словами, є проблема й у трактуванні окремих термінів.
"У нас хороший наказ, він дуже погано виконується. Формулювання, яке дозволяє трактувати його по-різному, «засіб кровоспинний по типу турнікет», наприклад. Я собі це трактую як хороший турнікет, а хтось це трактує як будь-який турнікет, абиякий, хоч якийсь, китайський, який не спрацює, який зламається, не сертифікований, не випробуваний. Не хочеться весь час виходити з гіпотези, що люди погані, значить, вони будуть це погано трактувати. Але я вважаю, що в таких справах, як наша тактична медицина, має бути як в авіації - правила мають бути прописані настільки чітко, щоб взагалі не було сумнівів, не було можливості крок в сторону зробити і трактувати по-іншому. Тому що те, що зараз є - хороший наказ, але він дозволяє трактувати так, щоб закупляти або видавати неякісні засоби", - сказала медик.
Вона додала, що може бути так, що у одного військового буде дуже хороша аптечка, забезпечена волонтерами, у другого - видана, але з неякісним наповненням.
"Тобто немає взагалі ніякої закономірності, щоб сказати, що все, що видане, наприклад, такою-то частиною чи таким-то командуванням, буде хорошим. Ти не знаєш. Це лотерея. І це страшно", - сказала Назарова.
Вона наголосила, що немає статистики, скільки аптечок забезпечують для фронту волонтери, скільки бійці докуповують щось або купують їх собі самі.
За її словами, якби така статистика була і було розуміння потреби, скільки і чого необхідно докупити, це можливо було б зробити.
"Скільки у нас людей в армії, і вони ж не накладають кожен день ці турнікети? Хоча, звісно, це розхідний матеріал, і їх потрібно постійно замінювати. Якщо ці цифри досі такі, на 10-й рік війни, то це означає, що у нас дуже все не добре із забезпеченням", - наголосила Назарова.
Як повідомлялося, бойова медикиня, інструкторка з тактичної медицини Марія Назарова наголосила, що українській армії знадобилося менше часу, аніж США, щоб запровадити американський стандарт тактичної медицини.