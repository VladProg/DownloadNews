У межах всеукраїнської кампанії з облаштування укриттів у навчальних закладах «Захисток: безпечна освіта» завершено роботи на 35 об'єктах, завдяки чому до офлайн-навчання повернуто понад 13 тисяч дітей.

Про це повідомила у коментарі Укрінформу директорка благодійного фонду KSE Foundation Світлана Денисенко.
За її словами, йдеться про учнів сільських і міських шкіл із прикордонних регіонів, навчальних закладів, які пережили окупацію, були пошкоджені внаслідок обстрілів.

«На сьогодні ми завершили облаштування 35 укриттів майже в усіх областях України: від Київщини і Житомирщини до Чернігівщини, Полтавщини і Львівщини. Ще 30 укриттів, майже третина яких на Дніпропетровщині, зараз в роботі», - сказала Денисенко.
Вона наголосила, що загальна мета програми – облаштування 300 комфортних укриттів. На сьогодні завдяки партнерам і благодійникам удалося зібрати близько 60% від необхідної суми у $3 млн. «Але ми усвідомлюємо, що потреба підтримки безпечної освіти в Україні набагато більша», - зауважила директор KSE Foundation.
Вона зазначила, що наявність укриття у школі чи дитсадку – це не лише повернення права на безпечну освіту, а й дуже важливий внесок у забезпечення емоційної стабільності дітей.
«Місце, яке має асоціюватися із безпекою, не повинно породжувати додаткові страхи. Коли для захисту від повітряних тривог дитина змушена спускатись у непідготовлений підвал, де часто темно, сиро, немає вентиляції, а на підлозі шар піску і пилу – це додатковий стрес. ...Учителі часто розповідають нам, як найменші школярі плачуть через саму необхідність спускатись у підвал і лякаються, коли через аварійну проводку раптово вимикається світло. Ми це змінюємо: перетворюємо страшні підвали на світлі і комфортні прихистки», - сказала Денисенко.
Програму з облаштування шкільних укриттів «Захисток: безпечна освіта» реалізує Київська школа економіки разом із партнерами.