Уже 163 кандидати пройшли другий етап відбору у помічники ветерана й проходитимуть профільне навчання у Центрах ветеранського розвитку.

Про це повідомляє пресслужба Міністерства у справах ветеранів, передає Укрінформ.
"На сьогодні 407 кандидатів виявили бажання долучитися до цього «пілоту». Найбільше таких охочих - на Вінниччині - 112, та Львівщині - 102 особи. Нині ще тривають співбесіди у чотирьох регіонах держави та 50 громадах, залучених до ініціативи Мінветеранів. 163 кандидати вже пройшли другий етап відбору й проходитимуть профільне навчання у Центрах ветеранського розвитку", - йдеться у повідомленні.
Як зазначається, середній вік кандитатів у помічники ветерана – 43 роки, більшість (54%) є жінками та мають вищу освіту (бакалавр – 48%, магістр – 52%).
"На Миколаївщині вже завершилося навчання першої групи з 23 фахівців сервісних офісів. Уже триває процес підготовки 19 таких посадовців у Вінниці, яких після отримання відповідних сертифікатів через два тижні почнуть працевлаштовувати. Очікується, що незабаром стартують такі ж курси вишколу в Центрі ветеранського розвитку в Дніпрі для 18 слухачів, а у Львові перша група майбутніх помічників ветерана, а це майже 30 людей, має "сісти за парти" орієнтовно 10 вересня", - повідомляють у міністерстві.
Як повідомляв Укрінформ, пілотний проєкт “Помічник ветерана” стартував 1 липня 2023 року. Міністерство у справах ветеранів України реалізує ініціативу в чотирьох областях: Вінницькій, Дніпропетровській, Миколаївській та Львівській.
Головним завданням помічника стане всебічна допомога в межах системи переходу від військової служби до цивільного життя українських захисників та захисниць, які повертатимуться з фронту та служби додому.