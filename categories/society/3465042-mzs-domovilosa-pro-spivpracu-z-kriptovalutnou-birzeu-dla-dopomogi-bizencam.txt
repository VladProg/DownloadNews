Міністерство закордонних справ України підписало меморандум про взаєморозуміння та співпрацю з однією з найбільших в Європі криптовалютних бірж WhiteBIT.

Про це йдеться у повідомленні МЗС, передає Укрінформ.
Згідно з документом, МЗС України надаватиме своєчасну та достовірну інформацію для громадян України, які через війну шукають тимчасового прихистку на території іноземних держав. Компанія WhiteBIT забезпечить необхідні технічні можливості для висвітлення інформації на відповідних ресурсах.
Крім того, WhiteBIT забезпечить комплексну організаційну підтримку та допомогу для консульської служби України. Також WhiteBIT підтримуватиме Антикризовий центр МЗС і цілодобовий call-центр для надання консультацій громадянам України. Серед іншого, меморандум передбачає підтримку технічного оснащення мобільних груп МЗС.
WhiteBIT також сприятиме зусиллям МЗС із забезпечення безбар’єрного доступу для людей з порушеннями слуху до закордонних дипломатичних установ МЗС та їх послуг.
«У період війни і важких випробувань для України ми у компанії вважаємо, що бізнес обов’язково повинен підтримувати і допомагати державі та нашим громадянам. Наша співпраця з МЗС – яскравий приклад успішної та ефективної взаємодії бізнесу та державних інституцій», - розповів CEO WhiteBIT Володимир Носов.
У WhiteBIT нагадали, що компанія вже має досвід успішної співпраці з українськими державними сервісами. Зокрема нещодавно криптовалютна біржа оперативно запустила інтеграцію з державним сервісом Дія, яка дозволила суттєво пришвидшити процедуру верифікації користувачів для здійснення операцій на криптовалютному ринку. Також компанія WhiteBIT створила спільний проєкт з WhitePay, де кожен охочий може обрати з більш ніж 90 криптовалют та відправити кошти на допомогу МОЗ або постраждалим мирним людям під час війни в Україні.
WhiteBIT – це централізована криптовалютна біржа з командою, що налічує 400+ осіб. Платформа підтримує фіатні валюти (гривні, долари, євро тощо).
Як повідомляв Укрінформ, МЗС спільно з Інститутом когнітивного моделювання та командою Romanuke створили сайт UA HELP, завдяки якому громадяни України, які через війну були вимушені або ще планують виїхати до Польщі, можуть отримувати усю необхідну інформацію про виїзд, документи, безкоштовну допомогу.