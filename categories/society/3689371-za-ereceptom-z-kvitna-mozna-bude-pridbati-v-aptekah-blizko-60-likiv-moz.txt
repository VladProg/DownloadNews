Із квітня рецептурні препарати відпускатимуться за електронним рецептом, поряд з яким продовжить діяти і паперовий рецепт.

Про це йдеться у роз'ясненні Міністерства охорони здоров'я, передає Укрінформ.
"З квітня рецептурні препарати в аптеці можна бути отримати не лише за паперовим, а і за електронним рецептом. Рецептурними є близько 60% зареєстрованих в Україні лікарських засобів, саме на них потрібен рецепт лікаря. Решту ліків, які не потребують обовʼязкового призначення лікарем, ви зможете, як і раніше, придбати в аптеці без спеціального рецепта", - йдеться у повідомленні.
В МОЗ нагадують, що рецептурні ліки – лікарські засоби, які підлягають відпуску виключно за призначенням лікаря та призначаються на спеціальних рецептурних бланках.
Цей перелік може включати зокрема: антибіотики; протисудомні засоби; гормональні препарати (у тому числі й протизаплідні); препарати для лікування артеріального тиску, серцевих хвороб; деякі антигельмінтні препарати; деякі антигістамінні засоби; кроворозріджуючі препарати; антидепресанти, нейролептики та релаксанти; стероїдні лікарські засоби; деякі ліки проти болю, кашлю, заспокійливі.
У міністерстві наголошують, що якими б звичними та безпечними не здавалися ці ліки, їх застосування несе підвищений ризик. Неправильне вживання цих ліків може спричинити виникнення серйозних побічних ефектів, викликати залежність чи нести ризик зловживання.
Також до таких лікарських засобів відносять ліки, прийом яких передбачає регулярний моніторинг показників стану здоровʼя пацієнта та корекцію плану лікування.
Саме тому призначати їх має тільки лікар. Адже лише медичний працівник може підібрати коректну діючу речовину, дозування та тривалість прийому ліків, які є безпечними та ефективними, та запобігати можливим негативним наслідкам.
Інформація, чи відноситься конкретний препарат до рецептурного, міститься в інструкції до лікарського засобу.
Знайти інструкцію потрібного препарату можна, скориставшись сервісами онлайн-аптек, або ж сайтом Державного реєстру лікарських засобів України.
У міністерстві наголошують що перевагою електронного рецепта є те, що для його отримання не потрібно щоразу приходити до лікаря на прийом. Повторний електронний рецепт на ліки можна буде отримати дистанційно, якщо лікування є тривалим. Для цього в системі обовʼязково має бути зафіксований діагноз та перше призначення від лікуючого лікаря. Так призначення ліків завжди будуть доступні у вашому смартфоні.
Як повідомлялося, у серпні 2022 року МОЗ запровадило електронний рецепт для антибактеріальних препаратів.