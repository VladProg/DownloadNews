Голова Комітету Верховної Ради з питань здоров’я нації, медичної допомоги та медичного страхування Михайло Радуцький повідомив, що Україна не подолала COVID-19, і щодня виявляється до семи тисяч нових випадків.

Про це він сказав у ефірі телемарафону, передає Укрінформ.
“На жаль, ми не подолали ковід. На жаль, люди хворіють. Ті, хто звертається по тестування… Іноді до шести, семи тисяч на добу ми виявляємо нових випадків ковіду. На жаль. Ми сьогодні бачимо дуже погані новини з Китайської Республіки, де сьогодні новий штам вже вирує. І дивлячись на те, що як раніше, як після Китаю цей штам з’являвся в Європі, маємо розуміти, що до нас він теж прийде”, - сказав Радуцький.
Причиною такої кількості нововиявлених випадків коронавірусної хвороби депутат назвав те, що “багато людей на фронті, багато людей на окупованих територіях, і вони зараз не мають можливості тестуватися”.
Водночас Радуцький відзначив, що МОЗ разом із міжнародними партнерами забезпечив ліками прямої дії проти ковіду. "Так, це нові ліки Пфайзеру, міністр Ляшко казав, що вони є в Україні. “Ремдесивір” і все інше. Тому сьогодні нашим лікарям легше, ніж два роки тому, боротися з цим недугом. Але я б все ж таки не забував про правила соціальної дистанції. Я розумію, що маски сьогодні це вже не дуже реально, але хоча б соціальна дистанція, обробка рук, це нікому не завадить. І не тільки від ковіду. Ковід, на жаль, ми не перемогли, хоча б дуже хотілося”, - підкреслив парламентарій.
Як повідомляв Укрінформ, у квітні 2022 року Національна комісія охорони здоров'я Китаю заявила, що в країні зареєстрували перший випадок зараження людини штамом пташиного грипу H3N8.