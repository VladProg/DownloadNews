За рік повномасштабної війни сапери Держспецтрансслужби виявили та знешкодили понад 21 тисячу вибухонебезпечних предметів.

Як передає Укрінформ, про це в Телеграмі повідомив перший заступник міністра оборони України Олександр Павлюк.

«Через російську агресію територія України зазнала найбільшого забруднення вибухонебезпечними предметами серед країн світу. Групи розмінування Державної спеціальної служби транспорту Міністерства оборони України щодня знешкоджують десятки та сотні вибухонебезпечних предметів, розміновуючи залізничні колії, автодороги, акваторії річок і водоймищ, лінії електропередач, газогони, промислові та агрогосподарства, населені пункти та інші об’єкти», - йдеться в повідомленні.
За словами Павлюка, наразі саперні групи ДССТ працюють у Харківській, Миколаївській, Херсонській та інших областях в безпосередній близькості до району активних бойових дій. Крім того, сапери виїжджають на виклики для виконання завдань з розмінування об’єктів інфраструктури.
Загалом за рік повномасштабного вторгнення саперами Держспецтрансслужби виявлено та знешкоджено понад 21 тисячу вибухонебезпечних предметів, зазначив Павлюк.
Наразі перевірено на наявність ВНП близько 1800 гектарів місцевості та понад 15 гектарів акваторії річок та озер. Сапери обстежили та убезпечили близько 1800 км залізничних та 165 км автомобільних доріг. Також обстежено понад 160 кілометрів ЛЕП та близько 12 км газогонів.
Як повідомляв Укрінформ, минулої доби, 16 березня, піротехнічні підрозділи Державної служби України з надзвичайних ситуацій знешкодили 483 вибухонебезпечні предмети.