Міністерство з питань реінтеграції тимчасово окупованих територій України оновило перелік громад у районах бойових дій, на тимчасово окупованих територіях та тих, що перебувають в оточенні російських загарбників, на основі якого внутрішньо переміщеним особам (ВПО) здійснюватимуть виплати.

Як передає Укрінформ, про це ідеться на сторінці міністерства у Фейсбуці.
“Наказом Мінреінтеграції затверджено оновлений перелік, на основі якого внутрішньо переміщеним особам (ВПО) здійснюватимуть виплати. Нагадуємо, перелік не є фіксованим документом – він регулярно актуалізується”, - ідеться в повідомленні.
Зазначається, що станом на 18 травня 2022 року в оновлений перелік територіальних громад, розташованих у районах проведення воєнних (бойових) дій, або які перебувають у тимчасовій окупації, оточенні (блокуванні), додалася одна громада в Миколаївській області.
“Загалом до переліку ввійшли 7 областей. Це територіальні громади Дніпропетровської (6 громади), Донецької (66 громад), Запорізької (61 громада), Луганської (37 громад), Миколаївської (22 громади), Харківської (51 громада) та Херсонської (49 громад) областей”, - інформують у міністерстві.
Переглянути актуальну інформацію щодо статусу громад можна за посиланням на цифровій мапі https://map.edopomoga.gov.ua
Як пояснюють у Мінреінтеграції, всі ВПО, які перемістилися з цих громад, гарантовано отримають грошову допомогу від держави.
За інформацією міністерства, зазначений перелік формується за погодженням Міноборони на підставі пропозицій відповідних обласних та Київської міської військових адміністрацій, спираючись на три ключові критерії визначення територій: території, що є тимчасово окупованими; території, що перебувають в оточенні (блокуванні); території, на яких тривають активні бойові дії.
“Якщо ви зареєстровані в якійсь із зазначених областей, але ваша громада відсутня у цьому переліку, радимо звернутися до своєї військової адміністрації (особисто або на «гарячу» лінію) й уточнити інформацію”, - ідеться в повідомленні.
Переглянути відповідний наказ і перелік громад можна на сайті міністерства.
Як повідомлялося, з 24 лютого в Україні триває повномасштабне російське військове вторгнення. Збройні сили України і Сили територіальної оборони мужньо дають відсіч російським загарбникам і завдають їм величезних втрат.