Акціонерне товариство "Укрпошта" завершує продаж марки "Русскій воєнний корабль... ВСЬО!" й відкриває конкурс на ескіз нової марки під назвою "Доброго вечора, ми з України"".

Про це генеральний директор Укрпошти Ігор Смілянський повідомив у Телеграмі, передає Укрінформ.
"Друзі, продаж марки "Корабель ВСЬО" у відділеннях Укрпошти та на українських інтернет-майданчиках сьогодні ... добігає кінця. Пізніше повідомимо про підсумки та статус по відправленнях інтернет-замовлень", – написав він.
Про наступні, зокрема й фінальні, продажі марки в Україні буде оголошено 1 червня. Як запевнив, Смілянський, вони ще будуть.
Тим часом усім охочим пропонується взяти участь у конкурсі на ескіз марки "Доброго вечора, ми з України!".
"За цю тему проголосували більше 200 тисяч українців із 650 тисяч, які взяли участь у голосуванні, тож ми розуміємо всю відповідальність за створення нової марки", – наголосив Смілянський.
За його словами, нова марка буде народна від початку до кінця: тему, ескіз – усе обиратиме суспільство. Потім можна буде обрати: купувати онлайн чи у відділенні.
Надсилати ескізи можна до 3 червня включно. Щоб зареєструватися, слід заповнити форму.
"Кращі 5-10 ми виставимо і знову проведемо народний конкурс - уже на переможця", - зазначив гендиректор Укрпошти.
За його словами, нова марка буде випущена вже у липні.
Як повідомляв Укрінформ, 12 квітня Укрпошта ввела в обіг першу українську поштову марку в умовах воєнного стану "Русскій воєнний корабль, іді…!".
23 травня в продаж була випущена марка "Русскій воєнний корабль… ВСЬО!". За перший день продажів "Укрпошта" реалізувала близько 800 тисяч цих марок.