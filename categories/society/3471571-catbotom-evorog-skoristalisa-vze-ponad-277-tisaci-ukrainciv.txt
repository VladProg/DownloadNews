Чатботом "єВорог" скористалися вже понад 277 тисяч українців.

Як передає Укрінформ, про це Міністерство цифрової трансформації України повідомляє в Телеграмі.
"Минає 66-та доба нашого героїчного протистояння російському ворогу. За цей час спільними зусиллями українці знищили понад 23 200 ворогів. Частину з них ЗСУ ліквідували завдяки чатботу "єВорог", яким уже скористалося понад 277 тисяч українців", - ідеться в повідомленні.
Міністерство висловлює подяку кожному, хто надсилає повідомлення про геолокацію та пересування загарбників і ворожої техніки в чатбот, а також закликає продовжувати повідомляти дані про ворога.
Нагадується, що в чатбот необхідно надсилати фото та відео про кількість ворожої техніки, дії та переміщення загарбників.
Команда Мінцифри приймає повідомлення 24/7 та швидко передає військовим.
"Пам'ятайте, перш ніж знімати загарбників, переконайтеся, що вам нічого не загрожує. А після того, як надішлете кадри в "єВорог", - не забудьте видалити повідомлення та фото/відео з телефона. Безпека понад усе", - наголошують у відомстві.
Як повідомляв Укрінформ, війська рф з 24 лютого по 30 квітня втратили в Україні уже близько 23 200 осіб.