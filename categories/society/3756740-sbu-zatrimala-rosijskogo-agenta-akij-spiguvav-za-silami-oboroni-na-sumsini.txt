Служба безпеки України у ході контрдиверсійних заходів у Сумській області викрила та затримала агента ФСБ РФ, який передавав ворогу інформацію про Сили оборони у прикордонних районах області.

Як передає Укрінформ, про це СБУ повідомляє у Телеграмі.
«Він збирав інформацію та проводив фото- і відеофіксацію об'єктів Сил оборони у прикордонних районах області. Робив це під виглядом «робочих» поїздок по регіону на власному автомобілі», - ідеться у повідомленні.


Фото: СБУ

Отримані дані агент відправляв ворогу через месенджер.
Крім того, співробітники СБУ задокументували, що фігурант приховано виїжджав до Росії, щоб провезти контрабанду і зустрітися з представниками країни-агресора.
За даними слідства, російським агентом виявився житель Шосткинського району, який потрапив у поле зору ворожої спецслужби через зв'язки з криміналітетом у РФ.
Зловмисник був завербований ще до повномасштабної агресії, а після 24 лютого 2022 року продовжив співпрацю з ворогом.
Співробітники СБУ затримали зловмисника під час спроби передачі розвідданих про українських захисників.
При обшуках у помешканні й автомобілі фігуранта виявили мобільні телефони з доказами його листування з агресором.
Затриманому повідомили про підозру за двома статтями Кримінального кодексу України: ч. 2 ст. 111 (державна зрада, вчинена в умовах воєнного стану); ч. 2 ст. 201 (контрабанда).
Зловмисник перебуває під вартою. Йому загрожує довічне ув’язнення.
Як повідомляв Укрінформ, СБУ затримала агента-снайпера ФСБ Росії, який готував замах на командування Збройних сил України у Запорізькій області.