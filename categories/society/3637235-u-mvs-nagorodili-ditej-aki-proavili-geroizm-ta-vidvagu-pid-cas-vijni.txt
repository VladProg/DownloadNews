У Міністерстві внутрішніх справ України відбулося відзначення дітей, які проявили героїзм, відвагу та самовідданість, допомагаючи поліцейським, рятувальникам, прикордонникам і нацгвардійцям виконувати свої повноваження під час відсічі збройної агресії рф проти України та ліквідації надзвичайних ситуацій.

Ця церемонія відбулася за участі міністра внутрішніх справ Дениса Монастирського, передає кореспондент Укрінформу.
На заході також були присутні двоє його синів - Павло і Михайло.
"І я би дуже хотів, щоб вони були схожі на вас, - справжніх героїв. Тому що сьогодні цей непростий час показує, що герої серед нас. Кожен з вас є героєм у вашій родині, у вашому оточенні. Тому дякую вам", - сказав міністр.
Посадовець привітав дітей зі святом Святого Миколая.

Серед нагороджених дітей - 10-річний Тимур Пилипенко з Кропивницького; 12-річна Злата Цуркан з Кривого Рогу; 12-річна Олена Пінчук з Житомирської області, 12-річний Костянтин Орехов з Києва, 8-річний Тимофій Федоренко з Києва.
Родина Пилипенків евакуювалася з Маріуполя у Кропивницький, і Тимур вирішив зайнятися волонтерством і збирати кошти для військових. Він грає у шахи з перехожими у центрі міста, а виручені кошти передає на потреби військовослужбовців.
Злата Цуркан готує листи з привітаннями і солодкі сюрпризи для поліцейських і військових, які дарує їм при зустрічі на вулицях рідного міста. Також разом з учнями своєї гімназії вона збирає для військових речі особистої гігієни, які передають бійцям через знайомих і вчителів.
Олена Пінчук вишиває, плете шапки тощо, власні вироби продає, а виручені кошти перераховує у благодійні фонди та купує продукти харчування для наших захисників.

Коли Костянтин Орехов у вересні 2022 року разом із своєю маленькою сестрою перебував на Київщині у гостях у дідуся, пізно ввечері у їхній будинок влучила хвостова частина ракети "Ураган". Поки дідусь хлопчика викликав рятувальників, Костянтин не розгубився, вивів сестру з будинку до сусідів, потім повернувся і допоміг вибратися дідусю та бабусі.
Тимофій Федоренко з початку березня почав активно допомагати волонтерському руху, куди долучилася його мама. Відтоді він активно плете сітки та "кікімори", виготовляє окопні свічки для військових.
Також були нагороджені 11-річний Олександр Дем'яненко з Полтавщини; 8-річний Сергій Мороз з Чернігівщини, 9-річний Данило Моісєєв з Івано-Франківщини, 7-річна Поліна Павленко з Київщини, 14-річні Крістіна Поцелуйко та Діана Сурінова з Одещини та інші.
Загалом було відзначено 19 дітей.
У заході взяли участь і відомі особистості та зірки шоу-бізнесу.
Заспівали маленькі гості і пісню співачки Тіни Кароль разом із нею самою "Україна - це я" та українську народну пісню "Ой хто, хто Миколая любить".

Діти також фотографувалися із присутніми на заході представниками шоу-бізнесу.
Вів церемонію відомий український ведучий Тимур Мірошниченко.






Денис Монастирський нагородив дітей, які проявили героїзм та відвагу під час війни / Фото: Геннадій Мінченко, Укрінформ


























































Як повідомлялося, 12 серпня, у День молоді, Президент України Володимир Зеленський разом з дружиною Оленою взяли участь у церемонії відзначення учасників акції “Діти-рятувальники – герої війни”.