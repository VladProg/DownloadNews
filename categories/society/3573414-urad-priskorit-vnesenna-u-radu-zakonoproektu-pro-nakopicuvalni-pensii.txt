Прем’єр-міністр України Денис Шмигаль на нараді доручив Міністерству соціальної політики прискорити роботу щодо внесення найближчим часом на розгляд Верховної Ради напрацьований законопроєкт про впровадження накопичувального рівня пенсійної системи.

Як передає Укрінформ, про це глава уряду написав у Телеграмі.
«Всупереч намаганням ворога зірвати наш розвиток, Україна продовжує рухатися до сучасних практик в усіх галузях. Соціальна сфера не виняток. Провели нараду щодо впровадження накопичувальної пенсії з урядовцями, парламентарями, ПФУ, НКЦПФР. Вже напрацьований відповідний законопроєкт, тож дав завдання Мінсоцполітики прискорити внесення документа до Верховної Ради», - зазначив Шмигаль.

За його словами, згідно з проєктом закону, нововведення почнуть діяти з 1 січня наступного після завершення воєнного стану року. За цей час відповідні міністерства мають напрацювати всю нормативну базу, аби накопичувальна пенсія запрацювала вчасно.

Прем’єр підкреслив, що накопичувальний рівень стане додатком до солідарної системи.
«Ми націлені на подальше впровадження реформ, аби українці отримували гідні пенсії. Також обговорили створення Єдиного соціального реєстру. Це, разом із впровадженням накопичувальної пенсії, реформа номер один для Мінсоцполітики. Тож усі заінтересовані міністерства мають прискорити відповідні напрацювання», - додав глава уряду.
Як повідомлялося, з 1 березня для 10,2 мільйона українців пенсії та соціальні виплати підвищені на 14%. У квітні Мінсоцполітики здійснило автоматичний перерахунок для непрацюючих людей. З жовтня 2022 року мінімальна пенсійна виплата в Україні становитиме 3 тисячі гривень.
Фото: КМУ