Президент Володимир Зеленський повернув до Верховної Ради зі своїми пропозиціями закон про виділення понад 570 мільйонів гривень на добудову Національного музею Голодомору-геноциду.

Про це йдеться в картці документа "Про внесення змін до додатка №3 до Закону України “Про Державний бюджет України на 2023 рікˮ (проєкт №9437), повідомляє Укрінформ.
У розділі "Дати та стан проходження" зазначається, що документ повернуто до парламенту з пропозиціями глави держави 27 липня. Текст пропозицій наразі не оприлюднений на сайті ВР.
Верховна Рада має розглянути документ із пропозиціями Президента на пленарному засіданні після його підготовки в комітеті.
Як повідомляв Укрінформ, Верховна Рада ухвалила відповідний законодавчий акт 13 липня. Він передбачає виділення 573 883,3 тисячі гривень на добудову Музею Голодомору. Ці кошти мали бути спрямовані на реконструкцію першої черги та будівництво і введення в експлуатацію другої черги музею.
Українське суспільство неоднозначно сприйняло цей факт. Окремі громадяни висловлювалися щодо недоречності витрачати кошти на добудову музею під час війни.
Фото: ОП