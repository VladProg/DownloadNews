Міжнародна організація з міграції запустила для українців безкоштовну "гарячу лінію" психологічної підтримки, консультації доступні українською та російською мовами.

Як передає Укрінформ, про це повідомила МОМ.
"Піклуватися про себе зараз важливо. Тільки так ви зможете приймати кращі рішення, діяти обдумано, а також допомогти не лише собі, але й рідним у ситуаціях невизначеності та криз. Психологи можуть допомогти вам навчитися приймати нову реальність та почати відновлювати своє життя", – наголосили в організації.
У МОМ закликають не ігнорувати своїх емоцій, адже страх, сум, ненависть чи розпач нікуди не зникнуть, а щодня впливатимуть на психологічний стан і фізичне самопочуття.
Зазначається, що на "гарячій лінії" психологічної підтримки МОМ можна отримати одну консультацію від професійних психологів або цілу серію.
Працює "гаряча лінія" безкоштовно й анонімно щодня з 10:00 до 20:00 за київським часом. В Україні - за телефонним номером: 0800211444; у Чехії: +420 800 050 770; у Великій Британії: +44 808 164 8668; у Польщі: +48 22 104 32 38, +48 800 088 091; у Литві: +370 800 00 474, в Угорщині: +36 80 984 544 (понеділок-субота).
Для консультацій англійською й арабською мовами можна телефонувати за тими ж номерами з 9:00 до 18:00 у робочі дні та з 10:00 до 17:00 у вихідні (за київським часом).
Наголошується, що "гаряча лінія" є частиною заходів програми психічного здоров'я й психосоціальної підтримки МОМ в Україні та співпрацює з ініціативою першої леді Олени Зеленської – Національною програмою психічного здоров’я та психосоціальної підтримки.
Як повідомляв Укрінформ, учасники дводенної стратегічної сесії визначили три кроки, щоб Всеукраїнська програма ментального здоров’я "ТИ ЯК?" стала не лише бажаною, а й відчутною для українців.