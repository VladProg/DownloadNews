Працівники Національної поліції України заблокували вже 18 каналів та груп, створених для дестабілізації внутрішньої ситуації в Україні через новий молодіжний рух.

Як передає Укрінформ, про це заявив начальник управління ювенальної превенції Нацполіції Василь Богдан, повідомили в Управлінні комунікації НПУ.
«За його словами, поліцейські уже заблокували 18 каналів та груп, які були створені для «розкручування» цього молодіжного руху та дестабілізації ситуації всередині країни. Оперативні служби разом із Кіберполіцією встановлюють джерела фінансування та адміністраторів цих інформаційних каналів», - йдеться у повідомленні.
Як вважають у поліції, штучне поширення такої субкультури – це спроба російських пропагандистів провести чергову інформаційно-психологічну операцію та втягнути підлітків у протиправну діяльність.

У НПУ зазначили, що провокування конфліктів і масових бійок між підлітками – таку мету ставлять перед собою організатори зібрань молоді.
«Утім, поліцейські завадили реалізувати ці злочинні задуми. Загалом протягом двох днів у різних регіонах держави відбулося близько 30 зібрань молоді. Правоохоронці оперативно відреагували і не допустили конфліктних ситуацій між підлітками», - наголосили в установі.
За словами Богдана, до управлінь та відділів поліції запросили понад 700 осіб.
Він уточнив, що більшість із них – це неповнолітні, тож ювенальні поліцейські проводять профілактичні заходи із підлітками та їхніми батьками. При цьому правоохоронці роз’яснюють, що за такі дії передбачено як адміністративну (для батьків неповнолітніх), так і кримінальну відповідальність, яка наступає із 14-ти років.
Очільник управління ювенальної поліції заявив, що правоохоронці для того, щоб не дати рф успішно провести свою ІПСО і застерегти дітей від необдуманих вчинків, спілкуються із адміністраціями та педагогічними колективами навчальних закладів.
«Але головне: ми звертаємося до батьків і закликаємо їх бути друзями своїх дітей, проводити з ними більше часу, підтримувати їх, цікавитися з ким вони спілкуються і як проводять дозвілля», - зазначив Богдан.
Як повідомлялося, 27 лютого у Харкові через російський «флешмоб» мала відбутися масова бійка між підлітками, але цьому вчасно завадили правоохоронні органи.
За інформацією з харківських Телеграм-каналів, ідеться про інцидент, який відбувся у ТРЦ «Нікольський» у центрі Харкова, де дві групи підлітків влаштували розбірки.
Зазначається, що неповнолітні є прихильниками субкультури ПВК «Редан» з відсиланням до аніме «Hunter x Hunter». Послідовники цієї нової субкультури нібито виступають проти так званих гопників і загалом хуліганів, скінхедів та осіб неросійської зовнішності.
У деяких російських містах уже відбулися затримання неповнолітніх, які влаштовували бійки з футбольними фанатами.
Останніми днями у Тік-Ток з’явилися відео, що свідчать про те, що ця субкультура поширюється вже і в українських містах. Символом субкультури є павук з цифрою 4. Вважається, що рух виник навесні 2022 року.