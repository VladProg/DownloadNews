Наразі перевіряється інформація про можливу загибель українки в Ізраїлі та розшукуються ще двоє громадян України.

Як передає Укрінформ, про це заявив Президент України Володимир Зеленський у вечірньому відеозверненні.
"Станом на зараз перевіряється інформація про можливу загибель однієї громадянки України та проводиться розшук двох наших громадян. Як тільки будуть перевірені деталі, українські дипломати повідомлять суспільству", - сказав він.

Відео: ОП
Зеленський додав, що також уже створено оперативний штаб при Міністерстві закордонних справ України.
Президент закликав громадян України, які перебувають в Ізраїлі, бути максимально уважними та за будь-якої потреби звертатись до посольства України.
"Україна допоможе всім своїм людям, щоб не відбувалось", - наголосив Зеленський.
Як повідомлялося, по центральних та південних районах Ізраїлю в суботу вранці було завдано масованого ракетного удару з боку палестинського сектору Гази, який контролюється угрупуванням ХАМАС. Також бойовики ХАМАС проникли на територію Ізраїлю та атакували ряд населених пунктів.
В ізраїльському МОЗ повідомили, що унаслідок атак терористів загинули 200 осіб, ще 1104 отримали поранення.
Прем'єр-міністр Біньямін Нетаньягу заявив, що країна перебуває у стані війни.
США, ЄС, Україна та низка інших держав засудили атаки по Ізраїлю.