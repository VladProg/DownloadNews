Режисер з Києва Марина Назаренко знімає повнометражний документальний фільм "Жінки без чоловіків" про життя українських сімей, які втекли від війни й опинилися в Латвії.

Як передає Укрінформ, про це повідомляє Delfi.
Після повномасштабного російського вторгнення Назаренко разом з дітьми переїхала до Латвії, тому у своєму фільмі постане у двох якостях. Окрім неї героїнями картини стануть ще чотири жінки: ветеринар Тетяна з Харкова; тренер з танців Люба з Одеси; колишня робітниця фабрики Олена з Маріуполя; Люда із Запоріжжя, чий чоловік нещодавно був поранений на війні.
Фільм буде зроблено на кіностудії Fenixfilm разом із досвідченими латвійськими документалістами: оператором Олександром Гребньовим та продюсером Уною Целмою.
Марина Назаренко – автор двох документальних фільмів і кількох телевізійних програм. Останні півтора року вона була у відпустці по догляду за дитиною. Рятуючись від війни, Назаренко з дітьми приїхала до Латвії, її чоловік залишився у Києві, де займається постачанням армії.
Тепер Назаренко збирає історії про українок, які приїхали до Латвії: про розбиті сім'ї та труднощі, з якими вони тут стикаються, про надію повернутися додому якнайшвидше. При цьому не всім є куди повертатися: «Від будинку Тетяни у Харкові залишилися лише купа щебеню та фотографія у телефоні, а місто Олени Маріуполь зруйноване повністю».
«Ніхто так не зміг би зняти цей фільм, як це робить Марина. Інші українки розкриваються перед нею, плачуть разом з нею на екрані, розповідають особисті історії про свій порятунок із зони бойових дій», — каже продюсер Уна Целма.
Переглянути відео.
Автори просять усіх підтримати фільм пожертвуванням на інтернет-платформі Projektu banka.
Як повідомлялося, у Латвії вже працевлаштувалися більш як 3,5 тисячі українських біженців із приблизно 30 тис. офіційно зареєстрованих.
Фото: Publicitātes foto