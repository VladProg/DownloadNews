У першому півріччі поточного року середня заробітна плата лікарів сягнула 21 тис. грн, що у 1,5 раза більше, ніж торік.

Як передає Укрінформ, про це повідомляє Міністерство фінансів із посиланням на дані Національної служби здоров’я.
Зазначається, що за шість місяців 2022 року зарплата середнього медичного персоналу пересічно становила близько 15 тис. грн, що на 34% більше, ніж у 2021-му.
У Мінфіні додають, що в І півріччі найвища середня зарплата була зафіксована у закладах екстреної медичної допомоги: лікарям було виплачено 27 тис. грн, середньому медичному персоналу – 20 тис. грн.
Станом на 1 вересня обсяг видатків на охорону здоров’я за загальним та спеціальним фондом становить у цілому за зведеним бюджетом 228,6 млрд грн (4,9% до ВВП).
На програму медичних гарантій передбачено 157,3 млрд грн. За вісім місяців видатки за цією програмою здійснено в обсязі 95,7 млрд грн (91,7% до плану на січень ‒ серпень, або 60,8% до річного плану).
За словами заступника міністра фінансів Романа Єрмоличева, у липні Кабмін отримав грант $1,7 млрд від уряду США через механізм Цільового фонду Світового Банку, який було спрямовано на покриття витрат загального фонду держбюджету для оплати медичних послуг за програмою медичних гарантій. Це дало змогу забезпечити стабільне фінансування програми медгарантій і своєчасно виплачувати заробітну плату медпрацівникам.
Як повідомляв Укрінформ, державні запозичення до загального фонду держбюджету за січень-серпень становили 716,2 млрд грн.