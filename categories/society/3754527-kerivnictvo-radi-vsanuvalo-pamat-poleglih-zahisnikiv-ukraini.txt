Керівництво Верховної Ради вшанувало пам’ять полеглих захисників України.

Про це повідомив перший заступник Голови ВР Олександр Корнієнко у Фейсбуці, передає Укрінформ.
«Разом із Русланом Стефанчуком (Голова ВР - ред.) та Оленою Кондратюк (заступниця Голови ВР - ред.) вшанували загиблих героїв біля Стіни пам’яті на Михайлівській площі», - поінформував він.
Корнієнко зауважив, що все більше імен та портретів з’являються на Стіні пам’яті, що є величезним болем для всіх українців.


«Немає жодних слів, щоб виразити наші відчуття шани захисникам! Вічна пам’ять нашим воїнам. Ви віддали своє життя заради України. Переможемо та помстимося за всіх», - наголосив перший віцеспікер українського парламенту.
Як повідомлялося, щороку 29 серпня відзначається День пам'яті захисників України, які загинули в боротьбі за незалежність, суверенітет і територіальну цілісність.
Символікою цього дня є квітка соняшника, адже у серпні 2014 року на полях соняшників полягли багато українських воїнів. Дата приурочена до дня найбільших втрат української армії на сході країни у 2014 році - дня виходу з оточення в Іловайську 29 серпня.
Фото: Фейсбук Oleksandr Korniyenko