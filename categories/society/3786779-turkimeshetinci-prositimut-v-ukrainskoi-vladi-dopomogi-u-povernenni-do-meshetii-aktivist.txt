Турки-месхетинці, які проживають в Україні, проситимуть в української влади допомоги у відновленні перемовин з Грузією щодо повернення до Месхетії, звідки їх виселив сталінський режим.

Про це заявив месхетинський громадський активіст Садіяр Мамедов під час обговорення до річниці депортації тоталітарним режимом СРСР народу турків-месхетинців на тему: «Тричі депортовані – як живе громада турків-месхетинців в умовах війни» в Медіацентрі Україна – Укрінформ.
"Ми будемо просити українську владу допомогти нам у відносинах з Грузією - відновити наші перемовини про повернення на свою землю", - сказав Мамедов.

За його словами, турки-месхетинці прожили поруч з грузинським народом тисячу років і не шукають з ним "жодних сварок", але вони прагнуть повернути собі право жити на рідній землі.
Месхетинський громадський активіст поінформував, що чисельність турків-месхетинців по всьому світові нині становить близько 600 тис. осіб. Вони мають громадські організації, які обстоюють інтереси цього народу.
"Це "Датуб" у Туреччині і друга (всеукраїнська організація - ред.) "Ватан". Вони нас представляють на різних майданчиках у світі і роблять дуже багато для повернення турків-месхетинців до Грузії. Вони ведуть перемовини з грузинськими органами влади з цих питань. На даний момент ці організації багато роблять, щоб турки-месхетинці, де б вони не жили, мали добрі умови", - зазначив громадський активіст.
14 листопада – трагічна дата в історії турків з Месхетії. Сталінський режим виселив весь народ з його історичної батьківщини до Центральної Азії.
Після погромів в Узбекистані на початку 90-х років частина месхетинців знайшла нову домівку в Україні. Однак через 79 років після першої депортації, місця компактного проживання українських турків опинилися під російською окупацією або стали ареною боїв.