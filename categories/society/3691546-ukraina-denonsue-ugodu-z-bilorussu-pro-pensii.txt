Кабінет Міністрів ініціював денонсацію Угоди між урядами України та білорусі про гарантії прав громадян у галузі пенсійного забезпечення.

Як передає Укрінформ, про це в Телеграмі повідомив постійний представник Кабміну у Верховній Раді Тарас Мельничук.
«Схвалено проєкт Закону «Про денонсацію Угоди між урядом України та урядом республіки білорусь про гарантії прав громадян в галузі пенсійного забезпечення», - йдеться в повідомленні.
Законопроєктом пропонується денонсувати угоду між урядами двох країн про гарантії прав громадян в галузі пенсійного забезпечення, вчинену 14 грудня 1995 року в Києві.
Як повідомлялося, Кабінет Міністрів у листопаді 2022 року ухвалив рішення про вихід України з Угоди про гарантії прав громадян держав-учасниць СНД у галузі пенсійного забезпечення.