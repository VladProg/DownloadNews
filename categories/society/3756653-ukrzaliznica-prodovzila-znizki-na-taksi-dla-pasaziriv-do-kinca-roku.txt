Пасажири Укрзалізниці матимуть можливість до кінця року користуватися знижками на таксі до та з вокзалів восьми міст України.

Як передає Укрінформ, про це Укрзалізниця повідомила в Телеграмі.
"Пасажири з картками Visa Signature, Visa Infinite, Visa Platinum або Visa Platinum Business матимуть вже звичну знижку -50% на виклик Bolt до/з залізничних вокзалів у Києві (Центральний, Південний та Дарниця), Дніпрі, Львові, Одесі, Івано-Франківську, Ужгороді, Полтаві та Кривому Розі", – зазначили в компанії.
Щоб скористатися знижкою, у застосунку Bolt необхідно додати до гаманця картку Visa й обрати одним із пунктів поїздки вокзал.
За даними Укрзалізниці, від початку року українці скористалися такою послугою вже 245 тисяч разів та заощадили 12 млн гривень.
Як повідомлялося, у листопаді 2022 року Укрзалізниця поновила співпрацю з Bolt і Visa, у результаті чого пасажири з картками Visa Platinum, Visa Signature, Visa Infinite або Visa Platinum Business отримали можливість користатися 50-відсотковою знижкою на виклик таксі Bolt до залізничних вокзалів і назад.