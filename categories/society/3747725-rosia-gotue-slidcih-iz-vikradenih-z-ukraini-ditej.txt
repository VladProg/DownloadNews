Слідчий комітет РФ після початку повномасштабного вторгнення в Україну "взяв шефство" над вивезеними до Росії дітьми та відправив частину з них до кадетських корпусів у Москві, Санкт-Петербурзі та Волгограді, щоб підготувати з них слідчих.

Як передає Укрінформ, про це йдеться в розслідуванні видання «Верстка» та проєкту "Kidmapping".
Як зазначається, працівники СК почали приїжджати до соціальних закладів, куди тимчасово поміщали українських сиріт та дітей, які залишилися без піклування батьків, привозити гуманітарну допомогу та подарунки. Голова комітету одразу ж доручив відомчим кадетським корпусам підготуватися до прийому школярів із так званих "ДНР" та "ЛНР".
Кадетські корпуси - це освітні установи, де діти, крім шкільної програми, проходять початкову підготовку до військової або державної служби. Кадети в корпусах СК не лише навчаються, а й живуть. Для дітей-сиріт або дітей, які залишилися без піклування батьків, у кадетських корпусах СК виділяють окремі квоти.
Слідчий комітет зацікавився дітьми після 2014 року, коли на сході України розпочалися бойові дії. Школярі з Донецької області, наприклад, могли претендувати на місця у навчальних закладах СК - підлітки із соціально вразливих груп проходили конкурсний відбір і вступали до хімкінської школи-інтернату Слідчого комітету. Дітей, які потребували медичної допомоги, відправляли до московської клініки Рошаля. Але після повномасштабного вторгнення російської армії до України Слідчий комітет буквально взяв шефство над дітьми Донецької та Луганської області, пишуть розслідувачі.
Сама омбудсмен РФ неодноразово дякувала СК за допомогу з вивозом дітей. Наприклад, за те, що вони перевезли до Підмосков'я групу неповнолітніх з Маріуполя, серед яких виявився її майбутній прийомний син Філіп.
За даними, опублікованими в друкованому журналі СК, з лютого 2022 по березень 2023 року співробітники відомства вивезли 323 дитини з Донецької, Луганської, Херсонської та Запорізької областей, у тому числі 181 дитину-сироту. 78 дітей, з них дітей-сиріт - 28 осіб, вступили в освітні установи РФ, у тому числі в кадетські корпуси та академії СК.
У вересні 2022 року СК прозвітував, що у всіх відомчих кадетських корпусах з осені 2022 року почали навчатися 43 дитини зі сходу України. Більшість з них не значилися в офіційних списках дітей, які надійшли, опублікованих на сайті.
«Верстка» ідентифікувала 12 підлітків з окупованих територій, які крокували на плацу та вивчали основи права у Москві, Волгограді та Санкт-Петербурзі.
Видання розповідає історії дітей 8-9 класів із Донецької та Луганської областей, яких вивезли до РФ та відправили до кадетських корпусів.
Адвокат і міжнародний юрист Ольга Гнездилова, яка ознайомилася з позакласними активностями кадетів СК, назвала таке виховання «індоктринацією» (навіювання ідей, що не передбачає критичного сприйняття - ред.) і порушенням Міжнародної конвенції про права дитини.
На початку нового навчального року профільні кадетські класи, підшефні СК, мають відкритися вже в окупованих Луганську та Скадовську на Херсонщині.
Як повідомляв Укрінформ, 17 березня Міжнародний кримінальний суд у Гаазі видав ордер на арешт глави Росії Володимира Путіна та уповноваженої з прав дитини при президентові РФ Марії Львової-Бєлової у зв'язку із підозрами у незаконній депортації населення, зокрема дітей, із окупованих територій України до Росії.