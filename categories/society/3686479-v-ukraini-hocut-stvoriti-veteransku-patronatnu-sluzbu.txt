Для забезпечення соціального супроводу ветеранів після демобілізації в Україні потрібно створити спеціальну патронатну службу.

На цьому наголосила голова Комітету ВР з питань соціальної політики та захисту прав ветеранів Галина Третьякова, передає Укрінформ із посиланням на профільний комітет.
«Невідкладно потрібно створити структуру в системі державної влади, яка б забезпечила маршрутизацію соціального супроводу ветерана після демобілізації. Відтак, пропонується створення Ветеранської патронатної служби», - зазначила Третьякова.
На думку депутата, основними функціями такої Служби мають стати супровід демобілізованого в процесі інтеграції в мирне життя та координація всіх дотичних до процесу реалізації стратегії міністерств.
Координувати роботу Служби має Кабінет Міністрів. Фінансувати її діяльність потрібно щонайменше 2-3 роки. За цей період Служба має виконати своє завдання, а демобілізовані військовослужбовці – повернутись до цивільного життя.
«На моє переконання, штат такої служби має нараховувати 10-15 тисяч людей. Більше того, потрібно пропонувати цю роботу саме демобілізованим військовим, які пройшли всі процеси адаптації в мирне цивільне життя», - сказала Третьякова.
Особлива увага Служби, на думку депутата, має бути прикута до захисників, які перебуватимуть після демобілізації в складних життєвих обставинах – матимуть інвалідність унаслідок війни та не матимуть родини і житла.
«Щодо житла Верховна Рада України та уряд мають створити систему надання соціального житла як проміжного, організувати прозорі черги на власне житло ветерана, сприяти розвитку ринку орендованого житла, запропонувати та забезпечити іпотечні програми», - переконана Третьякова.
Як повідомлялося, Мінекономіки розглядає можливості масштабування діючих програм зайнятості, зокрема, щодо збільшення компенсації роботодавцям частини ЄСВ та витрат на оплату праці за працевлаштування ветеранів, осіб з інвалідністю, отриманою внаслідок війни. Також обговорюється можливість надання роботодавцю компенсації витрат на облаштування робочого місця для особи з інвалідністю.