Державна служба з питань праці за час повномасштабного вторгнення російської федерації на територію України зареєструвала 110 нещасних випадків на виробництві, що підлягають спеціальному розслідуванню, в них постраждав 191 працівник.

Про це йдеться у відповідному листі Держпраці на адресу низки органів влади, переданому Укрінформу.

«Україна несе великі втрати в цій війні, і ці втрати збільшуються внаслідок загибелі працівників на робочих місцях. Так, за час збройної агресії Держпраці вже зареєстровано 110 нещасних випадків на виробництві, що підлягають спеціальному розслідуванню, в яких постраждав 191 працівник, у тому числі 115 - зі смертельним наслідком. При виконанні трудових обов’язків через активні бойові дії постраждали 94 працівники, 50 з яких загинули», - наводить дані Держпраці.

За даними відомства, зокрема постраждали працівники на підприємствах соціально-культурної сфери – 57 осіб, в тому числі 28 зі смертельним наслідком; транспорту – 12 осіб, в тому числі сім зі смертельним наслідком; енергетики - 14 осіб, у тому числі шість - зі смертельним наслідком; житлово-комунального господарства – п'ять осіб, у тому числі троє - зі смертельним наслідком; інші галузі – шість осіб.

«У середньому три особи щодня гинуть в Україні під час роботи. За всіма нещасними випадками утворені комісії та проводяться спеціальні розслідування», - підкреслили у Державній службі з питань праці.

У відомстві запевнили в тому, що використовують усі можливі засоби для поширення інформації з питань праці. Відповіді на найбільш запитувані питання розміщуються на офіційному вебсайті служби та на сторінках у соціальних мережах, перезавантажено сервіс «інтерактивний інспектор», регулярно розміщуються інформаційні повідомлення у засобах масової інформації, інспектори праці відвідують роботодавців та надають індивідуальні консультації релокованим підприємствам, безпосередньо спілкуються з людьми.

Служба розробила рекомендації для роботодавців щодо організації виконання робіт підвищеної небезпеки під час воєнних (бойових) дій; рекомендації для роботодавців щодо безпеки та здоров’я на роботі працівників під час експлуатації вантажопідіймального устаткування в умовах воєнних (бойових) дій; рекомендації для роботодавців щодо безпеки та здоров’я на роботі працівників сільського господарства в умовах воєнних (бойових) дій; рекомендації для роботодавців щодо забезпечення належних та безпечних умов праці на робочих місцях суб’єктів господарювання, органів державної влади та органів місцевого самоврядування, які функціонують та надають соціальні послуги в умовах воєнних (бойових) дій.

Як повідомлялося, президент рф путін 24 лютого оголосив війну Україні і розпочав масштабне вторгнення. Російські війська обстрілюють та знищують об'єкти інфраструктури, проводять масовані обстріли житлових районів українських міст та селищ із використанням артилерії, реактивних систем залпового вогню та балістичних ракет.