Міністерство закордонних справ України відкликало співробітницю посольства, яка незаконно видавала українські візи жителям Пакистану та Бангладешу для виїзду до країн Європейського Союзу, та зобовʼязалося негайно посилити контроль за видачею віз.

Про це Укрінформу повідомили в пресслужбі МЗС України.
Там зазначили, що в МЗС України нульова толерантність до корупції, а в разі виявлення випадків корупції окремих співробітників, вони отримують та завжди отримуватимуть найрішучішу відповідь та покарання.
“Корупційні дії зазначеної консульської посадової особи зраджують роботу сотень українських консулів, які в складних умовах самовіддано захищають інтереси наших громадян в режимі 24/7”, – наголосили у відомстві.
У міністерство відзначили, що підозрювану вже відкликано із закордонного відрядження, і зовнішньополітичне відомство надає повне сприяння слідству, аби всі винні понесли найсуворіше покарання.
Агентство також поінформували, що з метою унеможливлення подальших зловживань в МЗС негайно посилено контроль за видачею українських віз в усіх дипломатичних установах.
Як повідомляв Укрінформ, правоохоронці викрили співробітницю українського посольства, яка незаконно видавала українські візи жителям Пакистану та Бангладешу для виїзду до країн Європейського Союзу.