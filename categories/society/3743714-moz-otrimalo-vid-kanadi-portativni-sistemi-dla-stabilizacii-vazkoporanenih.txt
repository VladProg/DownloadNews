Міністерство охорони здоров'я отримало 1️0️0️ портативних систем для стабілізації важкопоранених під час їх перевезення до лікарень та надання невідкладної медичної допомоги на місці виклику від уряду Канади та Канадсько-Української фундації.

Про це у Фейсбуці повідомив заступник міністра охорони здоров'я, головний державний санітарний лікар Ігор Кузін, передає Укрінформ.
“1️0️0️ портативних систем для стабілізації важкопоранених під час їх перевезення до лікарень та надання невідкладної медичної допомоги на місці виклику Міністерство охорони здоров'я України отримало від уряду Канади та Канадсько-Української фундації”, - зазначив Кузін.
Він зауважив, що інтегровані блоки життєзабезпечення завдяки легкій вазі (18 кг) під час виїздів можна швидко переносити. Один такий апарат замінює кілька стаціонарних систем, які використовують у реанімаційних відділеннях.
Портативні системи будуть розподілені до стабілізаційних пунктів, бригад екстреної медичної допомоги та медицини катастроф.
За його словами, це дозволить забезпечити моніторинг вітальних функцій пацієнтів та надати штучну вентиляцію легень для поранених в складних умовах, підтримувати медичні показники пацієнта і запобігти ускладненням під час перевезення до медзакладів або під час медевакуації повітряним транспортом.
“Ракети нищать медичну інфраструктуру, обстрілюють цивільні об'єкти – травмовані та важкопоранені потребують невідкладної медичної допомоги, особливо під час евакуації чи перевезення з місця атаки до лікарні. Тому портативні системи життєзабезпечення вкрай необхідні на етапі невідкладної медичної допомоги і допоможуть врятувати життя постраждалих”, - наголосив головний державний санітарний лікар.
Він подякував міжнародним партнерам за надійне плече підтримки та посилення українського “медичного фронту”.
Як повідомляв Укрінформ, регіони отримають ще 40 "швидких", придбаних ДП "Медичні закупівлі" за кошти United24.