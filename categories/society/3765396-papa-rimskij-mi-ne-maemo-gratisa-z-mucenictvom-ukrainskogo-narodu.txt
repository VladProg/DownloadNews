Папа Римський Франциск назвав український народ мучеником і висловив думку, що у війні зацікавлені торговці зброєю.

Про це він сказав під час спілкування з журналістами в літаку, повертаючись із Марселя, передає Укрінформ із посиланням на Vatican News.
"Ця війна, мені спадає на думку, зумовлена не лише російсько-українською проблемою, але й продажем зброї, торгівлею зброєю", - заявив понтифік.
У цьому зв'язку Папа зауважив, що сьогодні найприбутковішими є інвестиції у заводи, що виготовляють зброю.
Водночас понтифік наголосив, що український народ "має історію, переповнену мучеництвом", зокрема, за часів Сталіна він багато-багато вистраждав.
"Це народ-мученик. Але ми не повинні гратися з мучеництвом цього народу, ми повинні допомогти йому розв’язати ці справи в найреальніший можливий спосіб... Тепер я бачу, що якась країна робить крок назад, не дає зброю й починає процес, де напевно мучеником буде український народ. І це погано!" - заявив Папа.
Як повідомлялося, прем’єр-міністр Польщі Матеуш Моравецький 20 вересня заявив, що Варшава зараз не передає зброї Києву, оскільки проводить масштабне озброєння і модернізацію своєї армії.
Фото: Vatican News