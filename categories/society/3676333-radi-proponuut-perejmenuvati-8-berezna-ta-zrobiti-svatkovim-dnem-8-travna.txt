Народні депутати зареєстрували у Верховній Раді законопроєкт "Про внесення змін до статті 73 Кодексу законів про працю України щодо встановлення святкових днів" (№9009-1).

Про це повідомляє Укрінформ із посиланням на сайт парламенту.
Так, законопроєктом пропонуються зміни до статті 73 Кодексу законів про працю України щодо святкових днів 8 березня та 9 травня.
Проєктом закону пропонується визначити 8 березня Міжнародним днем захисту прав жінок, таким чином відійти від стереотипної, застарілої радянської традиції сприймати цей день як «свято весни та краси».
Водночас замість 9 травня, Дня перемоги над нацизмом у Другій світовій війні (Дня перемоги), пропонується визначити у Кодексі законів про працю України святковим днем 8 травня – День пам’яті та примирення. Оскільки саме цей день травня у переважній більшості європейських країн вважається символом перемоги над нацизмом у Другій світовій війні.
Очікується, що ухвалення законопроєкту позитивно вплине на формування культурної традиції відзначення свят в Україні та сприятиме поверненню дням 8 березня та 8 травня їх первинного історичного значення у суспільстві.
Як повідомляв Укрінформ, раніше народні депутати зареєстрували у Верховній Раді проєкт закону №9009 "Про внесення змін до Кодексу законів про працю України щодо встановлення українських свят".
Згідно з текстом документа, замість Міжнародного жіночого дня (8 березня) пропонується святкувати День української жінки (25 лютого – у день народження української письменниці Лесі Українки). Також автори законопроєкту вважають за необхідне відзначати 9 березня день народження поета Тараса Шевченка.
Окрім того, проєктом передбачається позбавлення особливого статусу Дня праці (1 травня). Натомість пропонується визнати на офіційному рівні День матері, що припадає на другу неділю травня.
Водночас автори документа наголошують на необхідності вшанування пам’яті загиблих у Другій світовій війни 8 травня, як в усьому світі, а не 9 травня, що нав‘язано радянським тоталітарним режимом. Пропонується залишити лише День пам'яті та примирення (8 травня), без вихідного дня.
Цей проєкт закону критикує суспільство. Зокрема, через положення щодо святкування Дня української жінки (25 лютого) замість Міжнародного жіночого дня (8 березня).