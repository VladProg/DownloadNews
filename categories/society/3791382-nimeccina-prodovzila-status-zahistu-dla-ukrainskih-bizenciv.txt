Бундесрат, представництво німецьких федеральних земель, затвердив 24 листопада рішення Бундестагу стосовно продовження статусу захисту для українських шукачів притулку до початку березня 2025 року.

Про це повідомляє Укрінформ з посиланням на Міністерство внутрішніх справ ФРН.
«Посвідки на проживання біженців з України, які втекли від російсько-агресорської війни та отримали захист у Німеччині, продовжать діяти до 4 березня 2025 року», – поінформували у відомстві.
«Мені приємно, що Бундесрат сьогодні схвалив нашу постанову. Будь-хто, кому довелося тікати від смертоносної війни Путіна, буде й надалі в безпеці з нами та матиме доступ до освіти та ринку праці. Ми продовжили термін статус захисту біженців України. Ми продовжуватимемо захищати життя багатьох людей з України – поки триває ця жахлива війна. Ми продовжуємо тісно підтримувати Україну», – прокоментувала рішення міністр внутрішніх справ Ненсі Фезер.
Вона уточнила, що особи, яких це стосується, не повинні подавати заяву на продовження свого статусу проживання і проводити співбесіди з імміграційними органами. Дозволи продовжуються автоматично, що, до того ж економить гроші цим органам в обсязі близько 10 млн євро.
Підставою для подальшого продовження тимчасового захисту є рішення країн-членів ЄС наприкінці вересня 2023 року.
Зараз у Німеччині проживає близько 1,1 млн українців, які в’їхали до Німеччини з 24 лютого 2022 року у зв’язку з російською війною. З них близько 350 тис. – діти та молодь віком до 18 років. Близько двох третин дорослих біженців – жінки.