Станом на 15 серпня 2022 року проведено огляд понад 21 тис. закладів освіти, що становить 80% від загальної кількості. Фактор безпеки – це основний аргумент для початку традиційного навчання.

Про це під час селекторної наради щодо готовності закладів освіти до нового навчального року в умовах воєнного стан сказав міністр освіти та науки Сергій Шкарлет, повідомляє Укрінформ із посиланням на міністерство.
«До початку освітнього процесу в очній формі навчання за показниками забезпеченості учасників освітнього процесу укриттями фонду захисних споруд цивільного захисту готово близько 41% закладів освіти», – повідомив Шкарлет.
За його словами, створення безпечних умов для усіх учасників освітнього процесу – єдина умова очного навчання.
«Фактор безпеки – це основний аргумент для початку традиційного навчання. Освітній процес в очному режимі може відбуватися виключно за умови наявності захисних споруд у закладах освіти. Окрім того, остаточне рішення про формат навчання приймає голова ОВА, і обов'язково з урахуванням думки батьків», – зазначив міністр.
Якщо потужності захисних споруд є недостатніми для укриття всіх учасників освітнього процесу, то, як зауважив Шкарлет, освітній процес може бути організований шляхом розподілу навчального часу в межах годин (змін) упродовж дня, тижня, місяця або семестру.
Наразі робота комісій з огляду приміщень закладів освіти триває.
Окрім того, як повідомляє МОН, Фонд «Східна Європа» у співпраці з МОН і ДСНС запустив програму «Безпечна школа», у межах якої буде обрано 20 шкіл для облаштування укриттів у відносно безпечних областях України: Вінницькій, Хмельницькій, Одеській і місті Київ. Крім облаштування безпечних укриттів, у межах програми буде розроблено онлайн-курс для вчителів.
Також на початку серпня МОН разом з Мінцифрою анонсували проєкт «Wi-Fi в укриттях» (безоплатне під‘єднання укриттів закладів освіти до швидкісного інтернету).
Найбільша кількість заявок для участі в проєкті надійшла від Дніпропетровської та Черкаської областей, найменша – від Херсонської та Запорізької областей. Зараз, за даними МОН, 2 736 шкіл потребують проведення швидкісного інтернету до укриттів, у 558 шкіл Wi-Fi в укриттях уже є.