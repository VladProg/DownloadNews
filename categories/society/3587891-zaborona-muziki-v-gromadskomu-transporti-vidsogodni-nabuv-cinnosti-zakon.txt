В Україні з 7 жовтня набув чинності Закон 2310-IX «Про внесення змін до деяких законів України щодо підтримки національного музичного продукту та обмеження публічного використання музичного продукту держави-агресора», який також містить заборону використання російської музики.

Про це повідомляє Укрінформ із посиланням на Фейсбук парламентського Комітету гуманітарної та інформаційної політики.
«Зокрема, від 7 жовтня забороняється «акустичне насильство» у пасажирському транспорті. Водіям рейсових пасажирських автобусів та маршруток заборонено «відтворювати в салоні автобуса музику, звуки фільмів чи інші звукові сигнали, крім інформації про поїздку», – йдеться у повідомленні.

Заборона стосується як міського транспорту, так і приміських, міжміських, міжнародних маршрутів.
Звук музики чи фільмів можна транслювати на індивідуальні навушники пасажирів. Заборона на шум стосується не лише водіїв, але й самих пасажирів: водій має право висадити порушників тиші.
Під час нерегулярних перевезень, а також у таксі, транслювати музику в салоні можна за згодою всіх пасажирів.
Закон також доручає уряду внести норми про заборону акустичного насильства до правил перевезень на всіх видах пасажирського транспорту.
«Звичка багатьох водіїв автобусів та маршруток вмикати нав’язливу музику під час пасажирських рейсів не раз ставала причиною конфліктів з пасажирами. До речі, цим же законом з 7 жовтня заборонено публічне відтворення фонограм, відеограм чи кліпів російських співаків», – зазначили у Комітеті з питань гуманітарної та інформаційної політики, члени якого й були ініціаторами ухвалення цього документа.
Як повідомляв Укрінформ, Верховна Рада 19 липня 2022 року ухвалила Закон 2310-IX «Про внесення змін до деяких законів України щодо підтримки національного музичного продукту та обмеження публічного використання музичного продукту держави-агресора».