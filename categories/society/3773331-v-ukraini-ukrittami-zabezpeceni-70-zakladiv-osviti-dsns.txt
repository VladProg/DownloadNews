З 28 тисяч навчальних закладів в Україні укриттями забезпечені понад 19 700, тобто приблизно 70%

Такі цифри навів на брифінгу директор Департаменту організації заходів цивільного захисту ДСНС Віктор Вітовецький, передає кореспондент Укрінформу.
“Дуже важливим питанням є укриття учасників освітнього процесу. На сьогодні за результатами комісійних обстежень можемо констатувати, що з тієї кількості закладів освіти, які потребують забезпечення укриттями (це трохи більше 28 тисяч), наразі забезпечено трохи більше 19 700. Це 70% від загальної кількості”, - розповів Вітовецький.
За його словами, у цих спорудах можуть укриватися 57% учасників освітнього процесу.
“Це означає, що із цієї загальної кількості закладів освіти 70% можуть працювати у офлайн-режимі, але деякі будуть працювати у кілька змін, бо не зможуть одномоментно прийняти в укриттях повну розрахункову кількість учнів, викладачів та інших учасників освітнього процесу”, - уточнив представник ДСНС.
Відповідаючи на запитання Укрінформу стосовно підготовки захисних споруд у регіонах, він сказав, що у позитивному плані може відзначити Закарпатську, Івано-Франківську, Львівську, Тернопільську, Сумську, Чернівецьку області та Київ.
Окремо директор департаменту зауважив, що в регіонах, ближчих до лінії зіткнення, ситуація з укриттями дещо гірша, ніж у середньому по державі.
“Разом із цим, я хотів би наголосити, що була проведена дуже велика робота самоврядуванням, місцевими органами влади, щоб забезпечити населення укриттями”, - підсумував Вітовецький.
Як повідомлялося, в Україні загалом обліковано 60 560 захисних споруд, з них придатними до укриття є понад 50 тисяч, що дозволяє забезпечити захист приблизно половини населення країни.