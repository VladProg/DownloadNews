Посол України у США Оксана Маркарова вручила в неділю орден Держави та Грамоту про присвоєння Леоніду Кіндзельському звання Герой України його сину Андрію Кіндзельському.

Як передає Укрінформ з посиланням на сторінку Маркарової у Фейсбуці.






Маркарова вручила нагороду Героя України синові професора Кіндзельського / Фото: Facebook.com/Oksana Markarova

























За словами посла, професора Кіндзельського добре знають чорнобильці, колеги-лікарі та науковці як в Україні, так і за кордоном. Він був головним радіологом МОЗ УРСР у 1978–1986 роках і з перших днів аварії на ЧАЕС «робив усе можливе й неможливе, щоб урятувати життя якомога більшої кількості людей, які постраждали від цієї жахливої катастрофи».
Маркарова зазначила, що завдяки його унікальній методиці лікування, з усіх хворих на променеву хворобу, котрі лікувалися в Києві, помер лише один постраждалий. Тоді як ті, хто проходив лікування у Москві, загинули майже всі. «Проте замість подяки радянська влада заборонила Леоніду Кіндзельському продовжувати лікувати хворих за своєю методикою, а його самого звільнили з посади головного радіолога УРСР», – наголосила вона.
Через значне опромінення Кіндзельський багато років нездужав, проте продовжував активно працювати, а пішов з життя 19 квітня 1999 року.
Вручення нагороди синові медика планувалося раніше, однак було відкладене через повномасштабне російське вторгнення.
«Це дуже важливо, що справедливість щодо видатного українця Леоніда Кіндзельського відновлено, і його заслуги вшановано Українською державою», – зазначила Маркарова.
Як повідомляв Укрінформ, Президент Володимир Зеленський 14 грудня 2021 року присвоїв звання Героя України лікареві-онкологу Леоніду Кіндзельському «за визначні особисті заслуги перед Українською державою у розвитку медичної науки, розробку і впровадження методів діагностики та лікування гострої променевої хвороби».