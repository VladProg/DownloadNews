Південний окружний військовий суд у Ростові-на-Дону засудив до 18 років ув'язнення громадянина України Дмитра Голубєва.

Про це повідомляє "Новая газета Европа", передає Укрінформ.
Як зазначається, чоловіка обвинувачують у нібито підриві будівлі Міжрайонного реєстраційно-екзаменаційного відділу ДІБДР в окупованому Мелітополі та підготовці вибуху біля будівлі "військово-цивільної адміністрації" Запорізької області.
Дмитро Голубєв не визнав себе терористом, але зізнався у підготовці вибухів.
Раніше російський прокурор попросив призначити українцеві 20 років колонії.
За версією слідства, Голубєва нібито завербував співробітник Головного управління розвідки Міноборони України, який займався організацією вибухів у Мелітополі. Стверджується, що Голубєв нібито пройшов навчання під керівництвом.
Російські силовики викрали Голубєва 11 серпня 2022 року і депортували його до Криму, а згодом – до Росії.
Як повідомляв Укрінформ, так званий "верховний суд" терористичного угруповання "ДНР" засудив 28-річного командира роти 36-ї окремої бригади морської піхоти ЗСУ Олександра Свинарчука до довічного ув'язнення за звинуваченням у нібито вбивстві та жорстокому поводженні з цивільним населенням.