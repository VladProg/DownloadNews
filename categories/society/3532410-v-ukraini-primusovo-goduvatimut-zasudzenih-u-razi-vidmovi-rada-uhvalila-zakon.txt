Верховна Рада дозволила застосовувати заходи примусового годування до засуджених та осіб під вартою. Два відповідні закони ухвалили на сьогоднішньому засіданні парламенту.

Про це у Телеграмі повідомив представник Кабміну у Верховній Раді Тарас Мельничук, передає Укрінформ.
Так, за прийняття Закону «Про внесення змін до деяких законодавчих актів України щодо застосування до засуджених та осіб, які тримаються під вартою, заходів примусового годування» №4323 проголосував 301 народний обранець.
Також 288 депутатів підтримали Закон №4324 «Про внесення змін до Кримінального процесуального кодексу України щодо застосування до засуджених та осіб, які тримаються під вартою, заходів примусового годування».
За словами Мельничука, ці закони передбачають, що до підозрюваного, обвинуваченого (до яких застосовано запобіжний захід у вигляді тримання під вартою), засудженого, особи, взятої під варту, які заявили про відмову від прийняття їжі, може бути застосоване примусове годування на підставі ухвали суду, прийнятої за висновком лікаря про те, що такій особі загрожує значне погіршення стану здоров’я та існує очевидна загроза життю, що підтверджується відповідними медичними документами, які містять результати лабораторних, інструментальних та інших необхідних досліджень.
Також законами встановлено, що примусове годування має на меті гуманне ставлення до особи, її прав, честі й гідності та не допускає будь якого приниження чи тортур.
Нагадаємо, раніше 19 липня Верховна Рада схвалила створення в Україні Тимчасової спеціальної комісії з питань моніторингу отримання і використання міжнародної матеріально-технічної допомоги під час воєнного стану.