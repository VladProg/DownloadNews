Кабінет Міністрів розширив повноваження військових адміністрацій стосовно залучення громадян до суспільних робіт.

Як передає Укрінформ, відповідне рішення було прийняте на засіданні Кабінету Міністрів 16 грудня, повідомляє пресслужба Мінекономіки.
"Уряд затвердив постанову «Про внесення змін до Порядку залучення працездатних осіб до суспільно корисних робіт в умовах воєнного стану», якою розширив повноваження військових адміністрацій щодо залучення громадян до СКР", - йдеться в повідомленні.
Як зазначається в документі, цей акт деталізує порядок взаємодії військового командування та воєнних адміністрацій щодо: надання військовим адміністраціям більшої самостійності в ініціюванні та прийнятті рішень про залучення працездатних осіб до виконання суспільно корисних робіт (СКР) та визначення видів СКР, виконання яких необхідне на відповідній території або місцевості.
У зв’язку з потенційними загрозами, які можливі з боку держави-агресора, пропонується, зокрема, передбачити, що виконання суспільно корисних робіт в небезпечних умовах допускається виключно за письмовою згодою особи, яку планується залучити до таких СКР та з дотриманням вимог законодавства щодо охорони праці при виконанні таких робіт.
Як повідомлялось, участь у суспільно корисних роботах з боку безробітних є добровільною і оплачується на рівні не нижче за мінімальну зарплату, яка на сьогодні складає 6700 грн. Крім того, оплату за виконання таких робіт можуть дофінансовувати з обласних бюджетів.
Фото: КМУ