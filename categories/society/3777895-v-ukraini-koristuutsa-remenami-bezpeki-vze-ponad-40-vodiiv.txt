В Україні кількість водіїв, які користуються ременями безпеки, нині становить 40,14%.

Про це на пресконференції в Укрінформі повідомила директорка Центру демократії та верховенства права Олеся Холопік, презентуючи результати відповідного дослідження.
"Центр демократії та верховенства права разом із ГО Vision Zero, починаючи з 2017 року, проводить дослідження рівня користування ременями безпеки серед водіїв. І сьогоднішнє дослідження показує, що рівень використання ременів безпеки становить уже 40,14%", - зазначила вона.

За її словами, якщо порівняти цей показник із показником 2020 року (26,04% - ред.), то можна побачити значний прогрес у цьому питанні.
Як зазначив керівник дослідження Віктор Загреба, воно проводилося упродовж серпня цього року. До вибірки було включено 30 206 водіїв. Дослідження проводилося у 18 облцентрах: Вінниці, Житомирі, Івано-Франківську, Києві, Кропивницькому, Луцьку, Львові, Миколаєві, Одесі, Полтаві, Рівному, Сумах, Тернополі, Ужгороді, Хмельницькому, Черкасах, Чернівцях, Чернігові.

Дослідження проводилося методом спостереження за автомобілями на перехрестях, вулицях і інших безпечних місцях без взаємодії з громадянами.
Координатор дослідження Максим Шульга поінформував, що найгіршими показники щодо користування ременями безпеки були зафіксовано у трьох містах - Одесі, Кропивницькому, Миколаєві.

Хоча у Кропивницькому цей показник зріс у порівнянні з даними 2020 року - до 21,8%. В Одесі і Миколаєві у порівнянні з 2020 роком цей показник знизився і зараз зафіксований на рівні 24,8% і 17,3% відповідно.
Найкращі показники застосування ременів безпеки зафіксовані у Києві та Львові - на рівні 67,1% і 62% відповідно.
У Рівному і Житомирі ці показники становлять 52,6% і 55,7%. Із 2020 року у цих двох містах рівень використання ременів безпеки зріс більш ніж удвічі.
В інших містах рівень застосування ременів безпеки - менш як 50%.
За словами аналітиків, усі міста, окрім Одеси і Миколаєва, де рівень користування ременями безпеки у порівнянні з 2020 роком знизився, і Вінниці та Черкас, де зміна у цьому питанні перебуває у межах статистичної похибки, покращили результат у порівнянні із 2020 роком.
"Динаміка - позитивна, ми це підтримуємо і ми вдячні тим людям, які все більше і більше пристібаються, а також - патрульній поліції за її роботу у цьому напрямку. Але ми маємо як держава, як суспільство прагнути досягти європейських рівнів, а це від 97 до 99% у різних країнах", - заявив Загреба.
Як зазначив керівник дослідження, щоб максимально швидко наблизитися до 100-відсоткових показників у цьому питанні, необхідно спільно працювати і надалі і громадянському суспільству, і органам поліції, і виконавчій владі, і законодавцям.
Як повідомлялося, за перший квартал 2023 року в Україні сталося 4 538 ДТП із постраждалими – майже стільки ж, скільки за той самий період 2021 року.