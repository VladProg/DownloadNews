Спільну декларацію про наміри підписали у середу в Берліні міністр освіти та науки Оксен Лісовий та міністерка освіти на наукових досліджень ФРН Беттіна Штарк-Ватцингер.

Про це повідомляє кореспондентка Укрінформу.
Підписання «Спільної декларації про наміри щодо співробітництва в галузі науки, технологій та інновацій» відбулось у рамках заходів з нагоди 30-річчя Українсько-німецького науково-технічного співробітництва. Попередній декларації також виповнилося 30 років, вона була підписана у 1993 році.

«У світі зростаючої конкуренції потрібні надійні партнери. Ми посилюємо наше співробітництво з Україною. Наша мета - надати імпульси для української науки та досліджень, допомогти Україні на шляху до європейського майбутнього», - сказала Штарк-Ватцингер.

«Ми сьогодні підписали декларацію про наміри щодо підписання нового договору про науково-технологічну співпрацю. Він передбачає створення в майбутньому центрів досконалості саме в сфері науки, щоб на їх базі в подальшому створювати державні дослідницькі центри», - пояснив Лісовий.
Він зазначив, що Україна отримує інвестиції від німецької сторони на створення таких дослідницьких центрів, на які згодом будуть «нанизуватися» додаткові ресурси як фінансові та матеріальні, так і ресурси людського капіталу.
Міністр зауважив, що сьогодні в українській політиці виникла гостра потреба в оновленні в галузі дослідницької діяльності, дослідницької інфраструктури, в аспекті людського капіталу, насамперед науковців, оновлень у функціонуванні освітньої сфери. Отже настав час оновити документ, хоча в принципі, на думку глави МОН, подібні документи треба було б оновлювати кожні 10 років.

Делегація Міністерства освіти та науки України здійснює візит у Берлін 8-9 листопада. Його метою є подальше поглиблення німецько-українського співробітництво у сфері науки та досліджень.

Українські та німецькі колеги відвідають у Берліні заклади, де працюють вчені обох країн, зустрінуться з ними та із студентами. Окремі члени делегації також беруть участь у Берлінському тижні науки.

Як повідомлялося, німецька міністерка Беттіна Штрак-Ватцингер здійснила візит в Україну в лютому цього року.
Фото: Ольга Танасійчук