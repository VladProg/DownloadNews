Вищий антикорупційний суд задовольнив клопотання про арешт 1,57 мільйона доларів і 1,3 мільйона гривень, які були вилучені під час обшуку квартири, якою користується екснардеп Микола Мартиненко.

Про це інформує ГО “Центр протидії корупції”, передає Укрінформ.
“Вищий антикорсуд задовольнив клопотання НАБУ та арештував $1,57 мільйона та 1,3 мільйона гривень, вилучені під час обшуку квартири, якою користується екснардеп Микола Мартиненко”, - йдеться у повідомленні.
У пресслужбі Спеціалізованої антикорупційної прокуратури підтвердили Укрінформу арешт судом цих активів екснардепа.
Як повідомлялося, Шевченківський райсуд Києва 22 жовтня 2018 року розпочав розгляд справи щодо ексдепутата Мартиненка. Окрім нього, у справі проходять ще п’ятеро обвинувачених: Володимир Богданець, Олександр Сорокін, Сергій Перелома, Руслан Журило та Валерій Васильков, які є посадовцями "Нафтогазу України", "Об'єднаної гірничо-хімічної компанії", "СхідГЗК" та "Ядерного палива".
За даними САП, Мартиненку та Василькову інкримінується заволодіння коштами ДП "НАЕК "Енергоатом" при укладенні та виконанні контрактів на постачання обладнання для цього підприємства від чеської компанії Skoda JS та укладенні й виконанні контракту між Skoda JS і компанією Bradcrest Investments SA на загальну суму 6,4 млн грн.
2 жовтня 2019 року стало відомо, що Шевченківський райсуд Києва передав цю справу до ВАКС.