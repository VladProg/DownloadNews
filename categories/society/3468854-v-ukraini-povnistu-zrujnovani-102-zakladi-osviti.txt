Внаслідок вторгнення російської федерації на територію України повністю зруйновано 102 заклади освіти.

Як передає Укрінформ, про це повідомив міністр освіти і науки Сергій Шкарлет в Телеграмі.
“Станом на сьогодні, повністю зруйновано 102 заклади освіти, пошкоджень зазнали – 1412 закладів”, - сказав міністр освіти і науки.
Він зазначив, що ворог продовжує обстрілювати заклади освіти.
“Учора це була одна зі шкіл Лисичанська. У цей момент у її підвалі ховалися 23 людини, зокрема і налякані діти. Стіни вистояли – врятували життя нашим громадянам”, - повідомив Шкарлет.
Він зауважив, що статистика руйнувань дитячих садочків, шкіл, університетів зростає щодня.
За його словами, завдяки мужнім і відданим своїй справі вчителям, викладачам, вихователям освітній процес триває там, де дозволяє безпекова ситуація.
“На тимчасово окупованих територіях керівників закладів освіти зобов'язують здійснювати навчання російською мовою та за освітніми програмами рф. Однак більшість українських учителів та керівників вірні нашій державі, вони звільняються з роботи і відмовляються від будь-якої співпраці з окупантами. Я пишаюся кожним таким освітянином! Ви наші герої! Герої освітнього фронту!”, - сказав Шкарлет.

Він також поінформував про складну ситуацію в Криму, де “окупаційна влада не зупиняється у викоріненні всього українського у закладах освіти”.
“Також утисків зазнають кримські татари – їх позбавляють права вчитися рідною мовою. Рішуче засуджую такі дії”, - сказав міністр.
Він наголосив, що злочинам, які вчиняє рф у сфері освіти України, буде надана належна правова оцінка як у національних, так і міжнародних судах.
Як повідомлялося, із 24 лютого триває повномасштабне вторгнення в Україну російських військ.