В Україні розпочинається проєкт «Rebuild Ukraine. Inclusion», присвячений проблемі включення потреб людей з інвалідністю в процесі відбудови країни.

Про це повідомила виконавча директорка ГС «Ліга Сильних» Дар’я Сидоренко під час круглого столу в Укрінформі.
«Ми сьогоднішнім днем починаємо серію подій, які присвячені врахуванню проблем людей з інвалідністю, і дотримання законодавства ЄС під час відбудови. І мета цієї активності полягає в тому, що ми, знаючи про всі питання, про всі архітектурні недоступності, всі бар'єри, які існують в нашому суспільстві, ми зменшимо, а де буде можливо - приберемо такі бар'єри», - сказала Сидоренко.
Вона зазначила, що в рамках проєкту передбачена робота з органами влади, як з центральними, так і з місцевими, а також робота з організаціями громадянського суспільства.
У рамках проєкту було проведено дослідження «Моніторинг доступності модульних містечок для людей з інвалідністю».
За словами Сидоренко, дослідження показало, що в переважній більшості такі модульні містечка недоступні для людей з інвалідністю.
«При евакуації людей з інвалідністю питання житла постало найбільш разюче. Знайти житло для людини з інвалідністю, яка має додаткові вимоги до такого житла, було надзвичайно складно. І модульні містечка - це певний такий варіант, як можна швидко та тимчасово забезпечити людей місцепроживанням. Але в більшості такі модульні містечка не передбачені для людей, які пересуваються на кріслах колісних, які мають проблеми з зором, або вони не бачать, і також для тих людей, які мають стому, і потребують приватного простору для її обслуговування», - сказала представниця «Ліги Сильних».
Сидоренко зауважила, що варто підвищити відповідальність за недотримання державно-будівельних норм. Крім того, запровадити індикатори архітектурної доступності з боку тих інституцій, які надають фінансування на таку відбудову.
У результаті проєкту «Rebuild Ukraine. Inclusion» планується створити так звану дорожню карту для представників влади та громадських організацій. Восени запланована презентація результатів.
Проєкт реалізується за підтримки Європейського форуму інвалідності.
Як повідомлялося, Міністерство соціальної політики України та організація «Європейський форум інвалідності» співпрацюватимуть у забезпеченні прав людей з інвалідністю в Україні.