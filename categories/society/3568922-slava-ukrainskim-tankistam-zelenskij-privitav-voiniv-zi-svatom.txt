На плечі воїнів-танкістів війна покладає найбільші випробовування, небезпеки та труднощі.

Як передає Укрінформ, про це йдеться у вітанні Президента Володимира Зеленського воїнам-танкістам, ветеранам танкових військ, працівникам танкобудівної галузі України з нагоди професійного свята.
«На плечі воїнів-танкістів війна покладає найбільші випробовування, небезпеки та труднощі. Ви завжди на передовій, стійко і самовіддано прикриваєте піхоту в обороні та мужньо і сміливо прокладаєте їй шлях через бойові порядки ворога в наступі. Ваша підтримка є життєво необхідною для військ в усіх видах бою», - заявив Зеленський.
Як він зауважив, і сьогодні, у день свого професійного свята, українські танкісти ведуть важкі, запеклі бої з ворогом, упевнено й непохитно стоять на шляху російського агресора, даючи йому гідну відсіч та щоденно проявляючи героїзм, відвагу і непереможний характер.
Від імені Українського народу Президент подякував особовому складу та ветеранам танкових військ за сумлінне виконання військового обов’язку, мужність і самопожертву, які вони демонструють, боронячи рідну землю.
«Схиляємо голови перед героями, які віддали своє життя за Україну. Ми завжди пам’ятатимемо їхній подвиг. Висловлюю вдячність конструкторам, інженерам і працівникам української танкобудівної галузі та робітникам танкоремонтних підприємств за наполегливу працю і вагомий внесок у нарощування бойових спроможностей цього потужного роду військ», - заявив Зеленський.
Президент переконаний, що українські танкісти й надалі надійно стоятимуть на захисті свободи і незалежності нашої держави.
«Зичу усім українським воїнам-танкістам міцного здоров'я, незламного духу у відстоюванні територіальної цілісності України та нових перемог у боях з окупантами. Слава українським танкістам», - заявив Зеленський.
Як повідомлялося, День танкістів відзначається щороку в другу неділю вересня.