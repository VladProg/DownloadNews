Народні депутати ухвалили законопроєкт, яким пропонується зробити номер "112" єдиним для надання екстреної допомоги громадянам.

Як повідомляється на сайті парламенту, його підтримали 308 народних обранців, передає Укрінформ.
У пояснювальній записці до документа зазначено, що метою законопроєкту є підвищити ефективність надання екстреної допомоги шляхом розвантаження екстрених служб та створити єдиний центр прийняття та обробки повідомлень.
Створення та впровадження системи 112 також є одним із зобов’язань у рамках Угоди про асоціацію з Європейським Союзом, з однієї сторони, та Європейським Союзом, Європейським співтовариством з атомної енергії і їхніми державами-членами, з іншої сторони (стаття 392 Глави 14 «Інформаційне суспільство» Розділу V «Економічне та галузеве співробітництво», а також Додаток XVII-3).
Закон розширює повноваження оперативно-диспетчерських служб, що приймають екстрені комунікації за номерами 101, 102, 103, 104; зобов'язати відповідні органи та установи забезпечувати Службі 112 та оперативно-диспетчерським службам, що приймають екстрені комунікації за номерами 101, 102, 103, 104, цілодобовий онлайн-доступ до відповідних фактичних даних із результатами фіксації (фотознімки або відеозаписи) технічними засобами (приладами контролю) громадських місць та метаданих до них, сформованих зазначеними технічними засобами (приладами контролю) та інше.
Доступ до єдиного телефонного номера 112 буде надано усім особам, що перебувають на території України (громадянам України, іноземцям та особам без громадянства).
Крім того закон сприятиме чіткому визначенню повноважень органів державної влади, що сприятиме наданню своєчасної та ефективної допомоги населенню в разі виникнення екстрених ситуацій, які загрожують здоров’ю, життю, майну або навколишньому природному середовищу, громадському порядку тощо.
Як зазначив Голова Верховної Ради Руслан Стефанчук, Верховна Рада України ухвалила в цілому Закон (№7581) про внесення змін до деяких законів України щодо вдосконалення системи екстреної допомоги населенню за єдиним телефонним номером 112 , який створює підстави для впровадження в Україні єдиного центру прийняття та обробки екстрених викликів.
«По суті, всі служби - 101, 102, 103 та 104 будуть об’єднані в єдину систему. Принцип «єдиного вікна» дозволить забезпечити кращий рівень надання екстреної допомоги та оперативно залучати декілька екстрених служб у разі виникнення невідкладних ситуацій», - додав Стефанчук.
Як повідомляв Укрінформ, законопроєкт №7581 «Про внесення змін до деяких законів України щодо вдосконалення системи екстреної допомоги населенню за єдиним телефонним номером 112» був внесений у Верховну Раду у липні цього року.