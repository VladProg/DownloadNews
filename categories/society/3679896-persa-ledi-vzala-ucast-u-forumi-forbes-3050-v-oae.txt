Дружина Президента Олена Зеленська на форумі Forbes 30/50 до Міжнародного жіночого дня розповіла, як змінилося життя українських жінок за останній рік і як попри все вони продовжують змінювати світ.

Про це перша леді написала в Телеграмі, передає Укрінформ.
"На форумі Forbes 30/50 до Міжнародного жіночого дня ми, жінки з усього світу – борчиня за права жінок, американська тенісистка, 39-разова чемпіонка турнірів Великого шлему Біллі Джин Кінг, активістка Глорія Стейнем, за модерації Гілларі Родем Клінтон та Міки Бжезінські, – говорили про те, як жінки змінюють світ і як змінюють його просто зараз українські жінки. Такі різні і такі героїчні", - зазначила Зеленська.

Вона підкреслила, зокрема, що якраз напередодні міжнародного форуму Forbes 30/50 надійшла звістка про загибель Яни Рихліцької, яка до повномасташтного вторгнення рф працювала в IT-сфері, а після вторгнення – навчилася тактичній медицині й рятувала людей.
За словами першої леді, десятки, можливо, сотні бійців зобов’язані їй життям, але днями рятувальна автівка Яни потрапила під обстріл під Бахмутом.
"Це лише один болючий приклад змін, які трапились у житті українських жінок. Як звичне життя вмить змінилося на боротьбу і смертельний ризик. Неможливо змиритися з тим, що ми втрачаємо таких людей", - наголосила дружина Президента.

Джерело: телеграм-канал Олени Зеленської
Зеленська переконана, що світ має знати про цей щоденний подвиг і розуміти, якою тяжкою ціною дається зупинення агресії росії.
Як повідомлялося, дружина Президента України Олена Зеленська перебуває з візитом у Об’єднаних Арабських Еміратах.