Ветерани АТО Олександр Швецов та Сергій Храпко, які під час пішого марафону «Із полум’я зродилися» йшли один одному назустріч із Житомира та Києва, зібрали понад 3,1 млн грн на гастроскоп для Головного військового клінічного госпіталю.

Про це у Фейсбуці повідомив Олександр Швецов, передає Укрінформ.
«Дякую, Боже!!! Українці, дякуємо! Ми пішки подолали відстань Житомир-Київ», - написав Швецов.
Станом на ранок 20 травня, ветеранам вдалося зібрали 3,1 млн грн із необхідних 3,6 млн грн на гастроскоп.

Марафон «Із полум’я зродилися» стартував 15 травня. Олександр Швецов вийшов із Житомира, а Сергій Храпко – із Києва і йшли назустріч один одному. Загальна відстань, яку вони здолали – 120 км.
Згодом Швецов повідомив, що вони разом із Храпком встановили рекорд України у номінації «Найбільша кількість кроків, зроблених двома протезованими людьми назустріч один одному».
«Більше 8 років тому, чесно кажучи, я думав, що ходити вже не зможу, а просто буду свій «залишок» пересуватися до пошти за пенсією))) Пацани та дівчата з ампутаціями, не ведіться на цю параною у ваших головах. Бо одного разу у вашому житті зʼявиться дядько з написом на жилетці «Експерт, Національний реєстр рекордів», який підійде та скаже: «Ви встановили новий рекорд України!», - написав Швецов у Фейсбуці.

Олександр та Сергій брали участь у бойових діях у 2014-2015 роках та під час виконання завдань отримали поранення. У Швецова ампутована нога, а у Храпка – рука та нога.
Як повідомляв Укрінформ, ветеран АТО із Житомира Олександр Швецов, який внаслідок поранення втратив ліву ногу та пересувається на протезі, за 8 днів пішого походу зібрав близько 3 мільйонів гривень на автомобілі для ЗСУ.
Фото: Олександр Швецов, Ірина Солошенко/ФБ