Родичів полонених та зниклих безвісти українських військовослужбовців закликають не поширювати їхні персональні дані через ризик шахрайства.

Як передає Укрінформ, про це Координаційний штаб з питань поводження з військовополоненими повідомляє у Телеграмі.
«Координаційний штаб вкотре звертає увагу родин полонених та зниклих українських бійців: не поширюйте персональні дані оборонців, не повідомляйте їх стороннім! Персональну інформацію про ваших рідних військовослужбовців можна повідомляти лише уповноваженим особам. Деталі можна дізнатися у нашій «Дорожній карті», - йдеться в повідомленні.

У Коордштабі нагадали, що днями була викрита злочинна група, яка, маючи доступ до персональних даних оборонців, заволодівала грошима з їхніх банківських рахунків.
«Це стало можливим у зв’язку з отриманням зловмисниками доступу до телефонних номерів полонених та зниклих безвісти захисників», - підкреслили у штабі.
Як повідомляв Укрінформ, кіберполіція викрила злочинну групу, яка оформлювала кредити на зниклих безвісти і полонених військовослужбовців. За попередніми даними, угрупованню вдалося отримати доступ до мобільних номерів понад 20 військовослужбовців, які знаходяться в полоні або зникли безвісти. Загальна сума збитків становить понад 2 мільйони гривень.