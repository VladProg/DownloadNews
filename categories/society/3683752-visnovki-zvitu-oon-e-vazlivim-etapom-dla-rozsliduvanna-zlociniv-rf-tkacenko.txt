Висновки останнього звіту ООН є важливим етапом на шляху міжнародного розслідування злочинів російських загарбників в Україні.

Як передає Укрінформ, про це написав міністр культури та інформаційної політики Олександр Ткаченко в Телеграмі.
"Інформаційна війна триває, ворог не спить, подекуди вдосконалює свої методи, подекуди використовує ті ж самі маніпуляції. Дискредитовувати наших партнерів - це вже звична історія. Останній звіт ООН щодо злочинів росії в Україні одразу став мішенню пропагандистської машини рф з метою нівелювання надважливих результатів звіту, що прямо звинувачують росіян у серйозних злочинах в Україні", - зазначив міністр.
За його словами, звіт ООН чітко доводить, що російська влада скоїла численні порушення міжнародного права, прав людини та міжнародного гуманітарного права у багатьох регіонах України, багато з яких прирівнюються до воєнних злочинів.
"Щодо злочину геноциду - це окремий вид злочинів. Автори звіту не ставили собі завдання доведення чи спростування геноциду. Цей злочин потребує окремого ретельного документування, і така робота ведеться паралельно з доведенням інших злочинів рф в Україні", - зазначив Ткаченко.
Він підкреслив, що висновки звіту ООН є важливим етапом на шляху міжнародного розслідування, суду над російськими воєнними злочинцями і їх притягнення до відповідальності. "Тож пильнуймо своє інформаційне поле та не забуваймо, що ми в епіцентрі гібридної війни", - додав міністр.
Як повідомляв Укрінформ, у четвер було оприлюднено комплексну доповідь Незалежної міжнародної комісії з розслідування порушень в Україні, створеної резолюцією Ради ООН з прав людини.
У доповіді повідомляється, що російською владою була скоєна численна кількість порушень у сфері міжнародного права, прав людини та міжнародного гуманітарного права у багатьох регіонах України та у самій рф. Багато з цих порушень прирівнюються до воєнних злочинів та включають умисні вбивства, напади на цивільних осіб, незаконне позбавлення волі, тортури, зґвалтування, примусове переміщення та депортацію дітей.
Задокументовані випадки невибіркових та непропорційних нападів, а також незастосування запобіжних заходів, що є порушенням міжнародного гуманітарного права.
Крім того, Комісія встановила, що, починаючи з 10 жовтня 2022 року, серійні атаки російських збройних сил на енергетичну інфраструктуру України та застосування тортур російською владою можуть бути прирівняні до злочинів проти людяності.