Президент Володимир Зеленський привітав українців з Днем Державного Прапора та запевнив, що він повернеться у кожне місто та село, тимчасово окуповані росією.

Про це глава держави сказав на церемонії підняття Державного Прапора у столиці, повідомляє кореспондент Укрінформ.
«Синьо-жовтий прапор України знову замайорить там, де є його дім. Там, де він має бути по праву - в усіх тимчасово окупованих містах та селах України, окупованих тимчасово . Замайорить назавжди у Мелітополі на площі Перемоги – там, де не може бути тих, хто програє цю війну. Там буде синьо-жовтий. У Херсоні над площею Свободи - там не може бути прапора тих, хто не знає, що таке свобода. Там буде синьо-жовтий. Він буде на Азовському проспекті у Бердянську та на Зеленій алеї у Скадовську, над АЕС в Енергодарі та над Каховською ГЕС, на Аджигольському маяку та на Савур-Могилі, на берегах Сіверського Дінця, Кальміуса, біля Олешківських пісків. Там не може бути прапору тих, хто вперше чув ці наші українські назви», - сказав Зеленський.

Він переконаний, що у кримських містах також замайорить наш прапор. «Як би хтось не намагався перекрутити історію, саме ці кольори історично пов'язані з Кримом», - сказав Президент.
Зеленський упевнений, що прапор обов'язково майорітиме у Донецькій та Луганській областях.
«Напередодні Дня незалежності ми віддаємо шану одному з найголовніших своїх символів, одній із найбільших своїх святинь - це Державний Прапор України. Поєднання двох кольорів, які ми неймовірно любимо, бережемо та ніколи не проміняємо на жодні інші. Ніколи не визнаємо чужі кольори на своїй землі та своєму небі. Завжди готові захистити свій синьо-жовтий стяг», - підкреслив він.

Президент нагадав, що прапор України має велику історію та багато чого пройшов, багато, де побував.
«Його вносили у парламент у день проголошення незалежності України , він літав у космос разом із Леонідом Каденюком, він був на Північному полюсі разом з нашими полярниками, він підкорював Еверест, був у Стамбулі, Стокгольмі, Турині, огортаючи наших українських переможців на Євробаченні. Був вищим за прапори інших країни», - сказав він.


Зеленський додав, що прапор України підіймали на Олімпійських іграх, він був на броні наших воїнів, які звільняли міста України у 2014 та у 2022 роках від російських загарбників.
Участь у заході взяли представники ОПУ, Верховної Ради та урядовців, військові. Присутні вшанували хвилиною мовчання героїв, які віддали своєї життя, захищаючи наш прапор та нашу країну.

Як повідомляв Укрінформ, 23 серпня в Україні відзначають День Державного Прапора.
Свято встановлене на вшанування багатовікової історії українського державотворення, державної символіки незалежної України та з метою виховання поваги громадян до державних символів України згідно з указом Президента від 23 серпня 2004 року. У 2009 році були внесені зміни до цього указу й заснована щорічна офіційна церемонія підняття прапора 23 серпня по всій Україні.