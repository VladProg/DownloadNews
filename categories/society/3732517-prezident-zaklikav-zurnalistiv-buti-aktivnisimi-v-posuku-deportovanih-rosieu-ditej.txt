Володимир Зеленський закликав журналістів брати активнішу участь у пошуку й поверненні до України дітей, незаконно депортованих російськими загарбниками.

Про це Президент сказав під час спільної з чеським колегою Петром Павелом пресконференції у Празі, повідомляє кореспондент Укрінформу.
«Ми відкрили відповідний центр, є фахівці, які зараз працюють, є реєстр дітей, яких ми вважаємо депортованими силою, ми їх знаходимо потрішки, допомагають журналісти. Тут я звертаюсь до журналістської спільноти: треба в цьому напрямку працювати більше, ви можете знайти цю інформацію іноді швидше, ніж відповідні органи», - зазначив Зеленський.
Він розповів, що розмовляє з іноземними лідерами, у тому числі Папою Римським стосовно необхідності повернення в Україну викрадених Росією дітей.
Президент наголосив, що за депортованих українських дітей треба боротися абсолютно всім.
«Ми повертаємо дітей, мало поки що, але це дуже серйозний виклик», - резюмував глава держави.
Як повідомлялося, за офіційними даними, Росія депортувала 19 493 українських дітей, за неофіційними – ця цифра може становити кількасот тисяч. 380 викрадених малюків Україні вдалося повернути
Фото: ОП