До України повернулися учасники 27-ї антарктичної експедиції, їхній шлях додому тривав майже місяць.

Як передає Укрінформ, про це Національний антарктичний науковий центр повідомляє у Фейсбуці.
“27-ма українська антарктична експедиція повернулася додому: зимівники та зимівниці приїхали з Варшави в Київ сьогодні, 5 травня 2023 року”, - ідеться в повідомленні.
Загалом шлях експедиції з Антарктики в Україну тривав майже місяць. На українському науково-дослідному судні "Ноосфера" 7 квітня команда вирушила зі станції "Академік Вернадський" до Південно-Африканської Республіки. У порт Кейптауна судно прибуло 29 квітня, а звідти літаками та наземним транспортом 27-ма УАЕ дісталася Києва.
"Це була перша експедиція, яку ми відправили на станцію “Академік Вернадський” під час повномасштабної війни – їм довелося вирушати буквально за тиждень після початку вторгнення, щоб змінити колег з 26-ї УАЕ. Деяким людям дивом вдалося виїхати з Харкова, Київщини та інших регіонів, де точилися бойові дії. Але команда зібралася, дісталася Антарктики і рік відпрацювала на відмінно. Всі завдання виконані експедицією в повному обсязі на високому рівні. І сьогодні ми вітаємо їх вдома", – заявив директор Національного антарктичного наукового центру Євген Дикий.
27-ма українська антарктична експедиція впродовж року проводила дослідження та спостереження за трьома основними напрямами: геофізика, біологія, метеорологія, а також забезпечувала функціонування станції.






В Україну повернулися учасники 27-ї антарктичної експедиції / Фото: Національний антарктичний науковий центр































Разом із зимівниками в Україну повернулися учасники сезонної експедиції, які працювали впродовж антарктичного літа. Зокрема, це команда технічних фахівців, що виконували невідкладні роботи з модернізації станції.
"Раніше ми завжди зустрічали наші експедиції дуже урочисто – за участі високих гостей та медіа. В умовах великої війни, на жаль, полярники повертаються не публічно, в розтрощений російською ракетою і до кінця поки не відновлений офіс НАНЦ. Але ми переконані, що зовсім скоро знову настане той час, коли всі разом зустрічатимемо їх в рідному "Борисполі", а "Ноосферу" – в порту Одеси. Дякуємо нашим захисникам, серед яких нині й 15 полярників, за те, що вони цей час наближають", – підкреслив Дикий.
На станції "Академік Вернадський" почала роботу 28-ма УАЕ, яка виконуватиме місію найближчий рік.
Як повідомляв Укрінформ, команду 28-ї української антарктичної експедиції очолив один з найдосвідченіших українських полярників, геофізик Богдан Гаврилюк. Він був керівником 26-ї експедиції, яка після успішного виконання всіх завдань повернулася в Україну вже після початку повномасштабної війни навесні 2022 року. Прибувши додому, Гаврилюк одразу став на захист України, вступивши до лав Державної прикордонної служби.