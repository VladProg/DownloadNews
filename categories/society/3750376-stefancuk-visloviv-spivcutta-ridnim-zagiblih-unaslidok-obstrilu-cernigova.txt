Голова Верховної Ради Руслан Стефанчук висловив співчуття рідним загиблих унаслідок обстрілу Чернігова і побажав швидкого одужання постраждалим.

Про це він написав у соцмережі Х (колишня Твіттер), передає Укрінформ.
«Чернігів. Центр міста. Серед білого дня російські терористи поцілили ракетою у мирне місто. Є загиблі. Мої щирі співчуття рідним і близьким. Є постраждалі. Бажаю швидкого одужання. Не вистачає слів, аби висловити всю лють і ненависть до ворога», - зазначив Стефанчук.
Він назвав Росію варварською країною та наголосив, що «тотальне зло ... має бути винищене».
Своєю чергою керівник Офісу Президента Андрій Єрмак у зв'язку з обстрілом Чернігова написав: «Маємо об‘єднатися проти терористів. Світ повинен зробити все, щоб путінського режиму більше не було».
Як повідомляв Укрінформ, російські загарбники завдали удару по центру Чернігова вдень у суботу, 19 серпня. Внаслідок російського ракетного удару загинуло п'ятеро людей, також відомо про 37 постраждалих, серед яких 11 дітей.
Фото: Ігор Клименко