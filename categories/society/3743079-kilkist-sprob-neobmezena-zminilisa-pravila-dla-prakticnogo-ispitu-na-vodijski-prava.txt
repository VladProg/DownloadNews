Із 1 серпня скасовано обмеження на кількість спроб складання практичного іспиту для отримання водійського посвідчення упродовж двох років з дня видачі свідоцтва про закінчення практичної підготовки для складання практичного іспиту.

Про це інформують у Телеграмі МВС, передає Укрінформ.
“Скасовано обмеження щодо кількості спроб складання практичних іспитів для отримання водійського посвідчення”, - ідеться в повідомленні.
Зазначається, що впродовж року після завершення навчання в автошколі та отримання свідоцтва про теоретичну підготовку кандидат має необмежену кількість спроб для складання теоретичного іспиту та необмежену кількість спроб упродовж двох років з дня видачі свідоцтва про закінчення практичної підготовки для складання практичного іспиту.
У МВС повідомляють, що інтервал між складанням теоретичного або практичного іспитів (у разі неуспішного складання) становить не менше ніж 10 календарних днів
Також зазначається, що результат успішно складеного теоретичного іспиту буде дійсним упродовж одного року, а практичного – два роки.
За інформацією МВС, також оновлено екзаменаційний лист практичного іспиту, у якому чітко визначено типові помилки та критерії для оцінювання здібностей кандидата на право отримання водійського посвідчення.
Як повідомлялося, 31 липня в Україні набув чинності закон, який передбачає штрафи за порушення підготовки водіїв та дозволяє самопідготовку для складання теоретичних іспитів на права.