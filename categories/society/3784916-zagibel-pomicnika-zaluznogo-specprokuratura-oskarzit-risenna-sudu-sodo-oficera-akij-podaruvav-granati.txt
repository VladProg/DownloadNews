Спеціалізована прокуратура у сфері оборони Центрального регіону готує апеляційну скаргу на ухвалу слідчого судді про відмову в застосуванні запобіжного заходу стосовно старшого помічника заступника головнокомандувача Збройних сил України.

Як передає Укрінформ, про це повідомила Спецпрокуратура.
У відомстві нагадали, що підозра фігуранту була оголошена в середу, 8 листопада.
За даними слідства, підозрюваний подарував помічнику головнокомандувача ЗСУ майору Геннадію Частякову шість бойових гранат, одна з яких вибухнула під час огляду подарунків, призвівши до смерті офіцера.
"09.11.2023 Печерський районний суд за підсумком розгляду клопотання спецпрокуратури відмовився застосовувати щодо підозрюваного запобіжний захід. Прокурори Спеціалізованої прокуратури у сфері оборони Центрального регіону готують апеляційну скаргу на вказану ухвалу слідчого судді", – зазначили у відомстві.
Як повідомляв Укрінформ, увечері 6 листопада в селі Чайки Київської області внаслідок вибуху боєприпасу загинув помічник головнокомандувача ЗСУ Геннадій Частяков. Його 13-річний син дістав важкі травми.
Слідство встановило, що подарував гранати Частякову офіцер із апарату головнокомандувача ЗСУ, полковник Андрій Тімченко. Подаровані боєприпаси він набув без відповідного на це дозволу. Ще дві гранати продовжив зберігати у шафі свого робочого кабінету.
Офіцеру інкримінується придбання, зберігання, носіння та збут вибухових пристроїв без передбаченого законом дозволу (ч. 1 ст. 263 Кримінального кодексу України).
Прокуратура клопотала в суді про обрання Тімченку запобіжного заходу у вигляді домашнього арешту. Застосовувати цей запобіжний захід суддя відмовився.