Українські та польські археологи і дослідники виявили у неіснуючому нині селі Пужники на Тернопільщині місце масового поховання поляків, які загинули в 1940-х роках, і звернулися до українських органів влади про проведення ексгумаційних робіт в цьому місці.

Про це повідомив у соцмережі X міністр канцелярії глави польського уряду Міхал Дворчик, передає Укрінформ.
“У колишньому населеному пункті Пужники Чортківського району Тернопільської області польські та українські фахівці в результаті чотирьох місяців важких пошуків останків поляків.., знайшли братську могилу, куди в у 1945 році було складено тіла вбитих селян. Згідно з чинним законодавством, відповідним органам влади України було надіслано запит про надання згоди на ексгумацію, дослідження та гідне поховання”, - написав Дворчик.
Він додав, що це перший випадок за понад дев’ять років, коли в Україні знайшли останки поляків, жертв Волинської трагедії.
За його словами, пошукові роботи проводили фахівці (археологи, антропологи) Польської генетичної бази жертв тоталітаризму – Поморського медичного університету, представник Інституту національної пам’яті, українські археологи та польські волонтери фундації “Свобода і демократія”, а також Асоціації скаутського руху Польщі.
Як відомо, в липні цього року місце пошуків польських жертв Волинської трагедії у Пужниках відвідав прем’єр-міністр РП Матеуш Моравецький.
Тема Волинської трагедії є однією з найбільш суперечливих в українсько-польських відносинах. Погляди Києва і Варшави на причини, відповідальність і кількість жертв з обох сторін дещо відрізняються.
Тему Волинської трагедії в минулі роки й зараз активно використовує російська пропаганда, аби посварити Україну і Польщу.
Фото: Х Michał Dworczyk