У межах третього Саміту перших леді та джентльменів, який відбувся у Києві, міністри охорони здоров'я 14 країн підписали спільну заяву щодо розвитку медичного партнерства.

Про це міністр охорони здоров‘я України Віктор Ляшко повідомив на полях саміту, передає кореспондент Укрінформу.
"Сьогодні у рамках третього Саміту перших леді і джентльменів відбулася історична подія. Відбувся сателітний саміт міністрів охорони здоров'я, в якому взяли участь 14 міністрів охорони здоров'я з різних країн. Міністри підтримали тему саміту і зробили спільну заяву, яка залишається відкритою для інших підписантів. Ця спільна заява об'єднує чотири ключових теми. Перша – це ментальне здоров'я. Друга – міжнародне медичне партнерство. Третя - розвиток кадрових ресурсів системи охорони здоров'я. І четверта - ментальне здоров'я самих медичних працівників. Сьогодні я закликав, щоб ця заява стала основою майбутньої резолюції Європейського комітету Бюро ВООЗ", - сказав Ляшко.
Окрім того, зазначив він, у межах сателітного саміту і Саміту перших леді і джентльменів відбулося підписання меморандумів про співпрацю між українськими закладами охорони здоров'я та лікарнями з різних країн світу.
"25 українських лікарень сьогодні знайшли міжнародних партнерів серед лікарень інших країн світу. 12 головних лікарів приїхали на саміт, буде підписано 15 меморандумів прямо тут, на майданчику саміту. Інші десять - онлайн, також впродовж саміту", - сказав Ляшко.
Він пояснив, що підписані меморандуми передбачають обмін досвідом між українськими лікарями та їх іноземними колегами.
"З української сторони це травми війни, ментальне здоров'я, робота в кризових ситуаціях як під час обстрілів, евакуації, під час роботи з внутрішньо переміщеними особами, так і запуск інноваційних технологій. Зі сторони іноземних колег - це інноваційні протоколи, робота над стійкістю команд, формування кадрових ресурсів. Це обмін тим, чим хто може допомогти на рівні закладу: і лікарські засоби, і медичне обладнання, і конкретні спеціалісти, які в конкретний момент часу можуть підсилити команду або у лікарні України, або у лікарні Литви , Естонії, Молдови", - сказав Ляшко.
Він зазначив, що таким чином запущено формування глобальної мережі міжнародних медичних партнерств на рівні керівників закладів, профільних спеціалістів кожного закладу.
"Ми показуємо, як дипломатія м'якої сили може забезпечити мережу, яка надає допомогу всім, хто її потребує, незалежно від того, в якій країні ти народився, в якій країні ти живеш, і в якій країні ти опинився через те, що хтось зазіхає на твою країну", - сказав Ляшко.
Також, як зазначив Ляшко, в межах сателітного саміту був укладений меморандум про співпрацю на рівні міністерств охорони здоров'я з міністром охорони здоров'я Естонії.
"Сьогодні ми говоримо про глобальне майбутнє, про ті механізми співпраці, які допоможуть Україні євроінтегруватись і виконати умови ЄС для системи охорони здоров'я. Про механізми діджиталізації і обміну даними, які допомагають лікувати тих, хто потребує медичної допомоги, чи українців в країнах тих міністерств, з якими ми підписали меморандуми", - сказав Ляшко.

Також, за його словами, йдеться про покращення медичної освіти, обмін технологіями навчань, обмін досвідом і співпрацю університетських клінік, розвиток інноваційних технологій, зокрема, у складних випадках протезування.
Як повідомляв Укрінформ, 6 вересня в Києві відбувся третій Саміт перших леді і джентльменів. Цього року захід мав назву "Ментальне здоров'я: стійкість і вразливість майбутнього". У заході взяли участь представники кількох десятків країн світу.
Перший Саміт перших леді та джентльменів відбувся у Києві в серпні 2021 року, він мав назву "М’яка сила в новій реальності", другий - у липні 2022 року під назвою "Україна та світ: майбутнє, яке ми (від)будуємо разом".