Нацрада з питань телебачення та радіомовлення переоформила сім ліцензій ТОВ "Телеканал Прямий" на супутникове, ефірне, багатоканальне теле- і радіомовлення через зміну власника.

Рішення ухвалено на черговому засіданні Нацради, передає Укрінформ.
"До нас звернувся ТОВ "Телеканал Прямий" щодо переоформлення ліцензії у зв'язку зі зміною власника, кінцевого бенефіціара та пов'язаних осіб. Власником був закритий недиверсифікований корпоративний інвестиційний фонд "Прайм Ессетс Кепітал", а стало ТОВ "Вільні медіа". Кінцевим бенефіціарним власником був Порошенко Петро Олексійович, стала Глуховська Світлана Миколаївна", - зазначив член Нацради Олег Черниш.
За його словами, перелік пов'язаних фізичних і юридичних осіб зменшився до 15.
Під час засідання медіарегулятор також продовжив на 7 років ліцензії радіо "Львівська хвиля" й ТОВ ТРК "Укрмаіл" (позивні «Експрес радіо»).


Крім того, члени Нацради задовольнили звернення харківської ТРК "Право А/ТВК", телерадіоорганізації "Тернопіль-медіа", студії телебачення TV-43 щодо припинення мовлення.
Як повідомлялося, український медіарегулятор вніс ще 10 телеорганізацій до Переліку програм іноземних телерадіоорганізацій, що ретранслюються.