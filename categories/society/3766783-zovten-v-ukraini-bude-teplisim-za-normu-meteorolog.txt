Середньомісячна температура повітря у жовтні на заході України становитиме 12-13°С, на решті території - 12-15°С.

Про це поінформувала доктор фізико-математичних наук в галузі метеорології Вазіра Мартазінова у пресцентрі Укрінформу.
«Норма середньомісячної температури у жовтні - близько 8°С. Цього року вона буде вищою, аніж у минулому. Зокрема, на заході України температура повітря буде на 2-4°С вище норми та складатиме 12-13°С. На решті території країни температура буде ще більшою - близько 12-15°С», - сказала вона.




Мартазінова також повідомила, що найбільше опадів очікується у Чернігівській, Київській, Житомирській, Рівненській, Хмельницькій, Вінницькій, Тернопільській, Івано-Франківській, Закарпатській та Чернівецькій областях. За прогнозами, опади там складуть 120-150% від місячної норми, яка становить 40-50 мм. Водночас посушливими будуть Сумщина, Полтавщина та Дніпровщина.

Експертка зауважила, що листопад в цілому також буде теплішим, аніж торік. За її словами, у середині листопада можна очікувати перший сніг, який швидко розтане.
Як повідомляв Укрінформ, у Києві влітку 2023 року було зафіксовано 13 температурних рекордів.