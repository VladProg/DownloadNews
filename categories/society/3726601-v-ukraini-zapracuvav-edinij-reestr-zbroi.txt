Відсьогодні в Україні повноцінно запрацював Єдиний реєстр зброї.

Як передає Укрінформ, про це міністр внутрішніх справ Ігор Клименко повідомив у Телеграмі.

“Єдиний реєстр зброї відсьогодні, 23 червня, повноцінно працює”, - заявив Клименко.
За його словами, основними перевагами впровадження ЄРЗ є те, що громадяни зможуть легко отримувати інформацію про свою зареєстровану зброю. Окрім того, завдяки діджиталізації послуг у сфері обігу зброї процедура отримання дозволів буде спрощена.
“Єдиний реєстр зброї передбачає також створення електронних кабінетів. Тож українці зможуть отримати послугу, не виходячи з дому, без відвідування органу Нацполіції, шляхом подачі документів через "Єдине вікно громадянина" або у магазині з продажу зброї”, - зазначив міністр внутрішніх справ.
Для інформування стосовно нововведень працює контакт-центр ЄРЗ за телефоном: 044-33-44-035 та чат-бот у Телеграмі.
Як повідомляв Укрінформ, в Єдиному реєстрі зброї власники можуть продовжити дію дозволу на зброю. Ті власники зброї, які мають діючі паперові дозволи, можуть зробити це, коли спливе їх термін дії.