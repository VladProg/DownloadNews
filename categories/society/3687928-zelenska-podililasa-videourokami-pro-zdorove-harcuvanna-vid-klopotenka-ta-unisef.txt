Дружина Президента України Олена Зеленська оприлюднила серією відеоуроків від відомого кухаря і ресторатора Євгена Клопотенка та Дитячого фонду ООН (ЮНІСЕФ Україна) про те, як обирати здорові звички та правильно харчуватися.

Як передає Укрінформ, про це перша леді написала в Телеграмі.
За словами Зеленської, “в умовах постійного стресу ми забуваємо дбати про себе, обирати здорові звички, правильно харчуватися. Дозволяємо дітям такі некорисні снеки замість поживних перекусів. Обираємо швидкий спосіб “заїсти” стрес, замість того, щоб збалансувати режим”.
“Однак здорове харчування - один з найкращих способів піклування про фізичне й ментальне здоров’я себе та дітей. Тож сьогодні хочу поділитися з вами серією дуже важливих відеоуроків на цю тему від Євгена Клопотенка та Дитячого фонду ООН ЮНІСЕФ Україна. Євген розробив здорове меню для нашої реформи шкільного харчування, і нині його поради мотивують змінювати харчові звички навіть у складні часи”, - зауважила дружина Президента.

За її словами, відеоуроки містять відповіді на питання: яким продуктам приділити увагу під час вагітності та лактації, а яких краще уникати, скільки рідини пити і якої саме, аби почуватися добре; як зробити життя дитини солодким і корисним без зайвого цукру і які поживні речовини потрібні організму під час росту; як попередити виникнення хвороб, вживаючи прості натуральні продукти та правильно готувати, щоб зберегти їх поживні властивості.
“Відео на 10-15 хвилин короткі й зрозумілі, рецепти від Євгена доступні - то чому б не почати шлях до здорового харчування сьогодні?” - зауважила Зеленська.
Як повідомляв Укрінформ, Зеленська запросила освітян доєднатися до вебінарів, щоб продовжити обговорення реформи шкільного харчування.
Фото: ОП