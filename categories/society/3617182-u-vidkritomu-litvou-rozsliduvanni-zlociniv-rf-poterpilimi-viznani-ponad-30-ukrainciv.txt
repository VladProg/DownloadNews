У розпочатому Литвою розслідуванні воєнних злочинів російської федерації статус потерпілого отримали понад 30 громадян України.

Як передає Укрінформ, про це повідомляє Офіс генерального прокурора України за підсумками онлайн-зустрічі очільника ОГП Андрія Костіна з його литовською колегою Нідою Грунскєне та литовськими прокурорами.
Під час зустрічі Костін подякував Литві, яка першою звернулася до Міжнародного кримінального суду щодо розслідування воєнних злочинів росії та підтримує Україну на шляху до перемоги.

«Ми, зі свого боку, працюємо за будь-яких умов. Навіть масовані атаки на цивільну інфраструктуру не завадять прокурорам досягти результату у розслідуванні міжнародних злочинів рф», – наголосив він.
Генпрокурор України відзначив просування в розслідуванні, розпочатому в національній юрисдикції Республіки Литва. Зокрема, повідомляється, що литовські прокурори провели бесіди з понад двома тисячами українських громадян, які тимчасово проживають на території країни. Більш ніж 30 українців отримали статус потерпілих.
Також Костін поінформував про активну співпрацю з Міжнародним кримінальним судом і значні зусилля України для створення спеціального міжнародного трибуналу за злочин агресії. Очільник ОГП привітав підтримку з боку міжнародних інституцій щодо створення компенсаційного механізму.

Зі свого боку Грунскєне підкреслила, що проблеми України не залишають литовських прокурорів байдужими. Генпрокурор Литви висловила готовність докладати ще більше зусиль для притягнення винних до відповідальності.
«Ми відчуваємо підтримку партнерів, зокрема щодо експертної допомоги у документуванні та розслідуванні злочинів. Разом з колегами ми працюємо над створенням ефективного механізму координації зусиль щодо обміну доказами», — додав Костін.
За його словами, згаданий механізм дозволить оперативно обмінюватися інформацією, зберігаючи принципи незалежності розслідування
Як повідомляв Укрінформ, 22 вересня Президент Володимир Зеленський утворив робочу групу, яка опрацьовуватиме питання створення спеціального міжнародного трибуналу щодо притягнення до відповідальності винних в агресії проти України.
Фото: ОГП