Вища рада правосуддя надала згоду на утримання під вартою судді Полтавського районного суду Полтавської області Лариси Богомолової, відрядженої з Бердянського міськрайонного суду Запорізької області, яка підозрюється у державній зраді.

Як передає Укрінформ, про це інформують у ВРП.
“Сьогодні Вища рада правосуддя надала згоду на утримання під вартою судді Полтавського районного суду Полтавської області Лариси Богомолової, відрядженої з Бердянського міськрайонного суду Запорізької області. Таке рішення прийнято за результатом розгляду подання заступника Генерального прокурора, яке надійшло 2 травня 2023 року”, - ідеться в повідомленні.
Зазначається, що суддя Богомолова підозрюється у вчиненні кримінального правопорушення, передбаченого ч. 2 ст. 111 Кримінального кодексу України, а саме у державній зраді, тобто діянні, умисно вчиненому громадянином України на шкоду суверенітету, територіальній цілісності та недоторканності, обороноздатності, державній, економічній та інформаційній безпеці України шляхом надання представнику іноземної держави допомоги в проведенні підривної діяльності проти України, вчиненому в умовах воєнного стану.
“Вища рада правосуддя вважає, що мотиви, наведені у поданні, є обґрунтованими, підтверджуються наданими матеріалами, які містять конкретні факти і докази, що можуть свідчити про вчинення суддею суспільно небезпечного діяння, визначеного Кримінальним кодексом України. Подання відповідає вимогам закону, містить обґрунтування необхідності застосування до судді такого запобіжного заходу, як утримання під вартою”, - ідеться в повідомленні.
У ВРП зауважують, що розгляд клопотання про застосування запобіжного заходу, зокрема, у вигляді тримання під вартою, здійснюється слідчим суддею, судом.
Як повідомляв Укрінформ, раніше СБУ викрила голову Полтавського райсуду у співпраці з російською фсб та «зливанні» даних про захисників Маріуполя.