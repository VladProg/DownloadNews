Чеська Республіка направить Україні 45 млн крон (близько 1,8 млн євро) для надання допомоги внутрішнім біженцям та розмінування деяких територій країни.

Про це повідомляє Radio Prague International із посиланням на МВС Чехії, передає Укрінформ.
Як зазначається, Україна отримає дві дотації від Чехії. Першу у розмірі 25 млн крон (понад 1 млн євро) отримає Дніпропетровська область. Кошти спрямовуються на допомогу тим, хто був змушений залишити свої домівки через російське вторгнення.
«Попри те, що Росія все ще воює в Україні, ми вже намагаємося допомогти якнайшвидше стабілізувати ситуацію в країні», – наголосив міністр внутрішніх справ Чехії Віт Ракушан.
Друга дотація допоможе розмінувати українські території. Передбачається, що проєкт сприятиме підвищенню безпеки мешканців та дозволить людям повернутися до своїх домівок.
Також 15 млн крон (близько 625 тис. євро) буде направлено Молдові на охорону кордону. Виділення коштів у рамках програми «Допомога на місцях» схвалене урядом, повідомляє МВС Чехії.
Кошти, що спрямовуються Молдові, допоможуть краще захищати сухопутний кордон країни, який з початку російського вторгнення перетнули понад 800 тисяч біженців.
Як повідомляв Укрінформ, Чехія закликала Росію повернутися в коло цивілізованих країн і припинити вбивати мирних громадян в Україні.