У Києві судитимуть голову громадської спілки, який намагався підкупити за 100 тисяч доларів народного депутата через його помічника для блокування розгляду законопроєкту.

Як передає Укрінформ, про це Офіс генерального прокурора повідомляє у Телеграмі.
Печерська окружна прокуратура Києва скерувала до суду обвинувальний акт стосовно голови однієї із громадських організацій за фактом надання неправомірної вигоди службовій особі (ч. 4 ст. 27 ч. 4 ст. 369 Кримінального кодексу України).
Розслідування встановило, що голова громадської спілки, яка опікується авторськими правами музичних виконавців на території України, звернувся до помічника народного депутата, голови одного з підкомітетів Верховної Ради із пропозицією надання 100 тисяч доларів неправомірної вигоди. Ці кошти помічник повинен був передати народному депутату за блокування розгляду законопроєкту, яким пропонувалося внести зміни до закону, що значно знизили б корупційні ризики у цій сфері.
Голову громадської спілки затримали під час передачі грошей помічнику народного депутата.
Як повідомляв Укрінформ, у червні Національне антикорупційне бюро і Спеціалізована антикорупційна прокуратура завершили розслідування за фактом підбурювання до надання неправомірної вигоди службовим особам Офісу генпрокурора. За інформацією слідства, посадовці ОГП запропонували бізнесмену за 100 тисяч доларів вирішити його проблеми, пов’язані з кримінальним переслідуванням.
Фото: ОГП