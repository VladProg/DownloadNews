Міністерство культури та інформаційної політики України, Міністерство оборони та спільнота Медіарух оприлюднили спільну заяву щодо роботи журналістів в районах бойових дій.

Як передає Укрінформ, сторони дійшли згоди, що задля дотримання безпекових умов журналісти можуть збирати інформацію на місцях відразу після обстрілів, однак оприлюднювати фото і відео щодо подій навколо військових об’єктів – через 12 годин, цивільних – через три години, йдеться в тексті заяви, оприлюдненої на сайті «Детектор медіа».
«Представники влади та журналістської спільноти «Медіарух» дійшли згоди, що задля дотримання всіх необхідних безпекових умов журналісти можуть збирати інформацію на місцях відразу після обстрілів. При цьому дозволяється оприлюднення зроблених фото та відео представниками ЗМІ та журналістами щодо подій на місці ведення бойових дій по завершенню 12 годин для військових об’єктів, через 3 години – для цивільних об’єктів», – йдеться у повідомленні.
В заяві також зазначається, що українська держава високо цінує самовіддану роботу журналістів, професійність і безстрашність у висвітленні російської агресії проти України. Наразі акредитовані шість тисяч журналістів з моменту повномасштабного вторгнення російських окупантів, які є не просто авторами унікальних новин, важливих розслідувань та репортажів, це люди, які глибоко обізнані у відповідній сфері та працюють в екстремальних, небезпечних умовах.
Сторони в заяві також наголосили, що безпека та захист журналістів є основою свободи слова, тому держава здійснює всі необхідні заходи для безпеки журналістів. Задля створення комфортних умов для роботи журналістів у Києві та Львові працюють медіахаби. На базі УНІА «Укрінформ» відбуваються регулярні брифінги представників Міноборони, ЗСУ, МВС, ДСНС, оперативно надається офіційна інформація, у першу чергу Генеральним штабом ЗСУ, а також через пресофіцерів ЗСУ, мобільні пресгрупи, що працюють у зоні бойових дій.
Представників ЗМІ в заяві закликали неухильно дотримуватися наказу Головнокомандувача ЗСУ генерала Валерія Залужного від 3 березня 2022 року №73, яким встановлено порядок допуску представників засобів масової інформації на військові об’єкти у районі ведення бойових дій на період воєнного стану.
Зокрема, документом визначено алгоритм дій командувачів видів (сил), командирів військових частин і підрозділів ЗСУ під час роботи з представниками цивільних засобів масової інформації.
Визначено також порядок акредитації журналістів національних та іноземних медіа, правила роботи представника засобу масової інформації у районі ведення бойових дій. У районі ведення бойових дій на військові об’єкти можуть бути допущені виключно акредитовані представники ЗМІ з дозволу командира підрозділу.
Цим наказом також затверджено Правила роботи представника засобу масової інформації у районі ведення бойових дій, з якими особисто ознайомлюються представники ЗМІ під час видачі їм прескарти.
У разі порушення цих Правил відбуватиметься скасування акредитації відповідних представників ЗМІ. Автори заяви закликають журналістів уникати розголошення інформації, що може призвести до обізнаності противника про дії Сил оборони та негативно вплинути на хід виконання завдань за призначенням.
Військовим адміністраціям рекомендовано надавати більше інформації ЗМІ про руйнування, спричинені діями ворога, не пізніше ніж через один день після події.
Медіарух – спільнота, що об'єднала журналістів провідних українських медіа, журналістів-розслідувачів та експертів медійних громадських організацій.
24 лютого російська федерація розпочала новий етап війни проти України – повномасштабне вторгнення.