Підготовку кадрового резерву освітян для роботи на деокупованих територіях здійснюватимуть 17 вищих навчальних закладів, які були релоковані з тимчасово окупованих територій.

Про це повідомляється на сайті Міністерства з питань реінтеграції тимчасово окупованих територій, передає Укрінформ.
"Релоковані навчальні заклади визначено пріоритетними для забезпечення підготовки резерву освітян для роботи на деокупованих територіях (ДОТ)", - повідомили в Мінреінтеграції.
Зокрема, йдеться про: Таврійський національний університет імені В. І. Вернадського; Донбаський державний педуніверситет; Донецький національний університет імені Василя Стуса; Донецький національний технічний університет; Приазовський державний технічний університет; Донбаську державну машинобудівну академію; Донбаську національну академію будівництва і архітектури; Маріупольський держуніверситет; Бердянський державний педуніверситет; Мелітопольський державний педуніверситет; Таврійський державний агротехнологічний університет імені Дмитра Моторного; Луганський національний університет імені Тараса Шевченка; Луганський національний аграрний університет; Східноукраїнський національний університет імені Володимира Даля; Херсонський держуніверситет; Херсонську державну морську академію; Херсонський національний технічний університет.
Також, як повідомили в Мінреінтеграції, пріоритетними для підготовки резерву освітян для роботи на ДОТ визначено заклади вищої освіти областей, що межують із тимчасово окупованими територіями або території яких були частково окуповані чи прийняли велику кількість переміщених закладів освіти. Це заклади в Одеській, Миколаївській, Дніпропетровській, Донецькій, Луганській, Запорізькій, Херсонській і Харківській областях.
Підготовка фахівців здійснюватиметься в межах коштів державного та регіонального замовлення.
Як повідомляв Укрінформ, уряд анонсував створення кадрового резерву для роботи на деокупованих територіях. Мова йде, зокрема, про управлінську ланку, а також про медичних працівників, педагогічних працівників. 24 червня Кабінет Міністрів затвердив порядок підвищення кваліфікації працівників державних органів для роботи на звільнених територіях, якою визначив механізм реалізації експериментального проєкту щодо підвищення кваліфікації осіб, які виявили бажання працювати на деокупованих територіях. Йдеться передусім про керівних працівників та спеціалістів державного управління. Також Кабінет Міністрів збільшив кількість бюджетних місць у вишах для медичних та соціальних спеціальностей.