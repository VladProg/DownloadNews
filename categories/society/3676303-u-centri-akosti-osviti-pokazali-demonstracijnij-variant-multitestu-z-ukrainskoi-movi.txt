Український центр оцінювання якості освіти (УЦОЯО) розмістив демонстраційний варіант національного мультипредметного тесту з української мови.

Тест доступний на сайті УЦОЯО, передає Укрінформ.
Як зазначають в УЦОЯО, згідно із визначеною моделлю вступної кампанії, вступники на перший курс закладів вищої освіти проходитимуть національний мультипредметний тест (НМТ). Іспит не буде складнішим за традиційне тестування на ЗНО.
"Щоб переконатися в цьому, навчитися розподіляти час на виконання завдань із різних предметів, визначити теми, над якими варто ретельніше попрацювати, абітурієнтам потрібно буде виконати завдання демонстраційних варіантів НМТ", - наголошують в УЦОЯО.
Тренувальні матеріали з усіх навчальних предметів Український центр оцінювання якості освіти розмістить не пізніше травня. Наразі на сайті УЦОЯО доступні завдання з української мови.

Тест розміщений у спеціальному онлайн-середовищі Львівського регіонального центру оцінювання якості освіти. Інтерфейс запропонованого тестувальника відрізняється від того, який буде на реальному НМТ, однак за структурою, типами завдань, тривалістю їх виконання демонстраційний варіант аналогічний до вступного тесту.
На роботу з блоком демонстраційного варіанта «Українська мова» виділені 60 хвилин, протягом яких потрібно буде виконати 30 завдань.
Як під час проходження демонстраційного тесту, так і під час реального тестування можна вибирати послідовність виконання завдань, за потреби повертатися до того чи того завдання, змінювати варіант відповіді, а після завершення роботи отримати результати тестування з цього предмета.
Як повідомляв Укрінформ, 23 лютого Верховна Рада ухвалила закон, який передбачає для вступу у 2023 році на бакалаврський (магістерський – для медицини) рівень вищої освіти складання національного мультипредметного тесту. НМТ міститиме три блоки завдань, два з яких – обов’язкові, а третій – на вибір вступника. Обов’язкові предмети – українська мова й математика, на вибір – історія України, одна з іноземних мов (англійська, німецька, французька або іспанська), біологія, хімія та фізика. З міркувань безпеки НМТ відбуватиметься протягом одного дня.
Для вступу в цьому році замість результатів НМТ можна буде скористатися результатами НМТ 2022 року або ЗНО 2021/2020 років.