Конкурсна комісія оприлюднила перелік кандидатів до складу Громадської антикорупційної ради при Міністерстві оборони України.

Про це Міноборони повідомило у Фейсбуці, передає Укрінформ.
Зазначається, що під час засідання Комісія із забезпечення проведення конкурсу ознайомилася зі звітами телекомунікаційної компанії «Київстар», громадської організації «Електронна демократія» та Директорату політик цифровізації, цифрового розвитку, цифрових трансформацій і кібербезпеки у сфері оборони Міністерства оборони України.
Згідно зі звітами, технічні втручання, які могли б істотно вплинути на результати голосування, зафіксовані не були.
Водночас державний секретар Міноборони Костянтин Ващенко поінформував комісію та запрошених, що станом на 17:00 31 березня надійшли понад десять письмових звернень зі скаргами й апеляціями на результати голосування як від 11 учасників конкурсу, так і від громадських організацій.
На думку заявників, конкурсна процедура містить низку порушень й ознаки конфлікту інтересів на стадії підготовки, а також ознаки змови та неправомірного втручання у процес під час голосування.
З огляду на це заявники звертаються до Міноборони з вимогою не ухвалювати рішення про формування складу Ради. У протилежному випадку оскаржуватимуть його відповідно до чинного законодавства.
"На підставі п. 17 Положення про Громадську антикорупційну раду комісія вирішила вважати обраними кандидатів до складу Громадської антикорупційної ради при Міністерстві оборони України, які набрали найбільшу кількість голосів за результатами голосування", – зазначили в міністерстві.
Так, до переліку кандидатів увійшли Богдана Ярова, Тетяна Ніколаєнко, Олег Свірко, Анастасія Шуба, Віктор Прудковських, Віталій Кальницький, Костянтин Піонтковський, Євген Грушовець, Віталій Оджиковський, Дмитро Остапенко, Артак Григорян, Віталій Масюк, Геннадій Кривошея, Олександр Геращенко й Олена Трегуб.
Висновок комісії оформлений у протокол та переданий на розгляд Міноборони. Згадані вище звіти та звернення зі скаргами й запереченнями долучені як додатки до протоколу.
Рішення Міноборони про формування Громадської антикорупційної ради та затвердження її персонального складу буде ухвалене після розгляду в установленому порядку письмових звернень, що надійшли.
Рада набуде повноважень після ухвалення відповідного рішення Міноборони, про що буде оголошено додатково.
Як повідомляв Укрінформ, антикорупційна рада при Міноборони створюється для активнішої участі громадськості в забезпеченні оцінки корупційних ризиків у міністерстві та формування відповідних антикорупційних заходів.
Загальнонаціональне онлайн-голосування за кандидатів до Громадської антикорупційної ради при Міністерстві оборони України тривало упродовж 24-25 березня.