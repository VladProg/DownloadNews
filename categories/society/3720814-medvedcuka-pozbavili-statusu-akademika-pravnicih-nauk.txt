Колишнього нардепа від ОПЗЖ, підозрюваного в держзраді кума Путіна, Віктора Медведчука виключили з Національної академії правових наук.

Про це повідомила голова підкомітету з питань вищої освіти комітету Верховної Ради з питань освіти й науки Юлія Гришина, передає Укрінформ.
"Щойно на загальних зборах Національної академії правових наук України було прийнято рішення про позбавлення статусу чинного члена (академіка) Віктора Медведчука. Викорінюємо з України все, що пов'язане з рашистами!", - йдеться у повідомленні.

Рішення про виключення Медведчука зі складу академії підтримали всі 37 присутніх інших академіків, передає ZN.UA із посиланням на джерела у керівництві академії. На зборах затвердили результати цього таємного голосування – 159 "за".
Під час засідання порушували й питання позбавлення звання академіка міністра освіти й науки часів президента-втікача Віктора Януковича Дмитра Табачника. Однак на засіданні заявили, що він виключений зі складу Національної академії правових наук з 2017 року, попри відсутність офіційного повідомлення. Як зазначили джерела, питання його статусу дійсного члена з'ясовується.
Як раніше повідомляло агентство, національна рада з питань телебачення та радіомовлення анулювала ліцензії каналів "Наш", "Максі ТВ", "112", NewsOne, ZIK, UkrLive та "Перший незалежний".