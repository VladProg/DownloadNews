У питанні переходу людей на українську мову не може бути жодних насильницьких дій.

Таке переконання висловила директор департаменту культурно-громадського розвитку Маріупольської міської ради Діана Трима під час круглого столу в Укрінформі на тему «Українська мова – культурно-психологічна потреба народу в умовах зовнішньої агресії».
“У питанні переходу людей на українську мову не може бути ніяких насильницьких дій і фраз “ви маєте”, “ви повинні перейти”. Бо ті регіони, які були окуповані, а потім деокуповані, або люди, які є на сьогодні ВПО, вони пережили багато трагічних подій, які змінили їх усередині майже повністю. Сьогодні заборона або нав'язування чогось для цих людей погіршує ситуацію. Українізація має бути, але вона має бути лагідною”, - наголосила Трима.

Щодо уявлення, що населення східних регіонів більше спілкується російською мовою, вона зауважила, що і в інших регіонах України є ця проблема.
"Я б не казала про те, що люди із східних регіонів України затримують процес впровадження української мови. Переживши те, що їм довелося пережити, у людей є велике бажання скоріше перейти на українську мову. Це роблять і діти, і люди більш дорослого віку”, - зазначила Трима.
Як зауважив у свою чергу заступник директора департаменту інформаційної політики та інформаційної безпеки МКІП Олександр Макобрій, від нас залежить, наскільки буде українська мова представлена у світі.

«Це залежить від потужності державної політики. Потрібна політична воля - вона є. Потрібні реальні дії і вони є», - сказав Макобрій.
Він зазначив, що Міністерство культури та інформаційної політики України є відповідальним за реалізацію та формування державної мовної політики. За його словами, Міністерством здійснюється робота щодо підготовки Державної цільової програми національно-культурного забезпечення розвитку і функціонування української мови до 2030 року.
Макобрій зазначив, що мета програми полягає в тому, щоб подолати наслідки русифікації, також вона передбачає всебічний розвиток і функціонування державної мови у всіх сферах суспільного життя на території України і популяризація української мови у світі.
Програма знаходиться на рівні проєкту, є установлений порядок Кабміну для подальшого внесення на розгляд уряду.
Програмою передбачені такі спеціальні проєкти, як “мовна деокупація” - це подолання наслідків лінгвоциду та заходи з відновлення функціонування державного мовлення на деокупованих територіях.

На переконання заступника директора департаменту інформаційної політики та інформаційної безпеки МКІП, важливим є популяризація української мови - проведення інформаційних кампаній з промоцією мови як в Україні, так і в світі; популяризація української літератури; функціонування національної платформи з вивчення української мови на єдиному порталі.
Іншим спецпроєктом програми є підвищення освітнього потенціалу - вдосконалення рівня володіння і викладання української мови педагогічними працівниками.
Макобрій підкреслив, що серед основних стратегічних цілей програми є: українська мова - мова надання публічних послуг; українська мова - мова комунікації, ведення документації та споживання інформації; українська мова - мова спілкування у побуті; системна промоція української мови у світі.
Як повідомляв Укрінформ, Комітет з питань гуманітарної та інформаційної політики підтримав проєкт Державної цільової програми розвитку та поширення української мови й ухвалив рішення звернутися до Кабінету міністрів з пропозицією його затвердження.
За даними дослідження, до 81% українців повністю відмовилися від медіапродуктів російського виробництва.
Фото: Кирило Чуботін