В Україні опрацьовується можливість створення єдиної державної школи для дистанційного навчання.

Про це повідомив голова комітету Верховної Ради з питань освіти, науки та інновацій Сергій Бабак на брифінгу в Медіацентрі Україна – Укрінформ.

"Зараз влада думає над тим, щоб створити окрему велику державну дистанційну школу, щоб об’єднати не тільки тих дітей, які перебувають зараз за межами України, а й для того, щоб об’єднати дітей, які є внутрішньо переміщеними особами і їм подекуди важко приходити на навчання в тому місці, де вони перебувають. І щоб об’єднати навіть діаспору, яка є за межами України, щоб вони могли одночасно здобувати українську освіту і освіту країни, у якій перебувають", - зазначив парламентарій.
За його словами, ідея такої школи належить комітету, і зараз це питання обговорюється з Міністерством освіти та науки, триває пошук донорів і ресурсів.
Бабак додав, що у найближчі місяці буде представлено більше інформації про таку школу.
Водночас він запевнив, що діти, які виїхали з України після повномасштабного вторгнення росії, залишаються учнями тих шкіл, де вони навчалися до 24 лютого, з кожною дитиною школи підтримують зв'язок.