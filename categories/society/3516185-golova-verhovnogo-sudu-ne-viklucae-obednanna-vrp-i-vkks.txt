Голова Верховного суду Всеволод Князєв не виключає об’єднання Вищої ради правосуддя (ВРП) і Вищої кваліфікаційної комісії суддів (ВККС) в процесі реформи органів суддівського врядування.

Про це він сказав в інтерв’ю Укрінформу в контексті заходів з виконання вимог, які ставляться ЄС перед Україною в частині судової реформи, як перед країною-кандидатом в члени ЄС.
“Не виключаю питання об’єднання ВККС із ВРП чи створення кваліфікаційної палати всередині Вищої ради правосуддя, в тому числі можливість створення кваліфікаційних комісій по регіонам, що дало б змогу швидко заповнювати вакансії, які з’являються у судовій системі”, - сказав Князєв.
На його думку, реформу органів суддівського врядування – Вищої ради правосуддя (ВРП) і Вищої кваліфікаційної комісії суддів (ВККС) необхідно поглибити.
Князєв зауважив, що та система органів кваліфікаційного відбору суддів, яка існує сьогодні, не впорається з кількістю вакансій, що є на сьогоднішній день, а це 2 тисячі суддів по країні. Тому, за його словами, треба подумати, яким чином провести цю реформу в такому ключі, щоб дозволити цим органам ефективно відібрати необхідну кількість суддів.
“Ми мали б обговорити те, що, можливо, немає необхідності централізації цих повноважень на рівні Києва. Можливо, їх можна децентралізувати, і таким чином пришвидшити процес добору на посади суддів”, - додав він.
Як повідомляв Укрінформ, глави держав та урядів Європейського Союзу 23 червня ухвалили рішення про надання Україні статусу країни-кандидата на входження до ЄС.
Президент Володимир Зеленський запевнив, що попри розв’язану росією війну Україна продовжить втілювати законодавство, норми та правила Європейського Союзу, а Кабінет Міністрів розробить відповідну дорожню карту для виконання вимог вступу до ЄС.