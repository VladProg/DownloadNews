У понеділок, 24 квітня, стартував Всесвітній тиждень імунізації. Його мета нагадати про важливість щеплень для захисту від хвороб людей різного віку.

Про це повідомляє Центр громадського здоров'я, передає Укрінформ.
"Вакцинація — єдиний спосіб захиститися від потенційно смертельних недуг і можливість уникнути додаткових навантажень і на здоров’я громадян, і на систему охорони здоров’я загалом. ...Сьогодні в умовах війни імунізація є питанням національної безпеки, оскільки здоров’я українців — усіх разом і кожного зокрема, залежить від рівня охоплення щепленнями в країні", - наголошують в Центрі громадського здоров'я.
У ЦГЗ зазначають, що через війну росії проти України медична система зосереджена на допомозі бійцям Збройних сил України та тим цивільним, які постраждали внаслідок обстрілів ворожих військ. Мінімум, який громадяни можуть зробити, щоб зменшити навантаження на лікарні та лікарів, - вакцинуватися.
У ЦГЗ нагадують, що в Україні всі діти мають обов’язково отримати щеплення проти десяти захворювань: туберкульозу, поліомієліту, дифтерії, кашлюка, правця, кору, гепатиту В, гемофільної інфекції, краснухи, епідемічного паротиту.
"Ці вакцини безоплатні, їх закуповують державним коштом. Для всіх дорослих потрібно кожні десять років поновлювати щеплення від дифтерії та правця", - зазначають у ЦГЗ.
Переривання планової вакцинації — відповідно до національного календаря профілактичних щеплень — навіть на короткий період, підвищує ймовірність спалахів інфекцій і захворювань, які попереджає вакцинація.
За даними Центру громадського здоров'я, в останні роки показники охоплення щепленнями в Україні не перевищували 80%. Відтак, ще в жовтні 2021 року в Україні зафіксували спалах поліомієліту, а в січні 2022 року виявили другий випадок захворювання. Тепер в країні зафіксовано і спалах кору.
Докладно про кожне захворювання з Календаря профілактичних щеплень можна дізнатися на сайті Центру громадського здоров'я.