Головнокомандувач Збройних сил України Валерій Залужний зустрівся з хлопчиком Іваном, здійснивши його мрію.

Як передає Укрінформ, про це повідомила у Фейсбуці мати хлопчика Олена Варфоломеєва.



«Цього року, цього страшного і важкого для всіх нас року, у моєї дитини сталося справжнє передноворічне диво!) Коли кілька тижнів тому мені зателефонували з департаменту соціальної політики з запрошенням взяти участь в акції «Стань Святим Миколаєм» для дитини, яку війна розлучила з татом, я особливо ні на що і не розраховувала. Запропонували сину написати листа з побажаннями. Моя дитина нічого не попросила, окрім аби тато знайшовся… А ще написав, що мріє про зустріч з Валерієм Залужним. Я той лист передала як є», - розповіла жінка.



За її словами, через якийсь час пролунав телефонний дзвінок: «Валерій Федорович запрошує Івана на зустріч. І чекає його, аби передати від Святого Миколая подарунок».


«Учора мого сина обійняв Валерій Залужний. Обійняв так, як, мабуть, обійняв би батько», - написала мати хлопчика. Вона переконана, що колись Іван обов‘язково покаже це фото своєму татові. І хоч головна його мрія ще попереду, зауважила жінка, але відбулося те, що дало синові найцінніше, - віру в те, що можливо все.


Як повідомляв Укрінформ, 17 грудня представники скаутської організації «Пласт» передали головнокомандувачу Збройних сил України Валерію Залужному Вифлеємський вогонь миру.