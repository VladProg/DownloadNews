Люксембург розуміє, що таке бути окупованим, тому ця країна з перших днів надавала допомогу Україні.

Таку думку інтервʼю Укрінформу озвучив люксембурзький журналіст Мішель Мертен, який здійснив благодійний тур від Люксембурга до Києва.
"На початку повномасштабного вторгнення міністр закордонних справ Люксембургу у зверненні до парламенту сказав, що 24 лютого 2022 року для України – це те, чим для люксембуржців є 10 травня 1940 року. Тоді нацистська Німеччина вдерлася в Люксембург та окупувала його. Усі люксембурзькі родини пам’ятають тих, хто постраждав, хто загинув у концтаборах, бо чинив опір чи не хотів служити в німецькій армії", – сказав він.
Мертен підсумував, що народ Люксембургу розуміє, що таке бути окупованим, чим він пояснив передачу Україні NLAW його країною вже в лютому 2022 року.
Водночас журналіст розкритикував Німеччину за довгі дискусії щодо військової допомоги Україні на початку повномасштабного вторгнення.
"Я – німець, і можу сказати, що в Німеччині досі багато хто вважає Росію нашим партнером. Важливо також згадати німецьке ставлення до відповідальності за Другу світову війну, в якій, на їхнє переконання, жодна країна не постраждала більше, ніж Радянський Союз", – пояснив Мертен.
Водночас журналіст додав, що з часом люди змінили свою думку, і в Німеччині також є консенсус, що потрібно захищати і підтримувати Україну.
Як повідомляв Укрінформ, прем’єр-міністр Люксембургу Ксав'є Беттель наголошував, що Люксембург надав українській армії озброєння на суму 50 млн євро, підтримує біженців і надає гуманітарну допомогу.