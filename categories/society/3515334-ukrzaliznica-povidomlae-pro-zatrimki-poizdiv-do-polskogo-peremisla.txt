На ділянці польської залізниці Медика-Перемишль польські залізничники продовжують роботи з відновлення контактної мережі, тож затримки ще деякий час зберігатимуться.

Про це повідомляє Укрзалізниця у Телеграмі, передає Укрінформ.
"Ранкове оновлення щодо затримок на ділянці польської залізниці Медика-Перемишль. Польські залізничники, на жаль, продовжують роботи з відновлення контактної мережі, тож затримки ще деякий час зберігатимуться, а наші поїзди долатимуть ушкоджену ділянку під тепловозом", - йдеться в повідомленні.
Станом на 08:45 закінчується висадка пасажирів поїзда №716 Київ — Львів — Перемишль, посадка на зворотний рейс буде оголошена одразу після завершення. Поїзд №706 Перемишль — Львів — Київ теж буде відправлятися із запізненням, наразі поїзд знаходиться на шляху до Перемишля по ст. Мостиська.
Двогрупний поїзд №53 з Києва та №35 з Одеси також очікує по Мостиській, у той час як №32 із Запоріжжя наразі на під'їзді до Львова. Уточнені затримки зворотних рейсів повідомлять згодом, коли польські колеги визначать черговість та порядок проїзду.
Усім пасажирам рейсів, що затримуються на шляху з Польщі, Укрзалізниця готова запропонувати зручні пересадки — необхідно звертатися до провідників та чергових по вокзалах, які проінструктовані та зможуть разом із диспетчером запропонувати опції, щоб якнайшвидше дістатися пункту призначення.
В Укрзалізниці зазначили з приводу ранкових ракетних ударів, що уважно слідкують за ситуацією на колії, диспетчери чітко «ведуть» кожен поїзд і за необхідності оперативно змінюватимуть маршрут і швидкість потяга, цей механізм вже чітко відпрацьований для убезпечення пасажирів.
Як повідомляв Укрінформ, через ремонтні роботи на польській залізниці сталася затримка деяких потягів, проте вони вже практично відновили свій рух.