Ідея створити стяг із відбитками ніжок щойно народжених українців та показати його світові належить мукачівській лікарці акушерці-гінекологу Лілії Теличко. Накладати відбитки почали в Мукачеві, згодом до акції долучилися ще десять незламних міст України.

Про це Лілія Теличко розповіла в коментарі кореспонденту Укрінформу.
За її словами, прапор символічно подарували президентці FIGO Міжнародної федерації гінекології та акушерства Джин Конрі на Всесвітньому конгресі акушерів-гінекологів FIGO2023 у Парижі.
"Ми розгорнули його на відкритті конгресу, у залі, де одночасно були присутні 8 тисяч найкращих лікарів цього профілю з усього світу. Зал аплодував, більшість жінок плакали", - розповіла лікарка Теличко.
За її ідеєю, на прапорі мали бути відбитки щойно народжених українців - ручки та ніжки. Але оскільки новонароджені діти тримають руки в кулачках, то зрештою, вирішили робити тільки відбитки ніжок.
Як розповіла Теличко, стартував проєкт у липні. Першими відбитки ніжок маленьких українців зробили в Мукачеві та Ужгороді. Далі прапор помандрував у інші міста України, які з початку російського вторгнення протистоять ворогу та є прикладом незламності і стійкості - це такі знакові міста, як Харків, Дніпро, Краматорськ, Запоріжжя, Одеса, Київ.








Лікарі презентували у Парижі прапор із відбитками ніжок новонароджених українців / Фото: Лілія Теличко



















"Початково ми планували, що на прапорі буде 10 відбитків із 10-ти різних міст країни. Але в одному колеги нас неправильно зрозуміли, і "натоптали" самі десять пар відбитків. Але це загалом вийшло дуже класно, відтак, ми маємо 10 міст України та 20 відбитків маленьких ніжок. Найменший учасник проєкту важив всього 1,2 кг," - каже Лілія Теличко.
Лікарні, які взяли участь у проєкті - це Лікарня Святого Мартина” (Мукачево), Регіональний перинатальний центр (Харків), Івано-Франківський обласний перинатальний центр, Перинатальний центр (Київ), Ужгородський міський пологовий будинок,Пологовий будинок №5” (Одеса), Обласний перинатальний центр “Мати і дитина” (Тернопіль), Центр сімейної медицини №1 (Краматорськ), Регіональний медичний центр родинного здоров’я (Дніпро), Пологовий будинок №3 (Запоріжжя).
Як зазначила лікарка Теличко, автори проєкту мали на меті показати всьому світу, що Україна живе та буде жити. Доказом цього й стали відбитки маленьких ніжок на синьо-жовтому прапорі.