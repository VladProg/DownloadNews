Урядова уповноважена з питань гендерної політики Катерина Левченко наголосила, що проблема гендерно зумовленого насильства лишається в центрі уваги державної політики й в період війни.

Про це сказала на пресконференції «Гендерно зумовлене насильство: історії постраждалих під час війни в Україні. Як допомогти в умовах війни?» в Медіацентрі Україна-Укрінформ.

“Проблема гендерно зумовленого насильства як була актуальна для України, так вона і залишається актуальною. І це не лише українське національне питання. Це проблема, яка є в усьому світі. Чи загострила війна цю проблему? Так, як і будь-які інші соціальні проблеми, тому що змінилося кардинально наше життя з повномасштабним вторгненням. В якихось сім’ях зменшилися ресурси, виникли нові проблеми, зруйновані заклади, які надавали таку допомогу, виникає нова реальність, в якій ми живемо. Реальність постійного стресу. Майже постійного горювання у зв’язку з тими втратами, які є, серйозного психологічного навантаження”, - зазначила Левченко.
Вона зауважила, що все це не може не впливати на ситуацію з домашнім насильством, як частиною гендерно зумовленого насильства.
“Чи говорить це про те, що держава не приділяє цьому увагу? Ні в якому разі. Питання залишається в центрі державної політики. І те, що Україна в червні минулого року ратифікувала Стамбульську конвенцію - “Конвенцію ради Європи про запобігання насильству стосовно жінок та домашньому насильству і боротьбу з цими явищами”, це якраз яскравий приклад і підтвердження того, що тема знаходиться в центрі уваги, у фокусі державної політики. Для цього навіть під час повномасштабного вторгнення у держаному бюджеті України передбачено близько 180 мільйонів гривень субвенції на підтримку створення і розвиток послуг для постраждалих від насильства”, - підкреслила урядова уповноважена.

Вона додала, що така субвенція також передбачалася і була реалізована у 2021 році, а також передбачалася на 2022 рік, але ці гроші були спрямовані на підтримку Збройних сил України.
За словами Левченко, цими коштами розпоряджається Міністерство соціальної політики, і вони розподіляються потім на основі запитів громад.
“Тобто громада, яка бачить таку потребу, це також є дуже важливим моментом, тому що громада має, скажімо, побачити і артикулювати цю потребу, вона заповнює спеціальну форму, звертається до Міністерства соціальної політики і після цього проходить конкурс, відбір тих заявок, які є, і на основі цього конкурсного відбору вже фінансується така робота. А потім і Міністерство соціальної політики, і Національна сервісна служба України здійснюють моніторинг того, як відбувається робота, яким чином витрачені кошти і як надається допомога в таких сервісах, які створені на місцях”, - пояснила Левченко.
За її словами, органи місцевого самоврядування мають бути свідомі того, що саме вони повинні забезпечувати таку роботу і подавати заявки на відповідну субвенцію.
Як повідомляв Укрінформ, 20 червня 2022 року Верховна Рада ратифікувала Конвенцію Ради Європи про запобігання насильству щодо жінок і домашньому насильству (Стамбульську конвенцію).