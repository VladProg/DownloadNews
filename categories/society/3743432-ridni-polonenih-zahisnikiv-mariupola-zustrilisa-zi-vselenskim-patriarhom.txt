Дружини та мама українських військовослужбовців, що перебувають в полоні в Росії, та дружина українського воїна, загиблого внаслідок теракту в Оленці, відвідали Стамбул і зустрілися з Вселенським патріархом Варфоломієм.

Про це повідомляє власкор Укрінформу.

“Ми представляємо інтереси більше п'ятдесяти родин військовослужбовців, які нині перебувають в російському полоні. Мій чоловік загинув внаслідок теракту в Оленівці, але я продовжую боротьбу за звільнення всіх наших військовополонених. Я продовжую справу мого чоловіка, який завжди допомагав та дуже турбувався за своїх побратимів. Коли їхала в Стамбул, донька намалювала плакат з написом “Оленівка”, аби ми всі пам’ятали, що боротьба за звільнення наших хлопців триває та має продовжуватися постійно”, - сказала на зустрічі з Генеральним консулом України в Стамбулі Світлана Солонська, дружина загиблого офіцера НГУ.

Чоловік Світлани був важкопоранений під час теракту в Оленівці, належної медичної допомоги він не отримав. Тривалий час не було інформації про його стан, згодом Світлана випадково знайшла тіло чоловіка в одному з київських моргів за збігом ДНК.
“Ми готові стукати в будь-які двері, просити про будь-яку допомогу, аби хоч якось наблизити звільнення наших хлопців з полону. Відлік часу йде не на місяці або тижні, а на дні та години, оскільки умови утримання жахливі, ставлення жахливе. Про дотримання Женевських конвенцій годі й згадувати, Росія діє всупереч усім міжнародним нормам”, - наголосила на зустрічі Лариса Улахли, мама військовослужбовця в/ч 3057 Нацгвардії України Федіра Улахли.

Федір - єдиний син Лариси, він потрапив у полон, вийшовши з "Азовсталі" після 86 діб спротиву.

“Наші хлопці зробили неймовірне, це справжній подвиг, який вже ввійшов в історію. Зараз вони у російському полоні, якщо це так можна назвати. Їх катують, морять голодом, принижують, застосовують тортури, жорстокість яких поза межами людського розуміння. Вже є випадки повернення тіл закатованих з полону. Полон, який мав бути короткостроковим та відповідно до визначених міжнародним правом норм, триває вже другий рік. Світ не може просто так дивитися на це”, - сказала Лариса Слаєва, дружина військовополоненого Олександра Царьова, азовця, дворазового чемпіона України, чемпіона Європи, тренера та судді міжнародного класу з боксу.

Зв'язку з чоловіком Лариса, як і інші, не має. Дещиці інформації, актуальність якої підтвердити важко, має від звільнених з полону.
“Ми боремося за звільнення наших чоловіків, синів, братів, за всіх українських воїнів і вдячні Туреччині, президентові Ердогану за посередницькі зусилля, які вже принесли позитивні результати. Це стосується як звільнення військовополонених та політичних в'язнів, так і мирних ініціатив та зернового коридору. Маємо велику надію, що цей візит сприятиме звільненню наших рідних, всій наших військовополонених”, - сказала Наталія Касаткіна, дружина азовця Руслана Середи.
Чоловік Наталі є учасником АТО з 2014 року, проходив службу на передовій, зокрема в Пісках, Щасті, Золотому, Водяному, Павлополі, Ясинуватій та Маріуполі. Був поранений та контужений на Азовсталі, у полоні з 18 травня минулого року.
“Чоловік, який пішов на війну, який боронить свою Батьківщину, - герой. Але й кожна із вас - героїня, оскільки ви ведете боротьбу за своїх рідних, не здаєтеся попри відчай, не втрачаєте надії та дієте. Ви знаєте, що Туреччина дуже багато робить, не полишаючи зусиль, аби наші хлопці повернулися додому. Звичайно, ці зусилля не припинять і будуть продовжувати свою посередницьку роль для звільнення військовополонених”, - сказав на зустрічі генеральний консул України в Стамбулі Роман Недільський.
Учасниці зустрічі подарували генконсулу прапор “Фортеця Азовсталь” як символ героїчної оборони та подвигу українських воїнів.
Дружини та мама українських військовослужбовців зустрілися зі Вселенським патріархом Варфоломієм. Його Всесвятість благословив їх, побажав щонайшвидшого повернення всіх полонених та депортованих, включно з дітьми, яких Росія незаконно вивезла з України. «Я вірю в Перемогу України! Ми постійно молимося за всіх вас», - зазначив він.
Вони також відвідали Medistate Hospital у Стамбулі, де на зустрічі з представниками медзакладу говорили про лікування та реабілітацію поранених.
Як повідомляв Укрінформ, це не перший візит рідних військовополонених в Туреччину. У травні цього року група дружин та мама (серед яких були Лариса Слаєва та Лариса Улахли) відвідали Анкару, де зокрема зустрічалися з головним радником президента Туреччини та омбудсменкою з питань прав жінок та дітей, передали листи президенту Реджепу Таїпу Ердогану та міністру національної оборони. Також ця група згодом відвідала Женеву.
Фото: Ольга Будник