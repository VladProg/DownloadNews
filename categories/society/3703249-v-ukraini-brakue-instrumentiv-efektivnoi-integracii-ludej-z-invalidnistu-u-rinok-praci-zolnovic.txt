Охочих працювати серед людей з інвалідністю більше, ніж вважають роботодавці, тому головне завдання уряду – знайти ефективні інструменти, які б дозволили повноцінно інтегрувати цих людей у ринок праці.

На цьому під час круглого столу «Працевлаштування людей з інвалідністю: європейські перспективи в Україні» в медіацентрі «Україна – Укрінформ» наголосила міністр соціальної політики України Оксана Жолнович.
«Рівень бажання працювати серед осіб з інвалідністю насправді вищий, ніж про це говорять роботодавці. Це один зі стереотипів, буцімто люди з інвалідністю не хочуть працювати. Очевидно, нам просто бракує інструментів поєднання цих двох категорій на ринку праці», - сказала міністр.
Вона нагадала, що торік з 2,7 млн людей з інвалідністю офіційно працевлаштовано було лише близько 700 тис., тоді як решта або працювали нелегально, або не повідомляли про свій статус при працевлаштуванні, чи просто жили коштом пенсій та соціальної допомоги.
«Нині у нас кардинально змінюється портрет людини з інвалідністю. Це молодий хлопець чи дівчина, які були активними до війни. Вони не готові зачинятися у квартирах після отримання інвалідності. І головне завдання Міністерства соцполітики, уряду в цілому, парламенту – змінити підходи і правила взаємодії з такими людьми, які будуватимуться не на патерналістських засадах, не у формі виплат допомог, а у форматі створення гідних повноцінних умов для якісної самореалізації людей з інвалідністю», - зазначила Жолнович.
Вона додала, що урядовці зосереджені на розв'язанні комплексної задачі інтеграції в соціальне та трудове життя людей з інвалідністю, яка складатиметься із надання вчасної і якісної реабілітації, забезпеченні можливості здобуття нових або додаткових навичок замість втрачених і надання набору послуг з підтримки та супроводу при працевлаштуванні.
Як повідомлялося, в Україні триває робота над законопроєктом 5344-д, який має на меті створити ефективні можливості для осіб з інвалідністю долучатися до активного соціально-економічного життя.