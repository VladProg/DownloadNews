У Міністерстві охорони здоров’я дали поради, що необхідно зробити у випадку укусу кліща.

Про це повідомляє Укрінформ із посиланням на Телеграм-канал МОЗ.
Як зазначили у відомстві, пік активності кліщів припадає на весняно-осінній період. Природне середовище кліщів — ґрунт і трава (у т.ч. сухостій). Звідти вони переповзають на людей і прокушують найніжніші ділянки шкіри. У небезпеці може бути голова, а також місця прилягання одягу до тіла.
Іксодові кліщі є переносниками небезпечних інфекційних захворювань, серед яких кліщовий енцефаліт і бореліоз (хвороба Лайма).
Утім, не кожна вкушена людина хворіє. Все залежить від того, скільки часу минуло від укусу — що меншим є цей час, то нижчий ризик розвитку захворювання.
Видалити кліща можна як у травмпункті, так і самостійно. Якщо робити це самотужки, краще скористатися спеціальним пінцетом, який продають в аптеці. Також це можна зробити пальцями, загорнутими в марлю. Кліща витягують перпендикулярно поверхні шкіри, схопивши ближче до хоботка. При цьому не треба різко смикати і крутити комаху. Якщо хоботок залишився у шкірі, його витягають за допомогою стерильної голки, як скалку. Місце укусу слід обробити антисептиком.
У МОЗ застерігають, що не потрібно заливати місце укусу олією або спиртом - це може спричинити загибель кліща і значно збільшить ризики інфікування.
Якщо упродовж кількох тижнів після укусу з'являються такі симптоми, як лихоманка, болі та втомлюваність чи висипання на шкірі, слід звернутися до лікаря.

Як повідомляв Укрінформ, Міністерство охорони здоров'я цього тижня отримало 120 тонн лікарських препаратів у якості гуманітарної допомоги.