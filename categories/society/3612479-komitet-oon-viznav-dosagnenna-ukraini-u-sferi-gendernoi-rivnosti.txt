Комітет ООН із ліквідації дискримінації щодо жінок на своїй жовтневій сесії у Женеві визнав досягнення України у сфері гендерної рівності.

Обговоренню цієї події була присвячена панельна дискусія "Результати розгляду Комітетом ООН дев’ятої періодичної доповіді в Женеві”, що відбулася в Укрінформі. Учасники дискусії констатували, що за останні два місяці Україна вже вдруге доповідає у сфері прав людини.
"У вересні доповідали про захист прав людей, а в жовтні ми доповідали про Конвенцію щодо ліквідації всіх форм дискримінації щодо жінок. Це черговий раз свідчить, що права людини для нас важливі, незважаючи на те, що в країні триває війна. Ми багато говорили про те, як порушуються права жінок у зв'язку з розв'язаною росією повномасштабною війною. Підготовкою доповіді займалося міністерство соціальної політики України за участю урядової уповноваженої з питань гендерної рівності Катерини Левченко, а також міністерств, дотичних до виконання цієї Конвенції», - зазначила заступниця міністра соціальної політики Уляна Токарєва.

Вона додала, що також у Женеві були підготовлені 10 альтернативних звітів від громадських об’єднань України з прав людини. Тобто Комітет мав можливість розглянути як урядовий документ, так і незалежне бачення громадських правозахисних організацій.

«Той факт, що участь у представленні доповіді брали представники багатьох міністерств, прокуратури, секретаріату Кабміну, свідчить, що на сьогодні політика забезпечення рівних прав та можливостей жінок і чоловіків стосується абсолютно всіх сфер державного управління», - наголосила Левченко.


Комітет ООН визнав численні досягнення України у сфері гендерної рівності: це й ухвалення законів про запобігання домашньому насильству, внесення змін до законодавства щодо кримінальної відповідальності стосовно домашнього насильства, це і введення у законодавстві поняття гендерно зумовленого насильства, прийняття низки державних стратегій та національних планів, ратифікація Конвенції Ради Європи про запобігання та боротьбу з насильством щодо жінок та домашнього насильства.
Учасники панельної дискусії підкреслили: усе це свідчить, що, незважаючи на війну, Україна не нехтує соціальною сферою та гендерною політикою.
18−19 жовтня 2022 року в Женеві делегація уряду України взяла участь у 83-й сесії Комітету ООН з ліквідації дискримінації щодо жінок. Під час засідання Комітету відбувся захист дев’ятої періодичної доповіді України.
Як повідомляв Укрінформ, дружина Президента Олена Зеленська наголошує, що про сексуальне насильство під час війни треба говорити і розслідувати кожен випадок.