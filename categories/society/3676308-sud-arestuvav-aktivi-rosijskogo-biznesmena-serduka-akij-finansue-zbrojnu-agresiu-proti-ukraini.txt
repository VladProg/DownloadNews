Суд за матеріалами Служби безпеки України наклав арешт на активи російського бізнесмена Миколи Сердюка, причетного до фінансування збройної агресії проти України, зокрема випробовувань бойової авіації та ракет рф.

Як передає Укрінформ, про це повідомляє СБУ.
Рішення суду стосується шістьох компаній з виробництва та дослідження бурової техніки, а також виготовлення аграрної продукції у Київській та Сумській областях. Загальна вартість арештованих активів становить 60 мільйонів гривень.






СБУ арештувала активи російського бізнесмена, який фінансує випробовування ворожих ракет / Фото: СБУ




























Слідство становило, що Сердюк є власником московського дослідного заводу бурової техніки та Гідроінжбуду і входить до найближчого оточення керівників фінансово-промислових груп кремля. За його вказівками підконтрольні українські підприємства виробляли високотехнологічну продукцію для буріння нафтогазових свердловин і продавали її за кордон.
За даними СБУ, значну частину отриманих прибутків бізнесмен спрямовував на фінансування науково-випробувальних полігонів російської федерації, зокрема на навчальні центри, де росіяни випробовували власну бойову авіацію й ракетне озброєння.
Щоб приховати свій бізнес в Україні після повномасштабного вторгнення, Сердюк намагався переписати власні підприємства на дев’ятьох представників підконтрольних комерційних структур. У Сумській області та в одній із країн Європейського Союзу він створив дві нові фірми для нелегального виведення власних прибутків з України.
Оборудка бізнесмена була викрита та заблокована співробітниками СБУ. Під час обшуків в офісах, виробничо-складських приміщеннях та помешканнях фігурантів у Києві й Сумах виявлені чорнові записи, бухгалтерська звітність, мобільні телефони та комп’ютерну техніку із доказами незаконної діяльності.
Кримінальне провадження розпочате за ч. 2 ст. 110-2 (фінансування дій, вчинених з метою насильницької зміни чи повалення конституційного ладу або захоплення державної влади) Кримінального кодексу України.
Планується повідомлення про підозру Сердюку та підконтрольним йому керівникам українських комерційних структур. Вирішується питання про передачу згаданого майна Національному агентству з питань виявлення, розшуку та управління активами, одержаними від корупційних та інших злочинів (АРМА).
Як повідомляв Укрінформ, раніше в дохід України стягнули активи Демурінського ГЗК російського виробника титану та майно російського олігарха вартістю 2 млрд гривень.