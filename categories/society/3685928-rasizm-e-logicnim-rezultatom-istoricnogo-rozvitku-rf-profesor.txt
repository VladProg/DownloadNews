Сучасний так званий рашизм є логічним результатом розвитку історії росії та ідеологічних доктрин, що існували з 15-го століття.

Про це сказав доктор історичних наук, професор, завідувач відділу актової археографії Інституту української археографії та джерелознавства імені М. С. Грушевського НАН України Віктор Брехуненко під час презентації в Укрінформі книги «Заборонити рашизм».

«Виникнення рашизму на теперішньому етапі і таке його поширення у російському суспільстві, коли він увійшов у плоть і кров переважної кількості населення сучасної російської держави, – це не винахід путіна. Це – логічний розвиток усієї попередньої московської історії і їхніх ідеологічних доктрин починаючи з кінця 15-го століття і до сьогодні», - сказав він.
За словами історика, ці концепції і практики путіна мають прямих "ідеологічних попередників" у минулих війнах московії проти України та інших сусідів.

Брехуненко зазначив, що до середини 18-го століття Європа розуміла, що спадкоємицею Русі як держави є Гетьманщина, натомість московія – це "окрема субстанція, і що її треба, як писали тогочасні французькі дипломати, "загнати туди, звідки її вивів Петро І".
«І ця книжка нагадує європейцям про те, що слід повернутися до інтелектуальних набутків тих часів і зрозуміти, у який спосіб потрібно організовувати геополітичну рівновагу на цьому всьому просторі. Бо нехтування від середини 18 століття цими набутками призвело до появи рашизму у всіх його проявах і практиках», - вважає історик.
Зі свого боку кандидат історичних наук, міністр закордонних справ України у 2007–2009 рр., керівник Центру дослідження росії, проректор з міжнародної діяльності Київського університету імені Бориса Грінченка Володимир Огризко зауважив, що слово «рашизм» має стати в один рядок з поняттями «італійський фашизм», «німецький нацизм» тощо.

«Це – поняття одного рівня. Це все – злочинні режими, які мають бути покарані. І саме це має стати нашим важливим, національним, як мені здається, завданням – покарати рашизм і його ідеологів, які сьогодні окопалися у москві, і покарати виконавців, які цю ідеологію застосовують», - переконаний керівник Центру дослідження росії.
«Заборонити рашизм» - це перше науково-публіцистичне видання, в якому дається визначення рашизму як ідеології та суспільної практики сьогодення. Автором ідеї створення книги й натхненником проєкту був професор, академік НАПН України, фундатор і ректор Університету Грінченка (2007–2022) Віктор Огнев'юк.
У книзі досліджуються витоки формування російського месіанства та експансіонізму, які стали підґрунтям до творення імперської ідеології «русского мира» і вилилися у пряму військову агресію проти України.