Дружина Президента України Олена Зеленська проводить консультації з партнерами щодо організації відпочинку для українських дітей у літніх таборах за кордоном.

Про це вона розповіла в інтерв‘ю українським ЗМІ, повідомляє кореспондент Укрінформу.
"Я зараз проводжу консультації і прошу колег з інших країн. Прошу, щоб вони прийняли наших дітей на відпочинок. Це можуть бути об‘єднані табори з місцевими дітьми, можуть бути мовні табори, де наші діти влітку зможуть відпочивати і вивчати мови. Я прошу всіх, щоб вони потурбувалися не тільки про тих дітей, які зараз в Україні і можуть виїхати, але й також про дітей, які вже там (за кордоном - ред.) перебувають", – сказала Зеленська.

Вона повідомила, що обговорювала це питання з першою леді Франції Бріжит Макрон. "Прошу, щоб вона потурбувалася про наших дітей, які влітку будуть майже на самоті, тому що батьки в більшості пішли працювати", – зазначила дружина Президента.
Своєю чергою, Зеленська поінформувала щодо роботи українських таборів для літнього відпочинку. За її словами, частина таборів зможе запрацювати, якщо обласні військові адміністрації нададуть такий дозвіл.
Як повідомлялося, понад шість мільйонів громадян України виїхали за кордон з початку бойових дій.