У Києві відбулась презентація проєкту з мультидисциплінарної реабілітації поранених військовослужбовців "Лоти турботи".

Презентація проєкту відбулась під час брифінгу в Медіацентрі Україна - Укрінформ.
"У зв'язку з тим, що ми вже комплексно реабілітували більш ніж 65 військовослужбовців, ми побачили, що коштів насправді не вистачає. Бо для якісної реабілітації повинні бути кошти. ... Ми зрозуміли, що нам треба залучати кошти, щоб дати можливість реабілітуватись більшій кількості бійців. І ми придумали проєкт, який називається "Лоти турботи" і в якому залучимо близько 50 відомих людей, які нас підтримують і будуть підтримувати. Вони виставлять свій лот, щось важливе, щось особливе та те, що цінне, і люди, які донатитимуть на цей лот, його отримають", - сказав головний лікар реабілітаційної клініки Сергій Крижановський.
Він зазначив, що, таким чином, планується зібрати кошти на реабілітацію мінімум 100 поранених бійців. За його словами, вже є великий список тих, хто хоче отримати реабілітацію - це понад 60 військовослужбовців.
Крижановський зауважив, що беруть на реабілітацію тільки тих, хто хоче повернутися на фронт або вмотивовані бути корисними для держави.
Крім того, нині в реабілітаційній лікарні підтримку можуть отримувати 16 військових одночасно, процес відновлення може тривати від двох тижнів і більше.
Першим лотом буде майстер-клас від української фехтувальниці на шаблях, олімпійської чемпіонки Ольги Харлан.





"Зі сторони спортсменки я можу сказати, що реабілітація - це дуже важливо. Як психологічна, так і фізична. Протягом своєї кар'єри я дуже багато стикалася з травмами, і я розумію, наскільки це важливо. А військовим це в рази більше потрібно", - сказала Харлан під час брифінгу.
Ще плануються лоти з українським кухарем Євгеном Клопотенком, співаком Дзідзьо та іншими відомими особистостями.
Як повідомлялося, Бородянський центр соціально-психологічної реабілітації населення планують відкрити вже у жовтні, наразі Центр активно відбудовується.