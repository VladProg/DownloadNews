Національна поліція направила до Державного бюро розслідувань кримінальне провадження щодо вибуху гранати, який призвів до загибелі військовослужбовця, помічника головнокомандувача ЗСУ Валерія Залужного.

Як передає Укрінформ, про це повідомила пресслужба Нацполіції у Телеграмі.
“Сьогодні, 7 листопада, підслідність у кримінальному провадженні, внесеному до ЄРДР поліцією Київської області за фактом підриву гранати в с. Чайки на Київщині, що призвело до загибелі військовослужбовця, прокуратурою була визначена за Державним бюро розслідувань”, - йдеться у повідомленні.
Як повідомляв Укрінформ, ввечері 6 листопада у селі Чайки Київської області внаслідок вибуху боєприпасу загинув військовослужбовець, його 13-річний син важко травмований. Головнокомандувач Збройних сил України Валерій Залужний підтвердив загибель свого помічника Геннадія Частякова. За його інформацією, спрацював невідомий вибуховий пристрій.