Національне агентство з питань запобігання корупції та громадська організація "Інститут постінформаційного суспільства" запрошують охочих українців пройти навчання з пошуку доказів для застосування санкцій, використовуючи інструменти Open Source Intelligence (OSINT).

Про це під час пресконференції в Укрінформі повідомила очільниця напряму мінімізації корупційних ризиків у санкційній політиці НАЗК Агія Загребельська.

"Якщо ми хочемо, щоб санкційна політика партнерів була максимально активною, то тут ресурсу НАЗК, правоохоронних органів, розвідувальних служб об'єктивно виявиться недостатньо. ...Ми з Дмитром Золотухіним (виконавчий директор Інституту постінформаційного суспільства - ред.) стоїмо на старті проєкту, до якого можемо запрошувати долучитися - це перший формат взаємодії громадськості і державного органу в напрямі поєднання санкційної політики та OSINT - це навчання громадських розслідувачів, осіб, які готові допомагати НАЗК у санкційній політиці. Сьогодні ми працюємо з десятками волонтерів, але охочих набагато більше", - сказала вона.

Загребельська також пояснила, що багато працівників НАЗК пройшли відповідне навчання щодо OSINT від 24 лютого минулого року, тому що агентство взяло на себе з перших днів повномасштабного вторгнення невластиву функцію - санкційну.
"Українська санкційна політика, і не тільки українська, на момент повномасштабного вторгнення не була побудована таким чином, щоб мати можливість дуже швидко працювати з тисячами санкційних цілей, і відповідно НАЗК стало одним із органів, який узяв на себе функцію, щоб допомогти державі швидко це побудувати і масштабувати", - сказала представниця НАЗК.

Вона наголосила, що інструменти OSINT допомагають знаходити обґрунтування та докази для застосування санкцій, і будь-який громадянин України може використовувати цей механізм, допомагаючи ідентифікувати осіб, схеми обходу санкцій, здобувати обґрунтування та інше.

"Якщо ми говоримо про російських пропагандистів, то для того, щоб застосувати санкції, більшість юрисдикцій вимагає, щоб було обґрунтування того, що вони дійсно підтримували російську агресію після 24 лютого, і не просто як "хтось щось розказав, що вони підтримують". Деякі юрисдикції вимагають, щоб це був саме їх прямий виступ, наприклад, на ютуб-каналі. А для цього необхідно проаналізувати всі відеозаписи з тим чи іншим пропагандистом, встановити, що саме ті меседжі можуть сприйматися як підтримка війни, відповідним чином їх задокументувати та передати партнерам", - поінформувала Загребельська.

Виконавчий директор ГО “Інститут постінформаційного суспільства” Дмитро Золотухін заявив, що конкретним напрямом діяльності цієї організації на даному етапі є залучення волонтерів до партнерства з НАЗК у санкційній сфері.


"Метою громадської організації є імплементація практик OSINT у державний сектор, у тому числі шляхом організації волонтерської діяльності для виявлення, документування та опису активів, юридичних та фізичних осіб, які можуть бути піддані санкціям", - сказав він.
Як повідомлялося, Громадська організація “Інститут постінформаційного суспільства” (ІПС) з 2015 року навчає усіх охочих практикам Open Source Intelligence (OSINT). Близько 30 офлайнових тренінгів по OSINT проведено у 19 містах України, які загалом відвідало близько 1900 осіб, створено відеокурси OSINT Academy та OSINT.live, які пояснюють тактику та навички ведення розслідувань за допомогою відкритих джерел.
Основне фото: mip.gov.ua