У 2024 році Національний мультипредметний тест складатиметься із чотирьох предметів. І розпочнеться тестування у травні.

Про це на брифінгу в Медіацентрі Україна - Укрінформ сказав заступник міністра освіти та науки Михайло Вінницький.
"До формату, який був - 2 обов'язкових предмети та один на вибір, - ми додаємо додатковий предмет вибір. Відповідно, формат НМТ у 2024 році буде 3 +1: українська мова, математика, історія України і один предмет на вибір. Чотири предмети будуть в об'єднаному тесті, відповідно 4 години, з перервою. Тестування в один день", - сказав Вінницький.

Він додав, що з урахуванням безпекової складової тестування відбуватиметься не в один по всій країні, а буде розтягнуто у часі.
"Ми рухаємося в сторону того, що є стандартом у Євросоюзі, а саме: на випуску зі школи перевіряється не менше 5 предметів", - додав Вінницький.
Заступник міністра пояснив, що до формату ЗНО не повертаються з технічних причин, оскільки ЗНО проводилося із розрахунку один предмет в один день, що неможливо організувати в межах країни у період воєнного стану.
Як додав на брифінгу голова Комітету Верховної Ради з питань освіти Сергій Бабак, у парламент буде внесено відповідний законопроєкт, який врегульовує питання вступу і оцінювання знань у 2024 році.

"У нас у законодавстві прямо прописано, як має складатися ЗНО, як воно має проводитися. Тому кожного року ми вносимо спеціальний закон, і зараз у Раді реєструється відповідний законопроєкт, який регулюватиме проведення НМТ у 2024 році", - сказав Бабак.
Як пояснила на брифінгу директорка УЦОЯО Тетяна Вакуленок, НМТ, як і минулий раз, буде проводитися онлайн в Україні та за кордоном.
Обов'язковими предметами будуть українська мова, математик, історія України. Учасники НМТ можуть обрати четвертий предмет з переліку: іноземна мова (англійська, французська, німецька, іспанська), біологія, фізика, хімія, географія.
Як уточнила Вакуленко, в предметі історія України буде охоплено період із 16 сторіччя до сучасності.

Тестування складатиметься з двох етапів: 60 хвилин на блок з української мови, 60 хвилин - на блок з математики, перерва, потім 60 хвилин на блок історії України, ще 60 хвилин - на предмет на вибір.
Як наголосила Вакуленко, з урахуванням того, що предметів стало більше, Національний мультипредметний тест розпочнеться раніше.
"Якщо минулого року ми тестували у червні-липні, то у 2024 році тестування розпочнеться раніше, плануємо це зробити у травні. У 2024 році ми не зможемо дозволити дві зміни тестувань, адже тест став довше, і нам потрібно більше днів, щоб охопити всіх учасників тестування", - пояснила Вакуленко.
Вона нагадала, що у 2023 році на НМТ зареєструвалося близько 280 тис осіб. Наступного року, за її словами, очікується приблизно така сама кількість.
Вона додала, що продовження терміну складання НМТ також важливо з огляду на те, що його можуть складати як особи, які перебувають за кордоном, а так і ті, хто перебуває на тимчасово окупованих територіях.
Також враховується ситуація з повітряними тривогами - під час повітряної тривоги учасники НМТ перебуватимуть в укритті і повернуться до тестування після відбою.
Як і у 2023 році, тестування відбуватиметься у тимчасових екзаменаційних центрах у закладах освіти. У 2024 році планується встановлювати в цих центрах металодетектори.
"У наступному році ми посилимо заходи безпеки в тимчасових екзаменаційних центрах і будемо використовувати металодетектори", - сказала Вакуленко.
За її словами, це пов'язано з тим, що у 2023 році були випадки, коли учасники НМТ приносили з собою мобільні телефони і користувалися ними під час складання тесту.
Також, сказала вона, тестування проводитиметься і за кордоном, але поки що кількість екзаменаційних центрів не визначено.
Вакуленко зазначила, що після затвердження нормативної бази будуть доступні демонстраційні тести і кожен охочий може з ними ознайомитися.
Як повідомляв Укрінформ, у 2023 році основна сесія Національного мультипредметного тесту розпочалася 5 червня і тривала до 23 червня. Додаткова сесія пройшла з 11 по 24 липня . На НМТ у 2023 році зареєструвалося 284 тис. осіб.
Фото: Євген Котенко