Україна і Словаччина незабаром поновлять спільні патрулювання кордону. Наразі українські та словацькі прикордонники провели тренінги зі спільного патрулювання.

Як передає Укрінформ, про це на своєму сайті повідомляє Державна прикордонна служба.
Заходи проводились у два етапи - 26 та 27 вересня, а також 10 та 11 жовтня. До участі у складі спільних патрулів, аби удосконалити практичні знання та теоретичні навички, запросили прикордонників обох країн, які безпосередньо залучаються до несення служби.

"Українські та словацькі охоронці кордону відпрацьовували на практиці окремі питання з організації та проведення спільних патрулювань та взаємодії. Окрім того, під час теоретичної підготовки учасники ознайомлювалися із законодавством країн Шенгенської зони, повноваженнями правоохоронців при затриманні та використанні спецзасобів і зброї, правилами надання домедичної допомоги", - йдеться у повідомленні.


Зазначено, що з початком повномасштабного нападу рф на Україну ця практика була призупинена. Проте незабаром спільні патрулювання зі словацькими колегами будуть поновлені. Спільні патрулювання проводитимуться як на території України, так і на території Словацької Республіки з метою ефективної боротьби з незаконним перетинанням українсько-словацького державного кордону поза пунктами пропуску особами, транспортними засобами, незаконним переміщенням товарів, а також для обміну досвідом між прикордонниками обох країн. При цьому, на службі зі зброєю та спецзасобами перебувають лише прикордонники тієї країни, територією якої здійснюється патрулювання.

В ДПСУ нагадали, що практика спільних патрулювань українсько-словацького кордону була запроваджена ще у 2013 році в рамках Угоди між Адміністрацією Держприкордонслужби України та міністерством внутрішніх справ Словацької Республіки про спільне патрулювання українсько-словацького державного кордону.
Фото в тексті: dpsu.gov.ua