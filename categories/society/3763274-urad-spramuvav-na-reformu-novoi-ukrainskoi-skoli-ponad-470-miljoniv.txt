Кабінет міністрів спрямував на реалізацію реформи Нової української школи ₴473,3 мільйона.

Як повідомляє Міністерство освіти та науки, це передбачено постановою «Деякі питання надання коштів спеціального фонду освітньої субвенції з державного бюджету місцевим бюджетам у 2023 році», яка ухвалена на засіданні уряду, передає Укрінформ.
"Вона передбачає спрямування коштів на реформу «Нова українська школа» в розмірі 473,3 млн грн у 2023 році. Це важлива інвестиція уряду в покращення якості освіти в українських школах і відновлення реформи НУШ. Адже після початку повномасштабного вторгнення частину видатків на освіту переспрямовували на потреби армії. Тоді було припинено фінансування реформи базової середньої освіти відповідно до Концепції НУШ", - зазначили в МОН.
Як підкреслили у міністерстві, відновлення фінансування має забезпечити безперервність навчання за новим Стандартом базової освіти й освітніми програмами, продовжити пілотування, підготовку педагогічних працівників.
Зокрема, виділено:

₴256,4 мільйона - на закупівлю засобів навчання для навчальних кабінетів закладів загальної середньої освіти, що здійснюють освітній процес на першому (адаптаційному) циклі базової середньої освіти;
₴113,2 мільйона - на закупівлю засобів навчання, мультимедійного обладнання, комп’ютерного обладнання та меблів для навчальних кабінетів для пілотних класів;
₴43,7 мільйона - на придбання навчальної й навчально-методичної літератури, зокрема її електронних версій та з аудіосупроводом, для учнів та педагогічних працівників пілотних класів;
₴60 мільйонів - на підвищення кваліфікації педагогічних працівників: керівників, заступників керівників і учителів закладів освіти, які забезпечують реалізацію стандарту на першому (адаптаційному) циклі базової середньої освіти у 2023/2024 навчальному році, та пілотних класів; підготовку тренерів-педагогів.

За даними міністерства, поновлення фінансування НУШ стало можливим завдяки залишку коштів освітньої субвенції в державному бюджеті, який утворився на кінець 2022 року, й спрямуванню його частини як окремої субвенції.
Засоби навчання місцеві органи влади закуповуватимуть на засадах співфінансування: 70% — субвенція, 30% — місцевий / обласний бюджет: для міських територіальних громад з індексом податкоспроможності понад 1,1, для обласних бюджетів; для обласних і бюджету міста Києва; 80% - субвенція, 20% - місцевий бюджет: для сільських і селищних територіальних громад з індексом податкоспроможності понад 1,1; 90% - субвенція, 10% - місцевий бюджет: для бюджетів місцевого самоврядування з індексом податкоспроможності 1,1 і менше; 95% - субвенція, 5% - місцевий бюджет: для бюджетів місцевого самоврядування, з яких фінансуються заклади в селах (селищах) зі статусом гірських.
Зазначається, що після того, як обласні ради розподілять кошти між місцевими бюджетами, вони надходитимуть щомісяця до 10 числа.
Як повідомлялося, раніше міністр освіти та науки Оксен Лісовий заявив, що уряд планує профінансувати реформу Нової української школи на суму ₴1,5 мільярда.
Реформа Нова українська школа стартувала з початкової школи у 2018/2019 навчальному році.
У 2022 році через секвестр бюджету у зв'язку з повномасштабним вторгненням Росії в Україну реформа НУШ не була профінансована, також в бюджеті на 2023 рік.
Фото з сайту tribun.com.ua