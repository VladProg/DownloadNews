Кабінет Міністрів ухвалив постанову «Про початок навчального року під час дії воєнного стану в Україні», згідно з якою навчальний рік 2022/2023 у закладах загальної середньої освіти розпочнеться 1 вересня.

Як передає Укрінформ, про це інформує Урядовий портал.
“Сьогодні, 24 червня 2022 року, під час засідання уряду було ухвалено постанову КМУ "Про початок навчального року під час дії воєнного стану в Україні”, - ідеться в повідомленні.
Як зазначається, згідно з документом навчання в закладах загальної середньої освіти розпочнеться в День знань – 1 вересня. Освітній процес у школах триватиме до 30 червня 2023 року.
Повідомляється, що постанова набуває чинності та застосовується виключно під час правового режиму воєнного стану одночасно з набуттям чинності законодавчих змін до Закону України «Про повну загальну середню освіту» щодо врегулювання окремих питань освітньої діяльності в умовах воєнного стану.
В уряді наголошують, що організація освітнього процесу залежить від безпекової ситуації в кожному населеному пункті. В умовах війни обласні військові адміністрації та засновники закладів освіти повинні ухвалювати рішення, що необхідні для збереження життя та здоров’я всіх учасників освітнього процесу.
Безпекою шкіл займатимуться спеціальні комісії.
Як повідомлялося, раніше Прем’єр-міністр України Денис Шмигаль наголосив, що в Україні навчальний рік розпочнеться 1 вересня, проте на прифронтових територіях та тимчасово окупованих навчання відбуватиметься в онлайн-форматі.