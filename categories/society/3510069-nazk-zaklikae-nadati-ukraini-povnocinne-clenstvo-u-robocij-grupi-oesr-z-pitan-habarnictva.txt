Делегація Національного агентства з питань запобігання корупції закликала Організацію економічного співробітництва та розвитку надати Україні повноцінне членство в робочій групі ОЕСР з питань хабарництва у міжнародних ділових операціях.

Як передає Укрінформ, про це НАЗК повідомило у Телеграмі.
У НАЗК переконані, що така інтеграція України в міжнародні процеси допоможе забезпечити прозорість післявоєнної відбудови
З метою забезпечення повноцінного членства України в робочій групі ОЕСР з питань хабарництва в міжнародних ділових операціях голова НАЗК Олександр Новіков разом із заступником Іваном Пресняковим у межах робочого візиту провели низку зустрічей із представниками організації.
Двосторонні зустрічі відбулись, зокрема з делегаціями Великої Британії, Естонії, Сполучених Штатів Америки, Польщі та Канади у складі робочої групи та її очільником Драго Косом, а також із представниками Антикорупційного агентства Франції щодо обміну досвідом та кращими практиками між обома країнами.
Крім того, відбулися зустрічі із представниками низки підрозділів ОЕСР, зокрема відповідальних за питання корпоративного урядування і забезпечення доброчесності та корпоративної соціальної відповідальності у компаніях.
Також пройшли зустрічі із представниками Програми підтримки вдосконалення врядування та менеджменту (SIGMA), антикорупційного відділу і Секретаріату глобальних відносин ОЕСР.
Під час зустрічей обговорювалася перспектива набуття повноцінного членства України в робочій групі Організації економічного співробітництва та розвитку з питань хабарництва в міжнародних ділових операціях, приєднання до Антикорупційної конвенції ОЕСР та післявоєнна відбудова України, зокрема роль НАЗК та ОЕСР у цьому процесі.
Як повідомляв Укрінформ, раніше Україна внесла пропозицію на асоційоване членство в Міжнародному енергетичному агентстві, що є автономним органом у рамках Організації економічного співробітництва та розвитку.