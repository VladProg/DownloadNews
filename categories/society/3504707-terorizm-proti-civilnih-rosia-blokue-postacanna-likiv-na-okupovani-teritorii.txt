росія продовжує блокувати постачання ліків, зокрема й життєво необхідних, з підконтрольних Україні територій на тимчасово окуповані. Через це сотні тисяч українців на ТОТ стали фактично заручниками медичного тероризму росіян.

Як повідомляє Міністерство охорони здоров'я, про це заявив міністр охорони здоров'я Віктор Ляшко, передає Укрінформ.
«Попри те, що країна-окупант зобов'язана забезпечити подальше задоволення медичних потреб цивільних громадян, сьогодні ми, на жаль, бачимо, як росія нівелює норми міжнародного права та фактично вчиняє тероризм проти цивільного населення. Росіяни, зі свого боку, не постачають на тимчасово окуповані території медикаменти та продовжують блокувати їх постачання з підконтрольних Україні територій. Хоча ми щодня звертаємося з проханням відкрити гуманітарні коридори. Ми маємо гуманітарні вантажі, які готові відправити в будь-який момент, як тільки окупанти відкриють коридор», – повідомив Ляшко.
Зазначається, що відповідно до норм Конвенції про захист цивільного населення під час війни, саме держава-окупант у співробітництві з органами місцевої влади, які були обрані за українським законодавством, має безперебійно надавати населенню медичну допомогу та забезпечити доступ до ліків та медичних виробів.
Як наголошують у МОЗ, Україна докладає значних зусиль, зокрема й на міжнародній арені, аби розблокувати постачання медикаментів на тимчасово окуповані території.
Водночас на тимчасово захоплених територіях українські лікарі продовжують надавати медичну допомогу населенню, яке її потребує, відповідно до українського законодавства та міжнародних конвенцій. Національна служба здоров'я, у свою чергу, продовжує покривати надання меддопомоги пацієнтам на тимчасово окупованих територіях, відповідно до українського законодавства.
У МОЗ нагадали, що українські медики, які працюють на тимчасово окупованій території, будуть отримувати українську заробітну плату.
Як повідомляв Укрінформ, з початку повномасштабного військового вторгнення російські загарбники пошкодили більше 600 закладів охорони здоров’я, вбили кілька десятків медиків.