Розслідування за фактом можливого побиття прикордонника у райвідділі поліції Києва буде ретельним та всебічним.

Про це речниця Міністерства внутрішніх справ Мар’яна Рева сказала у коментарі кореспонденту Укрінформу.
«Ми зацікавлені у всебічному об'єктивному розслідуванні, результати якого згодом повідомимо», - підкреслила вона.
За словами речниці МВС, нині Національна поліція розпочала свою перевірку за фактом конфлікту, а Державна прикордонна служба проводить своє службове розслідування. Для вивчення вилучені матеріали та відео, які можуть допомогти розібратися у ситуації.
Раніше у коментарі Укрінформу речник Держприкордонслужби Андрій Демченко зазначив, що ДПСУ виступає за об'єктивне розслідування справи за фактом можливого побиття прикордонника у відділі поліції. За його словами, інцидент стався у районі залізничного вокзалу в Києві. На момент інциденту прикордонник повертався у місце розташування з лікарні, де проходив обстеження після отримання на фронті акубаротравми (контузії).
Як повідомлялося, у соцмережах поширюється відео, на якому нібито поліцейський побив військового у відділку поліції. Також була оприлюднена інформація про те, що військового після поранення направили до Києва на ВЛК.
Національна поліція розпочала службову перевірку за фактом цього конфлікту. Як зауважили в поліції Києва, під час патрулювання наряд поліції виявив чоловіка, який перебував на вулиці у комендантську годину. Оперативник Шевченківського управління поліції звернувся до перехожого з проханням перевірити його документи та поцікавився, чому він перебуває на вулиці під час комендантської години. У цей момент до них підійшов чоловік напідпитку в камуфляжі, почав агресивно поводитися й кілька разів штовхнув оперативника.
Працівник поліції запросив незнайомця пройти до відділу задля перевірки його особи. Втім, останній ігнорував законні вимоги поліцейського та продовжував конфліктувати. Згодом стало відомо, що чоловік несе службу в одному із прикордонних підрозділів.
Прокуратура розпочала кримінальне провадження у зв’язку з оприлюдненням відео побиття військовослужбовця в районному управлінні поліції у Києві.