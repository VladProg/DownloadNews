На виставці “Leica, що бачила Голодомор" уперше в Україні і світі експонуватимуть альбом з фотографіями Харкова 1933 року та фотоапаратом Leica ІІ, яким вони були зроблені.

Про це повідомляє пресслужба Міністерства культури та інформаційної політики в Телеграмі, передає Укрінформ.
"В Музеї Голодомору покажуть найцінніший у світі експонат з теми Голодомору. Відкриття виставки відбудеться 23 листопада о 12:00 у Залі пам’яті Національного музею Голодомору-геноциду", - йдеться в дописі.
Зазначається, що експозиція триватиме з 23 до 27 листопада. Виставка, згідно з повідомленням, створена Національним музеєм Голодомору-геноциду за підтримки МКІП і креативного партнера проєкту Інформаційної агенції Postmen.
Як повідомляв Укрінформ, у Києві на конференції "Геноцид української нації, організований російським комуністичним і путінським режимами, у ХХ - на початку ХХІ ст." обговорили відповідальність росії за геноциди українців, вчинені упродовж століть.
Фото Марія Ковальчук