У Центрі стратегічних комунікацій та інформаційної безпеки пояснили, чому важливим є запровадження країнами Європейського Союзу візових обмежень для громадян росії.

Як передає Укрінформ, про це Центр стратегічних комунікацій повідомив у Телеграмі.
"Санкції та обмеження – цілком природна реакція світу на агресію росії проти України, адже кремль кинув виклик не тільки українцям, а й міжнародному праву", - зазначили у центрі та зауважили, що росіяни розділяють відповідальність за дії путінського режиму, оскільки той виступає від їх імені — "українців вбиває і ґвалтує не особисто путін, а сотні тисяч військових, яких підтримують мільйони цивільних росіян".
Поки триватиме невиправдана та безглузда війна проти України, росіяни матимуть все менше можливостей у цивілізованому світі, а матеріальне становище ставатиме дедалі гіршим.
"Єдиний шлях жити нормальним життям – припинити агресію та понести спокуту за всі злочини. Це і має бути метою кожного росіянина, адже відсидітися у стороні не вдасться нікому", - підкреслили у центрі і нагадали, що Естонія не видаватиме росіянам візи, над цим же питанням працюють Латвія, Польща, Чехія, Фінляндія, Данія.
Як повідомляв Укрінформ, керівник Офісу Президента Андрій Єрмак вважає, що запровадження візових обмежень проти росіян буде разом із санкціями проти рф та зброєю для України гарантувати перемогу над "русскім міром" на багато років.