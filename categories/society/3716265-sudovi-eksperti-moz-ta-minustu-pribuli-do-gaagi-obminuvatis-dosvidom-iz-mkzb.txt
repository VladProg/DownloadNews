До Гааги прибули українські судові експерти МОЗ та Мін'юсту, які протягом тижня обмінюватимуться досвідом із фахівцями Міжнародної комісії з питань зниклих безвісти.

Як повідомляє кореспондент Укрінформу в Гаазі, загалом українська делегація складається з восьми осіб.
“Від Міністерства юстиції це три судові експерти і від МОЗ теж троє судових експертів. Перебуваючи в Міжнародній організації з розшуку зниклих безвісти, вони мають можливість ознайомитися з роботою сучасної європейської лабораторії дослідження ДНК. Окрім технологічних процесів колеги також діляться з нами алгоритмами забезпечення якості проведення цих досліджень відповідно до вимог міжнародних стандартів. А це є важливою вимогою і запорукою того, що результати дослідження, які будуть проведені нашими фахівцями, будуть допустимими доказами у міжнародних судових інстанціях”, - сказала в коментарі Укрінформу директорка департаменту експертного забезпечення правосуддя Міністерства юстиції України Наталія Ткаченко.

Своєю чергою начальник Державної спеціалізованої установи "Головне бюро судово-медичної експертизи МОЗ України" Ігор Розовик зазначив, що в Україні відбувається унікальна ситуація, коли ідентифікація останків проходить у ході гарячої фази війни, тож досвід міжнародних експертів для України зараз дуже важливий.
“Ми обмінюємося досвідом, як саме відбуваються дослідження, в яких лабораторіях, які в нас потужності, які саме установи переймаються цими експертизами, бо в нашій країні це не лише експертні установи МОЗ, а це також Міністерство юстиції, Міністерство внутрішніх справ. Досвід європейських колег для нас дуже доречний зараз і має практичне значення”, - сказав він.

Начальник Львівського обласного бюро судово-медичної експертизи Микола Шевчук розповів, що експерти МКЗБ вже проводили онлайн консультації для судових експертів ДНК-лабораторії зі Львова.
“Для нас це унікальна можливість - сьогодні здобути великий досвід. З львівського обласного бюро приїхали троє людей. Ми надіємося на плідну співпрацю протягом тривалого часу та великий багаж знань, який ми зможемо від них (МКЗБ – ред.) отримати”, - зазначив Шевчук.

Лабораторію МКЗБ в Гаазі сьогодні вперше відвідали українські судові експерти МОЗ та Мін'юсту.
Перш ніж перейти до обміну практичним досвідом в самій лабораторії українські експерти здали свої зразки ДНК. Це робиться, аби виключити будь-які ризики та неточності під час роботи з отриманими зразками зниклих безвісти та їх родичів. Йдеться про аналіз крові чи слини.

В української делегації програма насичена. Протягом тижня вони також ознайомляться з усіма методиками виділення ДНК профілів та опанують найкращі міжнародні практики, які використовує лабораторія МКЗБ в Гаазі.






Судові експерти МОЗ та Мін'юсту прибули до Гааги // Фото: Ірина Дробок, Укрінформ





































Як повідомляв Укрінформ, в Україні запрацював єдиний реєстр зниклих безвісти за особливих обставин.
В Україні дані про зниклих з 2 травня 2023 року будуть вноситися в єдиний реєстр зниклих безвісти, розроблений Міністерством внутрішніх справ спільно з Уповноваженим зі зниклих безвісти й іншими відомствами.