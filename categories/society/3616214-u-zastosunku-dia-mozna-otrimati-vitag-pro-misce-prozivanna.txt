Витяг про місце проживання відтепер можна отримати у три кліки в застосунку "Дія".

Як передає Укрінформ, про це Міністерство цифрової трансформації України повідомляє у Телеграмі.
"Успішно завершили бета-тестування послуги у смартфоні, і тепер українці можуть згенерувати один із найпопулярніших документів за кілька кліків", - ідеться у повідомленні.
Витяг про місце проживання необхідний при отриманні кожної четвертої державної послуги. Наприклад, при одруженні, відкритті рахунку в банку, влаштуванні дитини у садок чи при оформленні на роботу. Від червня отримати витяг можна на порталі "Дія" всього за одну хвилину, а відтепер - і в застосунку.
Щоб отримати витяг у смартфоні насамперед потрібно оновити застосунок. В розділі "Послуги" вибрати "Довідки та витяги". Обрати послугу "Витяг про місце проживання" і натиснути "Замовити витяг". Заява буде опрацьована протягом декількох хвилин. Якщо відомості знайдені в реєстрі, pdf-документ можна буде завантажити протягом 24 годин.
"Все, електронний документ завжди з вами у кишені. Жодних роздруківок, сканів та паперів. Цифровізація триває", - підкреслили у Мінцифри.
Послуга реалізована Мінцифри спільно з Міністерством внутрішніх справ і Державною міграційною службою за підтримки програми EGAP Фонду Східна Європа, що фінансується урядом Швейцарії.
Як повідомляв Укрінформ, 14 грудня в Україні набудуть чинності зміни, згідно з якими здійснити реєстрацію автомобіля чи оформити посвідчення водія можна буде без використання пластикових бланків.