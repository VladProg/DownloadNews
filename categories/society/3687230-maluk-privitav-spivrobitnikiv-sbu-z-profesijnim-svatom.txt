Очільник Служби безпеки України Василь Малюк привітав колег із 31-річчям створення спецслужби.

Про це повідомляє пресслужба СБУ у Телеграмі, передає Укрінформ.
“31-у річницю створення Служби безпеки України ми відзначаємо зі зброєю в руках, захищаючи найцінніше – свою Батьківщину. Та якщо рік тому першочерговою метою було стримати ворога, то сьогодні ми робимо все, аби пришвидшити звільнення рідної землі”, - йдеться у вітанні.
Малюк наголосив, що цьогоріч «картина війни» суттєво змінилася, і в цьому є вагомий внесок СБУ, яка пліч-о-пліч із побратимами з ЗСУ та всіма Силами безпеки і оборони наближає перемогу.
“Ми виконуємо свій професійний обов’язок з честю і великою відповідальністю. Воюємо у найгарячіших точках війни. Посилюємо роботу за всіма напрямами – від контррозвідки до кібербезпеки. Розслідуємо воєнні злочини окупантів, аби вони відповіли за скоєне. СБУ працює системно та ефективно. Боремося як із зовнішнім ворогом, так із внутрішнім – зрадниками й колаборантами, які кликали «рускій мір» до нашого дому. Але ми нещадно вимітаємо це сміття. І надалі продовжимо очищувати країну”, - зазначив очільник СБУ.
За словами Малюка, спецслужба докладає максимум зусиль, аби звільнити Україну від ворожої навали.
“Щиро вітаю всіх співробітників СБУ, які вірою та правдою служать своїй Батьківщині. Ви довели, що є частиною народу, який неможливо зламати. Завдяки справжнім Героям Україна була, є і обов’язково буде”, - наголосив він.
«Дорогі бойові побратими! Сьогодні у складі Сил оборони ви пліч-о-пліч зі Збройними силами героїчно виконуєте не тільки оперативно-бойові, а й бойові задачі, нищите ворога та техніку на всіх рубежах. Контртерористичні, антидиверсійні, контррозвідувальні та військові операції, які ви проводите — вже стали легендарними», — написав головнокомандувач Збройних сил України Валерій Залужний написав у Телеграмі з нагоди Дня СБУ.
Залужний наголосив, що Служба безпеки України — це «потужна частина нашої великої єдиної армії, яка захищає національну державність», завдяки її роботі російська агентура, колаборанти, диверсанти й інші зрадники отримують по заслугах.
«Безпека держави — це безпека всього народу. З Днем Служби безпеки України. Разом — до перемоги!», — підкреслив головнокомандувач ЗСУ.
Як повідомлялося, День Служби безпеки України відзначається щороку 25 березня. Це професійне свято було встановлено указом Президента України 22 березня 2001 року, «враховуючи заслуги СБУ у справі захисту державного суверенітету України, конституційного ладу, територіальної цілісності, законних інтересів держави, забезпеченні прав і свобод людини і громадянина».