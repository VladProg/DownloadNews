Україна вийшла з угоди про гарантії прав громадян у галузі виплати соціальної допомоги, компенсаційних виплат сім'ям з дітьми та аліментів.

Як передає Укрінформ, про це в Телеграмі повідомив постійний представник Кабміну у Верховній Раді Тарас Мельничук.
«Здійснено вихід з угоди про гарантії прав громадян у галузі виплати соціальної допомоги, компенсаційних виплат сімʼям з дітьми та аліментів, вчиненої 09.09.1994 у Москві, яку було укладено в межах СНД», - йдеться в повідомленні.
Статтею 15 цієї угоди, зокрема, передбачено, що соціальні права громадян (у яких є діти), що виникли відповідно до положень цієї угоди, не втрачають своєї сили й у випадку виходу будь-якої сторони з угоди.
Як повідомлялося, Президент Володимир Зеленський підписав указ №158/2023 щодо виходу України з угоди про порядок пенсійного забезпечення та державного страхування співробітників органів внутрішніх справ держав – учасниць Співдружності незалежних держав.
Раніше цього тижня стало відомо, що Україна вийшла з Протоколу до Угоди та Протоколу про порядок застосування Угоди про державну соціальну допомогу родинам військовослужбовців, загиблих в Афганістані та інших державах.
Фото: Мінреінтеграції