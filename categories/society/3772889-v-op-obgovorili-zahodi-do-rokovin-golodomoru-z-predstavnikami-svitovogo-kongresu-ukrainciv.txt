Заступник керівника Офісу Президента Олексій Дніпров провів зустріч із представниками Світового конгресу українців.

Про це повідомляє Укрінформ із посиланням на пресслужбу Офісу Президента.
У зустрічі взяли участь віцепрезидент Світового конгресу українців, голова комісії з визнання Голодомору геноцидом проти Українського народу Стефан Романів і директор представництва Світового конгресу українців в Україні Сергій Касянчук.
«Було розглянуто питання, пов’язані зі вшануванням 90-х роковин Голодомору 1932–1933 років в Україні – геноциду Українського народу», - проінформували в ОП.
Ішлося, зокрема, про організацію в Україні й за кордоном тематичних заходів із залученням представників українських спільнот в інших країнах.
Також учасники зустрічі обговорили проведення тематичних міжнародних заходів та акцій. Співрозмовники приділили увагу ролі української діаспори в процесі визнання державами світу Голодомору 1932–1933 років в Україні актом геноциду.
Як повідомляв Укрінформ, у Національній бібліотеці України ім. Вернадського відкрили меморіальну дошку британцю Ґарету Джонсу, який одним із перших західних журналістів розповів про Голодомор в Україні у 1930-х роках.
Фото: ОП