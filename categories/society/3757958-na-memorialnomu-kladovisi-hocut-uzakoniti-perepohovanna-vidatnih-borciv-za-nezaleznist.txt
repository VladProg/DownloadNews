Наразі вживаються всі необхідні заходи для якнайшвидшого початку будівництва Національного військового меморіального кладовища.

Про це повідомила міністр у справах ветеранів Юлія Лапутіна у відповіді на запит кореспондента Укрінформу.
«Частиною першою статті 15-1 Закону України "Про поховання та похоронну справу" визначено перелік загиблих (померлих) осіб, які мають право на поховання з військовими почестями на Національному військовому меморіальному кладовищі. Станом на сьогодні, розробляється відповідний законодавчий акт України щодо внесення змін в чинне законодавство стосовно можливості перепоховання видатних борців за незалежність України у ХХ столітті на НВМК», - зазначила вона.
Лапутіна додала, що у випадку ухвалення цього рішення можна буде розглянути питання про перенесення могил видатних діячів, які були поховані за кордоном.
Міністр наголосила, що зараз «вживаються всі необхідні заходи, спрямовані на якнайшвидший початок будівництва військового меморіального кладовища» на визначеній ділянці Гатненської сільської територіальної громади Фастівського району Київської області.
Водночас голова Українського інституту національної пам'яті Антон Дробович у коментарі кореспонденту Укрінформу зауважив, що кожна історія з перепохованням потребує індивідуального підходу. За його словами, важливо зважати на характер постаті, умови, в яких зараз знаходиться могила за кордоном, а також - на позицію родичів.
«Хтось лежить, наприклад, на цвинтарі у Баунд-Бруку у США - одному із найвизначніших місць поховання видатних діячів української діаспори, і родичі можуть бути проти перепоховання. Це дуже індивідуальні речі. Звісно, питання перепоховання на військовому меморіальному кладовищі також передбачено законодавством. Але основною метою цвинтаря є саме поховання захисників України», - сказав він.
Як повідомляв Укрінформ, першу чергу Національного військового меморіального кладовища заплановано ввести в експлуатацію до кінця 2023 року. Проєкт містить військове кладовище, музейний комплекс, ритуальну будівлю та інші необхідні споруди для організації почесних поховань загиблих.
У межах заходів на вшанування воїнів-захисників, Президента України просили ініціювати перепоховання Євгена Коновальця.
Ілюстративне фото: poltava.to