Повідомлено про підозру судді Північного апеляційного господарського суду, який виправдовував звірства загарбників та підбурював знайомих до співпраці з ворогом.

Як передає Укрінформ, про це повідомляє пресслужба СБУ.
«Спецслужба зібрала вичерпну доказову базу: зловмисник виправдовував звірства окупантів, зневажливо говорив про українських захисників і підбурював знайомих до співпраці з ворогом. Така позиція є грубим порушенням «Присяги судді», що уповноважує особу, яка її склала, здійснювати правосуддя від імені України, працюючи для реалізації верховенства права на благо всього народу», - йдеться в повідомленні.

Зазначається, що судді повідомлено про підозру за такими статтями Кримінального кодексу: ч. 3 ст. 436-2 (виправдовування, визнання правомірною, заперечення збройної агресії рф проти України, глорифікація її учасників, вчинені службовою особою); ч. 4 ст. 27 та ч. 7 ст. 111-1 (підбурювання до колабораційної діяльності, зокрема до добровільного зайняття громадянином України посади в незаконних правоохоронних органах, створених на тимчасово окупованій території).

СБУ встановила, що цей суддя: визнає правомірними вторгнення рф на територію України; заперечує факти руйнування окупантами об’єктів цивільної та критичної інфраструктури, мародерства, незаконного затримання українців, застосування до них тортур; не приховує ненависті до Сил оборони України та до патріотично налаштованих громадян; проявляє нетерпимість до української влади та засуджує дії Президента України з оборони держави.

У розпорядженні СБУ є записи телефонних розмов судді з родичами та близькими друзями, які є документальним підтвердженням антиукраїнських позицій фігуранта.

Водночас, констатують у спецслужбі, через відсутність законодавчого врегулювання функціонування Вищої ради правосуддя затримати цього зловмисника неможливо, навіть після оголошення підозри. Тому що ВРП – це єдиний орган, уповноважений надати дозвіл на затримання суддів.
В СБУ висловили сподівання, що найближчим часом члени ВРП будуть обрані, і цей орган повною мірою розпочне свою роботу та разом з іншими уповноваженими структурами працюватиме на очищення судової гілки влади.
Як повідомляв Укрінформ, на визволеній території Харківської області Служба безпеки України затримала колаборанта, який допомагав росіянам грабувати своїх односельців.