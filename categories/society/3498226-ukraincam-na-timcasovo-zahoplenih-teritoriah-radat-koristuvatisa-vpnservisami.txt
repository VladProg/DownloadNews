Українцям на тимчасово захоплених територіях радять користуватися VPN-сервісами, що забезпечують приватність і не збирають дані про користувача.

Як передає Укрінформ, про це заявив під час телемарафону голова Державної служби спеціального зв’язку та захисту інформації України Юрій Щиголь.
«По-перше, треба звертати увагу на VPN- сервіси, які забезпечують вашу приватність і не збирають дані про вас… Сервіси, які дозволяють дійсно анонімізувати себе в мережі, дозволяють переглядати українські новини тим, хто перебуває на тимчасово окупованих територіях, їх потрібно використовувати – це убезпечить вас як користувачів інтернету», - зазначив Щиголь.
За його словами, таких сервісів є багато, серед них і українські розробки.
Як підкреслив Щиголь, наразі рашисти, підключаючи до своїх мереж, вираховують тих, хто допомагає українським Збройним Силам, хто повідомляє в українські сервіси про переміщення російських військових, ворог намагається будь-якими способами придушити українську ідею.
Як повідомляв Укрінформ, станом на 2 червня на тимчасово захопленій території Херсонщини встановити зв’язок з більшістю громад не вдається.
У Херсонській області 30 травня зник інтернет та мобільний зв'язок від українських операторів. В ОВА закликають мешканців області не надавати паспортних даних для придбання сім-карт російських операторів мобільного зв’язку.
Державна служба спеціального зв'язку та захисту інформації заявила, що найближчим часом відновити зв'язок у Херсонській області, найімовірніше, не вдасться, оскільки обладнання перебуває під контролем загарбницького режиму та російських військових.
Через відсутність мобільного зв'язку Херсонська область може втратити можливість користуватися банкінгом, заявив голова обласної ради Олександр Самойленко. Вже виникли проблеми з базовими виплатами – зарплатами бюджетникам, соціальними виплатами.