Представник регіонального представництва Офісу омбудсмена побував у селі Верхні Ворота на Закарпатті, де троє підлітків зґвалтували 14-річну односельчанку.

Про це в Телеграмі написав Уповноважений ВР з прав людини Дмитро Лубінець, передає Укрінформ.
"Ми ретельно проаналізуємо дії судді. Буде направлений відповідний лист до Вищої ради правосуддя. Ми ретельно проаналізуємо дії прокуратури. Відповідний лист буде направлено на генпрокурора та до Кваліфікаційно-дисциплінарної комісії прокурорів", - написав Лубінець.
Також, за його словами, буде проаналізовано діяльність місцевої служби захисту дітей, працівник якої представляв інтереси дівчинки в суді. Адже, як додав омбудсмен, виявилося, що мати одного із звинувачуваних, також є працівницею тієї служби соцзахисту дітей.
Уповноважений з прав людини наголосив, що у зв'язку з цим є сумніви щодо «неупередженості» та професійності представлення інтересів дівчинки.
Окремо Лубінець відзначив, що є питання щодо професійності дій обласного керівництва, оскільки подія трапилася влітку 2021 року, а суд виніс вирок у справі лише зараз.
"Справа перебуває на моєму контролі. Зафіксовано порушення права дитини на захист та справедливе судочинство. Права неповнолітньої дівчини мають бути поновлені", - написав Уповноважений з прав людини.
Як повідомлялося, в ЗМІ та соціальних мережах поширилася історія про вирок, який отримали троє підлітків за зґвалтування своєї однолітки. Суддя Воловецького районного суду присудила хлопцям по п’ять років позбавлення волі, але звільнила від покарання, призначивши усім трьом іспитовий термін на два роки. Суд виніс вирок по ст. 153 (сексуальне насильство, без проникнення), а не 152-й статті (зґвалтування). При цьому, як з’ясувалося, права потерпілої під час судового процесу були грубо порушені - він відбувався без адвоката, а її інтереси в суді представляла служба захисту дітей місцевої сільради. І ця ж сама служба захисту дітей дала ґвалтівникам позитивні характеристики.
Фото: Дмитро Лубінець, Фейсбук