Служба безпеки України задокументувала нові злочини колишнього прем’єр-міністра Миколи Азарова і повідомила йому нову підозру.

Як передає Укрінформ, про це повідомляє пресцентр СБУ.
«Переховуючись від правосуддя за межами України, він активно співпрацює з російськими спецслужбами та виконує їхні вказівки щодо проведення підривної діяльності проти нашої держави. Для цього поширює наративи кремля у своїх коментарях ворожим пропагандистам, у тому числі в ефірах ток-шоу Соловйова та Скабєєвої», - йдеться в повідомленні.
Як зауважили у спецслужбі, там він регулярно виправдовує збройну агресію РФ, тимчасове захоплення частини України і поширює фейки про військово-політичне керівництво нашої держави.
При цьому, тексти публічних виступів Азарова готувала його помічниця – чинний державний службовець однієї із районних адміністрацій Києва.
Фігурантка робила це навіть після повномасштабного російського вторгнення в Україну.
Також вона дистанційно домовлялася з представниками російських та білоруських інформресурсів про час і тематику його участі в прямих ефірах або записі коментарів.






У Києві викрили чиновницю, яка під час війни готувала Азарову виступи для росТБ / Фото: СБУ































Чиновниця здійснювала комунікацію з Азаровим та російськими пропагандистами не тільки з власної домівки, але й з робочого кабінету в будівлі держустанови.
Крім того, посадовиця адмініструвала Телеграм- та Ютуб-канали колишнього прем’єра, а також його особисті сторінки у соцмережах.
Там вона також «розганяла» провокативні матеріали, в яких повторювала риторику кремля про війну в Україні і дезінформувала про суспільно-політичну обстановку в нашій державі.
Перед відправленням Азарову «тез» для його виступів та публікацією дописів у його інтернет-ресурсах фігурантка дистанційно погоджувала всі матеріали зі ще однією помічницею експрем’єра у Москві. Нею виявилась колишня колега фігурантки, яка після повномасштабного вторгнення РФ виїхала до країни-агресора.
Також встановлено, що викрита чиновниця з Києва є керівником одного із підрозділів «Фонду гуманітарної підтримки», створеного Азаровим для фінансування антиукраїнського «Комітету спасіння України». Через ці установи фігурантка регулярно отримувала оплату за свої «послуги».
Під час обшуків у фігурантки виявили комп’ютерну техніку та мобільний телефон, які вона використовувала для спілкування з прем’єром-втікачем, його «московською» помічницею та російськими пропагандистами.
На підставі зібраних доказів слідчі СБУ повідомили Азарову про підозру за чотирма статтями Кримінального кодексу України: ч. 2 ст. 111 (державна зрада, вчинена в умовах воєнного стану); ч. 2 ст. 28 та ст. 109 (дії, спрямовані на насильницьку зміну чи повалення конституційного ладу або на захоплення державної влади, вчинені за попередньою змовою); ч. 2 ст. 110 (посягання на територіальну цілісність і недоторканність України); ч. 2 ст. 436-2 (виправдовування, визнання правомірною, заперечення збройної агресії рф проти України, глорифікація її учасників).

Відео: СБУ
У спецслужбі нагадали, що раніше його злочинні дії були кваліфіковані за ч. 1 ст. 111 (державна зрада) Кримінального кодексу України.
Двом його помічницям підозру оголосили за статтями: ч. 2 ст. 28 та ст. 109 (дії, спрямовані на насильницьку зміну чи повалення конституційного ладу або на захоплення державної влади, вчинені за попередньою змовою); ч. 2 ст. 110 (посягання на територіальну цілісність і недоторканність України); ч. 2 ст. 436-2 (виправдовування, визнання правомірною, заперечення збройної агресії рф проти України, глорифікація її учасників) Кримінального кодексу України.
Стосовно викритої посадовиці вирішується питання про обрання запобіжного заходу у вигляді тримання під вартою.
Також тривають комплексні заходи для притягнення до відповідальності всіх фігурантів.
Як повідомляв Укрінформ, працівники ДБР передали до суду обвинувальний акт стосовно колишніх президента Віктора Януковича і прем’єр-міністра Миколи Азарова за обвинуваченням у вчиненні держзради та надання допомоги РФ у проведенні підривної діяльності проти України.