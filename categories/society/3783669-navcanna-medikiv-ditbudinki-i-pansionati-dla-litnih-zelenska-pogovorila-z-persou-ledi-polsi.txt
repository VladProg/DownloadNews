Перша леді України Олена Зеленська провела відеорозмову з першою леді Польщі Агатою Корнгаузер-Дудою, обговорили можливість навчання працівників центрів екстреної медичної допомоги, будинків дитини і пансіонатів для літніх людей в РП.

Про це повідомляється на сайті Президента, передає Укрінформ.
"Перша леді України провела відеорозмову з першою леді Республіки Польща Агатою Корнгаузер-Дудою. Олена Зеленська подякувала колезі за системну й надзвичайно активну допомогу Україні та її громадянам... Перші леді обговорили також подальшу співпрацю між країнами для порятунку життів", - йдеться у повідомленні.
Зеленська, зокрема, висловила вдячність Корнгаузер-Дуді за підтримку проведення у Польщі серії тренінгів для українських медиків і рятувальників різних напрямів.
Вона нагадала, що 39 українських лікарів – реабілітологів, комбустіологів, анестезіологів, фізіотерапевтів – пройшли стажування в Східнопольському центрі лікування опіків і реконструктивної хірургії. У програмі навчання взяли участь п’ять груп лікарів і медичного персоналу з установ Львова, Києва, Одеси, Рівного, Івано-Франківська, Вінниці, Дніпропетровська, Кропивницького, Ужгорода, Черкас і Тернополя.
Крім цього, зазначила вона, 49 українських лікарів екстреної медицини пройшли навчання в Польщі у складі польських аеробригад на гелікоптерах у межах програми Helicopter emergency medical services, HEMS, а 100 українських лікарів (реабілітологи, психологи та психіатри) пройшли стажування з діагностики й терапії розладів, пов’язаних зі стресом війни, на базі Військово-медичного інституту Національного науково-дослідного інституту Варшави.

Зеленська також нагадала, що у вересні цього року розпочато навчання медиків з України передовим методам порятунку життя та медицині бою. Інструктори санітарної авіаційної служби та кафедри екстреної медичної допомоги Варшавського медичного університету підвищують кваліфікацію українських лікарів, фельдшерів і медсестер. У програмі взяли участь 90 жінок.
Крім цього, перша Леді України подякувала своїй польській колезі за те, що у межах домовленостей з Об’єднанням добровільних пожежних підрозділів Республіки Польща (охоплює підрозділи добровільних пожежних бригад, які діють по всій Польщі, і налічує майже 700 тис. членів) організовано навчальні курси для добровольців-пожежників. Навчання відбувалося у двох місцях: навчальному центрі «Стражак» у Тураві (Опольське воєводство) і навчально-рекреаційному центрі «Кіровий Гощінець» у Косцеліску (Малопольське воєводство).
«Дорога Агато, я вдячна вам за те, що ви не лише допомогли організувати ці навчання, але й особисто відвідували українських медиків під час стажування у Варшаві, мали теплі зустрічі й підтримували українських лікарів, які проходили й проходять стажування», – сказала Зеленська.

Перші леді обговорили також подальшу співпрацю між країнами для порятунку життів. Зокрема, можливість навчання працівниць центрів екстреної медичної допомоги, працівників будинків дитини, пансіонатів для літніх людей або хоспісів, а також фахівців із сімейного виховання.
«Нині в Україні є потреба в навчанні тренерів для підготовки майбутніх прийомних батьків, батьків-вихователів, опікунів, піклувальників, усиновлювачів і патронатних вихователів. Тому можливість навчання й обміну досвідом із Республікою Польща є для нас надзвичайно важливою. Ми знаємо, що в Польщі є національна рамкова навчальна програма для сімейних форм виховання, а також гарні практики муніципальних навчальних програм для кандидатів в опікуни», – зазначила Зеленська.
Перші леді також обговорили результати третього Саміту перших леді та джентльменів, який відбувся 6 вересня 2023 року в Києві.
«Особливо важливий результат нашої спільної роботи: під патронатом Саміту вперше відбувся сателітний саміт міністрів охорони здоров’я різних країн і започатковано унікальний проєкт: Міжнародне медичне партнерство, у межах якого укладено 25 меморандумів про співпрацю між медичними закладами України й інших країн. Це дасть змогу швидше та ефективніше рятувати людські життя, які в Україні щодня під особливою загрозою через російську агресію. Це слугуватиме підтримці й посиленню медичної системи України, яка вже другий рік відчуває величезне навантаження та зазнає випробування війною. Але ці меморандуми – річ двостороння. Ми прагнемо не лише брати, але й давати. Фахівці із закордонних клінік отримають можливість запозичити в українських колег досвід порятунку життя в екстремальних умовах. Усі учасники зможуть проводити спільні операції, дослідження та навчання», – сказала Зеленська.
Зокрема, меморандум про міжнародне медичне партнерство було укладено між Children Memorial Health Institute, Warsaw, Republic of Poland (Дитячий меморіальний інститут здоров’я, Варшава, Республіка Польща) і Національною дитячою спеціалізованою лікарнею «Охматдит» МОЗ України. Предметом меморандуму серед іншого є співпраця щодо впровадження в Національній дитячій спеціалізованій лікарні «Охматдит» МОЗ України програми з трансплантації печінки та нирок у дітей на основі вимог Європейської референс-мережі ТransplantChild.
«Ми прагнемо врятувати кожне життя. Вдячні друзям, які допомагають робити це якнайкраще», – зазначила Зеленська.
Як повідомляв Укрінформ, у польських шпиталях лікуються десятки українських військових, які отримали поранення в результаті російської збройної агресії проти України.
У грудні минулого року в Польщі на кількох авіаційно-рятувальних базах розпочалось навчання українських медиків з України із евакуації повітряним шляхом поранених військових і цивільних осіб.
Цей проєкт реалізовується у рамках ініціативи перших леді України та Польщі.
Фото: ОП