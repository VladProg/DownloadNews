Апеляційна палата Вищого антикорупційного суду зменшила розмір застави ексголові Верховного Суду Князєву до 75 мільйонів гривень (ухвала слідчого судді ВАКС від 18 травня передбачала заставу у розмірі 107,36 млн гривень).

Як повідомляє кореспондент Укрінформу, рішення у середу оголосив один членів колегії суддів Апеляційної палати ВАКС.
«Постановлено нову ухвалу, якою зменшено розмір застави до 75 мільйонів гривень… В іншій частині ухвалу слідчого Вищого антикорупційного суду залишено без змін», - сказав суддя.
Адвокат Князева наполягав, що нині його підзахисний не має можливості внести заставу у розмірі 107,36 млн грн, оскільки його депозитний рахунок арештований. Сторона захисту загалом вважає непомірною розмір визначеної застави та просила застосувати до колишнього керівника Верховного Суду м’якіші заходи, не пов’язані із триманням під вартою. Зокрема, пропонували домашній арешт.
«Наразі обставини не дозволяють йому сплатити 107,36 млн грн покладеного на нього обв'язку щодо суми застави, яких у нього немає звідки взяти, що являє собою порушення права на справедливий суд», - зазначив захист.
Колишній голова Верховного Суду Всеволод Князєв заявив, що нині не має можливості якимось чином впливати на слідство або переховуватися від нього. «Це неможливо. Випадок зробив величезного розголосу, і кожна людина бачила мене по телебаченню чи в інтернеті. Мені не можна ніде переховатися. На всі мої адреси органами досудового розслідування накладено арешт. У мене на території України лишилася лише одна рідна людина - моя мати, яка є внутрішньо переміщеною особою, літньою хворою людиною. Тому переховуватися на території України на цей час неможливо», - сказав він.
Також Князев зазначив, що за межі держави не зможе виїхати, адже його закордонні документи вилучило Національне антикорупційне бюро.
Адвокати клопотали про подальше проведення засідання у закритому режимі. Це клопотання суд задовольнив лише у частині відкриття інформації щодо стану здоров'я підсудного. «В іншій частині відмовити за відсутності підстав», - сказав суддя.
На початку судового засідання Князєв перебував у кабіні для розміщення обвинувачених зі спеціального захисного скла, але після клопотання адвокатів судді дозволили йому сидіти за столом поруч зі своїми захисниками.
Як повідомлялося, 15 травня НАБУ і САП заявили про викриття схеми одержання неправомірної вигоди керівництвом та суддями Верховного Суду. Правоохоронці затримали голову ВС Князєва та вилучили 2,7 млн дол.
16 травня під час пленуму Верховного Суду 140 суддів підтримали висловлення недовіри Князєву. Судді також ухвалили постанову пленуму ВС про припинення його повноважень.
17 травня Вищий антикорупційний суд відмовився задовольнити скаргу захисту Князєва на його затримання.
18 травня Вища рада правосуддя задовольнила подання Спеціалізованої антикорупційної прокуратури про надання дозволу на утримання Князєва під вартою. Того ж дня Вищий антикорупційний суд обрав йому запобіжний захід у вигляді тримання під вартою з можливістю внесення 107,3 млн грн застави.
Крім того Апеляційна палата Вищого антикорупційного суду 30 травня розглянула апеляційні скарги сторони захисту на ухвалу слідчого судді ВАКС від 18 травня 2023 року про застосування до адвоката Князєва запобіжного заходу - тримання під вартою з альтернативою внесення 80 млн грн застави. Його підозрюють у пособництві в можливому одержані колишнім головою Верховного Суду близько 2,7 млн доларів неправомірної вигоди за ухвалення судових рішень на користь наперед визначених осіб (ч. 5 ст. 27, ч. 3 ст. 28, ч. 4 ст. 368 КК України).