Працівники Державного бюро розслідувань завершили досудове розслідування відносно колишнього керівника Управління Служби безпеки України в Харківській області, підозрюваного у державній зраді та вчиненні кримінальних правопорушень проти встановленого порядку несення військової служби.

Як передає Укрінформ, про це ДБР повідомляє у Телеграмі.
Встановлено, що експосадовець напередодні 24 лютого 2022 року знав про високу ймовірність почату повномасштабного наступу на територію України збройних сил росії, але замість організації роботи із протидії ворогу він фактично зайнявся саботажем.
«Вважаючи, що наступ буде успішним й сподіваючись, що це буде враховано окупаційною владою рф, керівник спецслужби прикордонного регіону зайнявся підривною діяльністю проти України, що заподіяла шкоду обороноздатності та державній безпеці», - ідеться в повідомленні.
Фігурант організував спробу усунення голови Харківської обласної державної (військової) адміністрації від виконання покладених на нього обов’язків. Метою було перешкодити здійсненню керівником ОДА необхідних заходів правового режиму воєнного стану та намагання захопити державну владу в регіоні.
Також він через ЗМІ дискредитував чинну владу Харкова та області, надаючи неправдиву інформацію, намагався «паралізувати» й органи безпеки регіону - для цього перешкоджав функціонуванню єдиної системи управління сил безпеки і сил оборони регіону.
Крім того, зловмисник умисно не забезпечив виконання покладених на УСБУ в Харківській області завдань та за відсутності жодних законних підстав віддав наказ особовому складу УСБУ залишити адміністративне приміщення управління і територію Харкова.
У ДБР зазначають, що експосадовець умисно створив умови для здачі ворогу наявних на зберіганні в адміністративній будівлі УСБУ зброї, бойових припасів, засобів забезпечення бойових дій, засобів індивідуального захисту військовослужбовців.
До того ж в умовах воєнного стану він самовільно залишив місце несення служби без поважних причин.
Колишній керівник УСБУ в Харківській області підозрюється у вчиненні кримінальних правопорушень, передбачених ч. 2 ст. 111 (державна зрада), ч. 5 ст. 407 (самовільне залишення військової частини або місця служби), ч. 4 ст. 402 (непокора) Кримінального кодексу України.
Йому загрожує довічне ув’язнення. Після ознайомлення стороною захисту справа буде передана до суду.
Як повідомляв Укрінформ, 29 травня 2022 року Президент України Володимир Зеленський за результатами наради щодо ситуації на Харківщині звільнив очільника обласного СБУ Романа Дудіна «за те, що не працював на захист міста з перших днів повномасштабної війни, а думав тільки про себе особисто».
У вересні в ДБР підтвердили інформацію про затримання ексначальника СБУ Харківської області Дудіна і висунення йому підозри.