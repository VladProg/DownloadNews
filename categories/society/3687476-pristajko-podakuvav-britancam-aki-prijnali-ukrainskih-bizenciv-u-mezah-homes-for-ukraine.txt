Посол України в Сполученому Королівстві Вадим Пристайко подякував британцям, які прийняли українських біженців у рамках програми Homes for Ukraine, яка існує вже рік.

Про це повідомляє Укрінформ із посиланням на сайт британського уряду.
Зазначається, що посол Пристайко подякував тим, хто надав притулок українцям у межах Homes for Ukraine і стояв «пліч-о-пліч» з Україною.
«Я вдячний усім місцевим радам і всім родинам, які відкрили свої домівки, свої серця, а часом і гаманці для українців, які тікали від жахів війни. 160 тисяч українських жінок і дітей досягли британських берегів і були прийняті у ваших громадах і школах. Але деякі все ще потребують вашої допомоги. В Україні все ще точиться неспровокована і невиправдана війна, і я прошу тих, хто може, будь ласка, виступіть і запропонуйте свою підтримку», - сказав Пристайко.
З часу запуску програми 117 700 українців прийняли британські господарі у своїх оселях по всій країні. За даними уряду, понад 28 300 українців працездатного віку - від 16 до 64 років - мали оплачувану роботу протягом приблизно шести місяців після прибуття до Британії.
«Минув рік після того, як перша особа прибула до Сполученого Королівства в рамках нашої програми Homes for Ukraine. Я, як і раніше, неймовірно пишаюся реакцією цієї країни, коли британська громадськість продемонструвала свою справжню щедрість духу та свою незмінну віру у свободу», - сказав міністр у справах соціально-економічного розвитку регіонів, житлового забезпечення, громад та місцевого самоврядування Британії Майкл Гоув.
Homes for Ukraine - це спонсорська програма, яка дає змогу громадянам України та їхнім родичам приїхати до Сполученого Королівства на час війни. Українці отримують право працювати у Великій Британії протягом трьох років після прибуття та мають право на ті ж пільги та підтримку, що й громадяни Британії.
Як повідомляв Укрінформ, за даними опитування громадської організації More in Common, вісім з десяти британців, які приймали українських біженців, сказали, що мають позитивний досвід, а більшість громадськості вважає, що Велика Британія повинна продовжувати приймати людей із зон бойових дій.