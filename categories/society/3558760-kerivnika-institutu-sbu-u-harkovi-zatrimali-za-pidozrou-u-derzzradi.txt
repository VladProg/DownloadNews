Служба безпеки України затримала керівника Інституту підготовки юридичних кадрів СБУ за підозрою у державній зраді.

Про це СБУ повідомляє у Телеграмі, передає Укрінформ.
Як зазначається, у результаті багатоетапних слідчо-оперативних дій повідомлено про підозру у державній зраді тимчасово виконуючому обов’язки начальника Інституту підготовки юридичних кадрів для Служби безпеки Національного юридичного університету імені Ярослава Мудрого.
У межах кримінального провадження за ч. 1 ст. 111 (державна зрада) Кримінального кодексу України триває досудове розслідування для встановлення всіх обставин правопорушення і притягнення до відповідальності інших осіб, причетних до злочинів.
Своєю чергою Офіс Генерального прокурора у Телеграмі повідомляє, що за даними слідства, підозрюваний упродовж лютого – березня 2022 року схиляв військовослужбовців не чинити опір збройним силам держави-агресора та перейти на бік ворога.
Наразі чоловіку обрали запобіжний захід - тримання під вартою.
Як повідомляв Укрінформ, співробітнику Служби безпеки України, який передавав розвідувальні дані спецслужбам російської федерації, суд обрав запобіжний захід у вигляді тримання під вартою.