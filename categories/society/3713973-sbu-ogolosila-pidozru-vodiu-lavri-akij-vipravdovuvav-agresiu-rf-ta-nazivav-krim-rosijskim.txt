Служба безпеки України задокументувала підривну діяльність штатного водія Києво-Печерської лаври, який заперечував російську збройну агресію і виправдовував захоплення військами РФ українських територій.

Як передає Укрінформ, про це СБУ повідомляє у Телеграмі.
У квітні поточного року фігурант у коментарі одному з вітчизняних телеканалів назвав тимчасово окупований Крим «російським», а кордони України - «не зареєстрованими».
Крім того, він повідомив журналістці, що «Путін не розпочинав війну» проти України, а загибель цивільного населення від російських повітряних ударів назвав «закономірним».

За даними слідства, 56-річний прихильник Росії ще на початку повномасштабного вторгнення підтримував російських загарбників і заперечував їхні воєнні злочини.
Ініційована СБУ лінгвістична експертиза підтвердила факти діяльності фігуранта проти державної безпеки України.
На підставі зібраних доказів слідчі СБУ повідомили йому про підозру за ч. 1 ст. 436-2 Кримінального кодексу України (виправдовування, визнання правомірною, заперечення збройної агресії РФ проти України, глорифікація її учасників).

Вирішується питання обрання запобіжного заходу.
Як повідомляв Укрінформ, СБУ нейтралізувала у Києві підривну діяльність антиукраїнського релігійного блогера, який поширював наративи Кремля й організовував замовні «акції протесту».
Фото: СБУ