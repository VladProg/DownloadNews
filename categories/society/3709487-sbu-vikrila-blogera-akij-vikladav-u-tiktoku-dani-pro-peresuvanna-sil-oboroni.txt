Служба безпеки України викрила блогера, який незаконно поширював інформацію про переміщення Сил оборони по території Черкаської області.

Як передає Укрінформ, про це повідомила СБУ.
Встановлено, що зловмисник особисто відзняв фото та відео пересування колони української військової техніки з боєприпасами та розмістив отримані медіафайли на власній сторінці в соціальній мережі "ТікТок" із прив’язкою до геолокації.
Поширене фігурантом відео за лічені хвилини підхопили російські пропагандистські пабліки, зокрема прокремлівські телеграм-канали із загальною аудиторією понад 100 тисяч підписників.
Більш ніж пів мільйона користувачів переглянули згаданий контент на персональній сторінці тіктокера.
Як додали в Офісі генерального прокурора, оприлюднений чоловіком відеоматеріал почали також поширювати користувачі соцмережі "Інстаграм".
Зловмисником виявився житель Олександрійського району Кіровоградської області. За даними слідства, у січні 2023 року він приїхав у Черкаську область, де й відзняв на мобільний телефон рух колони військової техніки.
СБУ встановила місцезнаходження блогера та припинила його незаконну діяльність. Свої дії він пояснив бажанням "наростити" аудиторію.
Під час обшуку за адресою проживання фігуранта правоохоронці виявили мобільний телефон, який той використовував для фіксації переміщення українських військ і подальшої публікації відзнятого відео.
Блогеру оголошена підозра за ч. 2 ст. 114-2 (поширення інформації про переміщення, рух або розташування ЗСУ чи інших військових формувань) Кримінального кодексу України. До суду направлений обвинувальний акт.
Зловмиснику загрожує до восьми років ув'язнення.
Як повідомляв Укрінформ, жителя міста Бахмут Донецької області засудили до семи років позбавлення волі за розміщення координат ЗСУ в проросійському чат-боті.
Фото: ОГП