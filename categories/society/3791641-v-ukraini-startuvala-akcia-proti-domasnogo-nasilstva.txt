Із суботи, 25 листопада, стартує міжнародна акція проти насильства, спрямована на привернення уваги до домашнього насильства.

Про це уповноважений Верховної Ради з прав людини Дмитро Лубінець повідомив у Телеграмі, передає Укрінформ.
“Сьогодні привертаю увагу до одного з найпоширеніших порушень прав людини в сучасному світі — насильства стосовно жінок. Воно проявляється у фізичних, сексуальних, психологічних, економічних формах”, - заявив омбудсмен.
За його словами, свобода від насильства в умовах війни набула особливого значення і стала основним правом людини. Усі порушники цього права повинні бути покарані національними та міжнародними судами.
Відсьогодні стартує міжнародна акція “16 днів проти насильства” задля активізації роботи органів державної влади та громадськості та з метою підвищення обізнаності населення.
На знак підтримки учасники акції пов’язують помаранчеву стрічку на одяг як символ протидії домашньому насильству.
“Долучайтеся до акції! Не залишайтеся осторонь, не замовчуйте, не виправдовуйте насильство”, - закликав Лубінець.
Як повідомлялося, Генасамблея ООН у 1999 році оголосила 25 листопада Міжнародним днем боротьби за ліквідацію насильства щодо жінок.
За інформацією ПРООН, від фізичного домашнього насильства в Україні страждають близько двох мільйонів людей. Більш як у 80% це насильство чоловіків проти жінок. Щороку від домашнього насильства гинуть 600 українських жінок.