Харківська обласна рада не підтримала питання про прийняття у комунальну власність Державного некомерційного підприємства “Український науково-клінічний центр протезування та реабілітації”.

Як передає кореспондент Укрінформу, голосування відбулося під час дистанційної сесії облради 28 липня, запис якої пресслужба виклала 29 липня.
“Дуже важливим буде сьогодні питання - це надання попередньої згоди обласної ради щодо прийняття в комунальну власність реабілітаційного центру”, - сказав на початку сесії начальник Харківської ОВА Олег Синєгубов.
Голова обласної ради Тетяна Єгорова-Луценко перед голосуванням поінформувала, що керівництво центру не проти передачі в разі збереження профілю, структури та колективу, про що повідомлено обласну раду листом. Центр має потрібних фахівців і досвід, тож роботу можна буде швидко розгорнути, а в перспективі центр може стати міжрегіональним і обслуговувати 2500 осіб на рік, у тому числі близько тисячі дітей.
Єгорова-Луценко додала, що на роботу центру область отримуватиме субвенцію.
За словами начальника ОВА, "Червоний хрест готовий протягом року забезпечувати фінансування заробітної плати та навчання персоналу, а вже надалі установа перейде на укладання контрактів із НСЗУ".
Однак представники “Блоку Кернеса - Успішний Харків” заявили, що такі ж наміри - прийняття в комунальну власність - має і міська рада Харкова.
“За моєю інформацією, з таким же питанням є звернення Харківської міської ради до Кабінету Міністрів. Тому є пропозиція - більш детально розібратися в цьому питанні... після розгляду цього питання міською радою”, - сказав депутат Олег Каратуманов.
Рішення про передачу комплексу не було прийняте через брак голосів.
Депутат облради, секретар комісії з питань охорони здоров’я, материнства і дитинства Алла Ройтблат після сесії зазначила, що “безвідповідальність “Успішного Харкова" зламала плани зробити великий регіональний реабілітаційний центр для мешканців Харківщини”.
“Обласна рада та ОВА працювали пів року. Безліч погоджень та процесів. Перемовини з благодійними організаціями, які готові долучитися. І ось сьогодні, під час сесії «Успішний Харків» просто не голосує”, - написала Ройтблат у Фейсбуці.

Клінічний центр, про який ідеться, розташовується на вулиці Клочківській, на виїзді з міста. На початку повномасштабного вторгнення та впродовж весни-літа 2022 року цей район постійно перебував під російськими обстрілами. Тож установа припинила роботу. Її виробничі, лабораторні потужності за згодою Мінсоцполітики перемістили до Львова.
Як повідомляв Укрінформ, у 2020 році в Українському науково-дослідному інституті протезування в Харкові військовослужбовцям, які втратили кінцівки, налагодили виготовлення високотехнологічних міоелектричних протезів. Вартість такого протезу становить близько мільйона гривень.