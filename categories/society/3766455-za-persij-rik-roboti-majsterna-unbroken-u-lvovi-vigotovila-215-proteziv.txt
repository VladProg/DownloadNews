За перший рік роботи напрямку протезування в Національному центрі реабілітації “Незламні” (UNBROKEN) спеціалісти центру виготовили 215 протезів, з яких – 6 біонічних протезів рук.

Про це повідомляється на сайті Львівської міськради, передає Укрінформ.
“Станом на цей момент тут вже встановлено 215 протезів, а це – 215 людей, які не поїхали з України і не шукали допомоги в інших країнах світу. Це прекрасно, коли українці отримують якісне лікування в Україні”, - наголосив генеральний директор Першого медоб’єднання Львова Олег Самчук.
У міськраді зазначили, що з нагоди першої річниці запуску протезної майстерні, яка виповнилася сьогодні, вона відкрила свої двері для відвідувачів і показала всім охочим щоденну роботу великої команди протезистів і всі етапи виготовлення штучних кінцівок.
На заході також були захисники, які отримали протези в цій майстерні. Зокрема Ігор Крупнов, який став першим пацієнтом в Україні, якому медики вживили протез прямо у кістку (остеоінтеграційне протезування).
“Саме на мені спробували новий метод протезування – остеоінтеграційне протезування. Я вже відчуваю, що це класний метод, бо мої протези настільки зручні, легкі та компактні, що я на них дуже легко можу пересуватись, і більшість людей навіть не здогадується, що в мене сталеві ноги”, – розповів Крупнов.






За перший рік роботи майстерня UNBROKEN у Львові виготовила 215 протезів / Фото: Анастасія Смольєнко, Укрінформ

































Ще одним пацієнтом центру “Незламні” став Олександр Морський - прикордонник, який служив у Маріуполі та був у полоні в Оленівці. Він одним з перших отримав протез руки.
“Протез, у першу чергу, дуже важливий як психологічна підтримка, бо з ним ти відчуваєш себе звичайною людиною”, – зауважив Морський.
Як повідомили у центрі, захисники зі штучними кінцівками повертаються на передову, дехто залишається в центрі, працюючи ментором, хтось продовжує допомагати волонтерством.
Генеральний директор Першого медоб’єднання Львова розповів, що у планах є створення ще однієї протезної майстерні в лікарні святого Луки та протезного мінізаводу на території лікарні святого Пантелеймона. Також планують збільшити кількість фахових протезистів, адже кількість людей, які потребують допомоги, постійно зростає.

Як повідомлялося, перша мобільна протезна майстерня Національного реабілітаційного центру “Незламні” (UNBROKEN) почала працювати у вересні 2022 року. Її разом з обладнанням від німецької компанії Ottobock надала Мальтійська служба допомоги за підтримки уряду Німеччини та Міністерства охорони здоров'я України.