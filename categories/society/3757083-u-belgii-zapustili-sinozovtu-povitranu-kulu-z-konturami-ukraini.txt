У Бельгії з Гроте Маркт злетіла синьо-жовта повітряна куля, на якій зображені контури України з написом Ukraine.

Про це Міністерство культури та інформаційної політики України повідомило у Телеграмі, передає Укрінформ.

Як зазначається, акція є важливою промокампанією національних українських символів у світі. Відбулася вона в межах проєкту Федерації повітроплавання України за інформаційної підтримки МКІП.
Виконувач обов'язків міністра культури та інформаційної політики України Ростислав Карандєєв наголосив, що публічна дипломатія має стати потужним інструментом просування українських національних інтересів.
"Ми повинні використовувати будь-яку можливість доносити світові важливість підтримки України у боротьбі з російським загарбником", – підкреслив він.
Як повідомляв Укрінформ, колектив посольства України в Чорногорії разом із представниками місцевої української громади здійснили сходження на вершину гори Црна Глава й підняли там українські прапори.
Фото: МКІП