Кабінет Міністрів підтримав запровадження кримінальної відповідальності за примусову паспортизацію.

Про це повідомляє пресслужба Міністерства реінтеграції, передає Укрінформ.
“Сьогодні уряд на своєму засіданні підтримав внесення на розгляд Верхової Ради України проєкту закону «Про внесення змін до Кримінального та Кримінального процесуального кодексів України щодо протидії російській паспортизації», - йдеться у повідомленні.
Як зазначається, з 2014 року російська федерація здійснює незаконну паспортизацію населення України. В умовах збройної агресії такі дії є порушенням Міжнародного гуманітарного права.
Зокрема, стаття 45 положення про закони та звичаї війни на суходолі, яке є додатком до ІV Гаазької конвенції від 18 жовтня 1907 року, забороняє примушувати жителів окупованої території присягати на вірність державі-супротивнику.
Разом з тим Міжнародне гуманітарне право не містить ефективних інструментів покарання за його порушення, тому росіяни не обтяжують себе його дотриманням, вказують у відомстві.
Існуюча стаття 438 Кримінального кодексу України (порушення законів та звичаїв війни) також не є для цього дієвим інструментом покарання за насильну паспортизацію.
У міністерстві інформують, що проєкт закону про протидію російській паспортизації, який підтримав уряд, пропонує доповнити Кримінальний кодекс України новими статтями: 111-3, 438-1, якими передбачена кримінальна відповідальність за: набуття в умовах воєнного стану українським публічним службовцем громадянства держави-агресора за відсутності ознак державної зради; пропаганду, публічні заклики, поширення матеріалів із закликами щодо необхідності набуття громадянами України громадянства держави-агресора; вчинення дій щодо примушування громадян України до набуття громадянства держави-агресора, а також створення умов, за яких обсяг прав громадян України буде меншим, якщо вони не мають паспортних документів держави-агресора.
Крім того, пропонується внести супутні зміни в Кримінальний процесуальний кодекс і Закон України «Про забезпечення прав і свобод громадян та правовий режим на тимчасово окупованій території України».
Як повідомлялося, росія на окупованих нею територіях України роздає свої паспорти. До початку повномасштабного вторгнення лише в ОРДЛО агресор нав’язав майже мільйон паспортів.