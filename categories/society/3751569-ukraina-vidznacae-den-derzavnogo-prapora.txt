У середу, 23 серпня, в Україні відзначають День Державного Прапора.

Як передає Укрінформ, свято встановлене «на вшанування багатовікової історії українського державотворення, державної символіки незалежної України та з метою виховання поваги громадян до державних символів України» згідно з указом Президента від 23 серпня 2004 року. У 2009 році було внесено зміни до цього указу й засновано щорічну офіційну церемонію підняття прапора 23 серпня по всій Україні.
Синьо-жовті кольори на прапорі мають щонайменше тисячолітню історію і сягають часів Київської Русі та Галицько-Волинського князівства. Під час хвилі європейських революцій 1848 року, названої «Весна народів», синьо-жовтий стяг утвердився вже як прапор українського народу. Тоді, у червні 1848-го, таке знамено вперше підняли над ратушею у Львові. Утвердження ж синьо-жовтого прапора як державного відбулося із проголошенням Української Народної Республіки (УНР). Потім в історії України був період червоного «серпасто-молоткастого», а за синьо-жовтий саджали до в’язниць.
У новітні часи національний синьо-жовтий прапор уперше офіційно замайорів на ратуші міста Стрий 14 березня 1990 року. У Києві прапор було піднято над міською мерією пізніше – 24 липня 1990 року.
23 серпня 1991 року група народних депутатів внесла синьо-жовтий український прапор у сесійну залу Верховної Ради, а вже 4 вересня його урочисто підняли над будівлею парламенту.
Після початку російської агресії синьо-жовтий прапор став символом боротьби та спротиву загарбникам.
Сьогоднішнє свято Україна відзначить без масових заходів через загрозу нових ударів РФ по українських містах. Їх скасували в Києві та багатьох інших областях.
***

Державний Прапор України обовʼязково повернеться на тимчасово захоплені росіянами території, адже саме за це бʼється самовідданий і хоробрий український народ. Про це йдеться у привітанні Голови Верховної Ради Руслана Стефанчука з Днем Державного Прапора України, розміщеному на його сторінці у Фейсбуці.
"Сьогодні ми відзначаємо День Державного Прапора України — і знаємо, що лише наші кольори майорітимуть на нашій землі. У кожному куточку нашої країни. І наші кольори обовʼязково повернуться на тимчасово окуповані території", - наголосив він.
Як підкреслив Стефанчук, адже саме за це бʼється самовідданий і хоробрий український народ, мужні захисники й захисниці, які "ціною надзусиль, крок за кроком, відбивають наші території і, зриваючи російські триколори, повертають наш стяг!".
"Синьо-жовтий на броні наших військових! У дитячих малюнках! У вікнах українців! На акціях солідарності з Україною! Український Прапор знає весь світ! Український Прапор шанує весь світ! І це Прапор Перемоги", - заявив голова Верховної Ради.






Керівництво країни взяло участь в урочистій церемонії підняття Державного Прапора України / Фото: ОП











































***
Український прапор у кожному куточку світу нагадує про сміливість і подвиг українців, заявляє Прем'єр-міністр Денис Шмигаль.


Фото: ОП

За словами очільника уряду, "прапор України сьогодні наповнений значно більшими сенсами, ніж будь-коли раніше".
Як зазначив Шмигаль, "синій - мирне небо над усією країною. Це безпечне для купання та судноплавства Чорне й Азовське моря. Це могучий Дніпро та відновлене Каховське водосховище. Жовтий колір - лани родючої української землі. Піски на узбережжях нашого Криму й Херсонщини. Це тепле сонце на Запоріжжі, Донеччині й Луганщині".
"А разом синій та жовтий кольори, - підкреслив голова уряду, - символ хоробрості й незламності. Символ народу, який виборює власну свободу та незалежність".
Як наголосив Прем'єр, "у кожному куточку світу, де б ми не побачили український прапор, він нагадує про сміливість і подвиг українців. І він неодмінно повернеться в кожен куточок української землі. І замайорить над усією нашою Україною".
Шмигаль подякував "кожному, завдяки кому ми сьогодні маємо гордість бачити над нашими містами синьо-жовтий стяг".
***
Головнокомандувач Збройних сил України Валерій Залужний написав у Телеграмі, що у важких боях проти російських загарбників українські воїни - під синьо-жовтим стягом.


Фото: ОП


"Символ нашої української ідентичності. Уособлення незламності, хоробрості та доблесті народу, який бореться за волю та свободу. Під синьо-жовтим стягом наші воїни сьогодні - у важких боях проти російських загарбників. Аби наші діти та внуки мали мирне майбутнє", - йдеться в дописі.
Водночас Залужний подякував усім захисникам та захисницям, які зберегли український прапор у найскладніші часи і "продовжують наближати той день, коли жовто-блакитні кольори замайорять над усіма визволеними українськими містами та селами!"
***
Уповноважений ВР із прав людини Дмитро Лубінець наголосив, що український прапор став символом сміливості для світу й духовного єднання для громадян України.
"Синьо-жовтий стяг майорить у кожному звільненому від ворога селищі та місті. Він на плечах та в руках повернутих додому українців. На зап'ястях маленьких дітей. З ним українці переживають усі найкращі й найважчі в житті моменти. Це один із найупізнаваніших символів України — це кольори сміливості. А ще — символ духовного єднання та незалежності, нашої історії та національної самобутності. З Днем Державного Прапора, незламні українці!" - написав омбудсман.
***
Міністерство культури та інформаційної політики привітало в Телеграмі українців з Днем Державного Прапора.
«Український прапор підіймали над Еверестом. Він майорів на зустріч антарктичним вітрам на станції «Академік Вернадський». Літав у космос з Леонідом Каденюком. Підіймався на п’єдестал разом з олімпійськими чемпіонами. Та скоро буде майоріти над усіма українськими містами знову», - зазначають у МКІП.
Водночас у міністерстві підкреслюють, що стяг - один із ключових державних символів. Він є символом ідентичності та боротьби за свободу.
***
Київський міський голова Віталій Кличко також привітав українців з Днем Державного прапора та Днем Незалежності України.
"Незалежність завойовується в боротьбі. Єднанням і зусиллями багатьох людей. Ціною втрат і перемог. ...Російський агресор вдерся, щоб знищити нашу державу й знищити українців. Але Україна відважно б’ється за свою землю і свою волю! Бʼється на передовій і працює на перемогу в тилу", - йдеться в дописі.






Біля будівлі КМДА підняли прапор України / Фото: КМДА




























Кличко зазначив, що українці вже показали, що не бояться і не здадуться, та продемонстрували, як люблять свою країну.


"Ми все подолаємо, як би складно не було. Ми переможемо! Вірте в себе! Вірте в Україну! З Днем Державного Прапора, з Днем Ннезалежності України!" - додав міський голова.
***
Перша леді України Олена Зеленська закликала усіх, хто вірить в Україну, розповідати світові про нашу державу за допомогою прапора.

Фото: Телеграм Олени Зеленської

"Синьо-жовті кольори за кордоном – це символ підтримки України. Що більше наших прапорів бачимо у вікнах будинків, на одязі, просто на вулицях, то сильніше відчуваємо: тут вірять в Україну й українців. А значить, вірять у свободу. У справедливість. У нашу перемогу. Сьогодні, у День Державного Прапора, хочеться закликати всіх, хто вірить в Україну: продовжуйте говорити про це за допомогою нашого прапора", - заявила Зеленська.

Фото: Телеграм Олени Зеленської

Вона підкреслила, що синьо-жовті кольори вдома – це також символ гордості - за воїнів, які встановлюють прапори на відвойованих наших землях, за людей, які зберігають прапори під загрозою тортур, за кожного й кожну, хто під синьо-жовтим стягом виборює цю перемогу.
"Насправді зараз він не лише наш: це колір боротьби за демократичні людські цінності всього світу. Тож і відзначати маємо разом зі світом", - наголосила Перша леді.