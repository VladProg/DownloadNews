Досудове розслідування у кримінальному провадженні про «батальйону Монако» наразі триває.

Про це в ефірі українських телеканалів поінформувала радниця з комунікацій Держбюро розслідувань Тетяна Сапьян, передає кореспондент Укрінформу.

“Буквально днями ДБР повідомляло про те, що у контексті тих прізвищ, які були оприлюднені журналістами, було відкрито кримінальне провадження щодо осіб, які могли сприяти цим славнозвісним "бійцям" Лазурного узбережжя перетнути кордон в умовах воєнного стану. Робота (по цьому провадженню — ред.) поки що триває. Деталей не маю”, - сказала представник ДБР.
Сапьян уточнила щодо осіб, які входять до цього “батальйону”, що ДБР має низку кримінальних проваджень, де можуть фігурувати ті чи інші особи з “батальйону Монако”. “У цьому напрямку триває робота. Минулого тижня ми повідомляли про те, що мова йде про екстрадицію одного з "бійців батальйону Монако”, - поінформувала вона.
Говорячи про справу аеропорту “Київ”, Сапьян запевнила, що як тільки будуть нові обставини у цьому провадженні, то вона одразу про це поінформує.
“Аеропорт залишаться об'єктом критичної інфраструктури, і наразі доступ до нього є обмеженим. Відповідно, для того, щоб зібрати цю об'єктивну доказову базу, потрібно мати туди певний доступ, щоб зібрати ці всі факти. Тому поки досудове розслідування триває. Але на це потрібно буде більше часу, тобто, це не буде через пару днів чи кілька годин”, - заявила вона.
Як повідомлялося, 17 серпня працівники ДБР розпочали досудове розслідування за фактом, оприлюдненим у розслідуванні видання "Українська правда", щодо виїзду до Князівства Монако під час повномасштабної російської агресії військовозобов’язаних громадян України.
Зокрема, у рамках розслідування кримінального провадження будуть досліджені обставини перетину державного кордону України фігурантами даного розслідування та роль і місце в цьому процесі посадових осіб правоохоронних органів.