Православна церква України повідомила про церковні свята у жовтні.

Як передає Укрінформ з посиланням на сторінку Православної церкви України у Фейсбуці, жовтень розпочався з "великого і дуже шанованого нашим народом свята Покрова Пресвятої Богородиці".
“У п'ятницю, 6 жовтня вшановуватимемо апостола Фому, одного з найближчих учнів Господа Ісуса Христа, якого несправедливо називають в народі "невіруючим", - зазначили у ПЦУ.

У неділю, 8 жовтня, - день вшанування пам’яті святих отців VІІ Вселенського собору, які засудили єресь іконоборства.
9 жовтня – день святого апостола Якова Алфеєва, а 10 жовтня – Собор Волинських святих.
"14 жовтня вшановуватимемо праведного Петра Калнишевського, останнього кошового отамана Запорізької Січі, якого Церква іменує Багатостраждальним", - зауважили у ПЦУ.
У другій половині місяця, 18 жовтня, день вшанування пам’яті апостола і євангелиста Луки, якого вважають першим іконописцем, автором перших ікон Божої Матері.
Цьогоріч Димитрівська поминальна субота припадає на 21 жовтня, адже пам՚ять великомученика Димитрія Солунського – 26 жовтня.
27 жовтня буде вшанована пам՚ять преподобного Нестора Літописця.
"28 жовтня згадуватимемо преподобного Іова, ігумена Почаївського, ревного оборонця Православ’я, чудотворця, який прославив своїми подвигами Почаївський монастир – святиню українського народу", - зазначили у ПЦУ.
"Нехай приклади життя святих угодників Божих надихають кожного з нас на зміцнення у вірі, подолання всіх життєвих негараздів і переможну духовну боротьбу", - підкреслили у Православній церкві України.
Як повідомляв Укрінформ, Православна церква України ухвалила рішення перейти на новоюліанський календар з 1 вересня 2023 року.
Таким чином, більшість християн України відзначають релігійні свята за новим календарем - на 13 днів раніше.
14 липня 2023 року Верховна Рада змінила дати трьох свят. Відтепер Різдво Христове офіційно відзначатиметься в Україні 25 грудня, а не 7 січня. День Української Державності – 15 липня, а не 28 липня. Покрову Пресвятої Богородиці, а разом з нею і День захисників і захисниць України святкують 1 жовтня, а не 14 жовтня.