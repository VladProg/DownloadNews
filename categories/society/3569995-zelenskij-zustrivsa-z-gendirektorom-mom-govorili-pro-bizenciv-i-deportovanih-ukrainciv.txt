Президент Володимир Зеленський обговорив із генеральним директором Міжнародної організації з міграції Антоніо Віторіно підтримку українців, які страждають унаслідок війни.

Як передає Укрінформ, про це Зеленський повідомив у Телеграмі.
"Без сумніву, повномасштабне російське вторгнення призвело до катастрофічних гуманітарних наслідків. Як результат – сталася найбільша криза вимушеного переселення у світі", - зазначив Зеленський.

Він додав, що знає й цінує те, що Міжнародна організація з міграції підтримує українців не словами, а конкретними кроками.
"Дякую за цю практичну допомогу!", - наголосив Зеленський.
Як повідомляє сайт Президента, Зеленський також подякував співрозмовнику за відвідання звільнених територій Київщини. Він закликав очільника МОМ максимально донести до світу правду, яку він побачив.
"Дуже важливо, що керівник Міжнародної організації з міграції на власні очі побачив наслідки війни росії проти України", – наголосив Президент.

Окремою темою переговорів стала влаштована загарбниками незаконна масова депортація українців до росії, зокрема жінок, дітей та українських захисників, і система фільтраційних таборів. Зеленський наголосив, що це є грубим порушенням міжнародного гуманітарного права і воєнним злочином, та закликав Віторіно максимально тиснути на росію задля того, щоб покласти край цьому ганебному явищу.
"Ми виступаємо за те, щоб Міжнародна організація з міграції мала більше доступу до депортованих українців, особливо до тих територій, де є так звані фільтраційні табори", – зазначив він.
Співрозмовники предметно обговорили конкретні напрямки подальшої співпраці України з МОМ, зокрема комплексне довгострокове розв’язання найнагальніших проблем вимушених переселенців (житло, гарантії соціального захисту). Президент поінформував Віторіно про виклики, які очікуються у зв’язку з наближенням опалювального сезону, передусім через те, що росія почала завдавати ударів по об’єктах критичної інфраструктури.

Глава держави наголосив на важливості повної реалізації мандата МОМ на звільнених від загарбників територіях України.
Президент також зробив акцент на необхідності підтримки в цей період українців, які повертаються додому або переміщуються в безпечніші регіони країни, особливо в питанні забезпечення житлом. У цьому зв’язку він зазначив, що корисною була б допомога у вигляді відповідних мікрокредитів.
Як повідомляв Укрінформ, Всесвітня організація охорони здоров'я обговорить у Копенгагені з представниками Польщі, Чехії, Угорщини та інших країн питання співпраці щодо психічної допомоги українським біженцям.
Фото: ОП