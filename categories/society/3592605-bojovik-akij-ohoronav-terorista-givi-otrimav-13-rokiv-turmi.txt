На основі доказової бази, яку зібрали слідчі СБУ, суд призначив 13 років позбавлення волі бойовику терористичної організації «днр», який охороняв терориста "Гіві"

Про це йдеться у повідомленні СБУ, передає Укрінформ
Цей зрадник із 2016 року воював у складі незаконних збройних угруповань «днр», а після оголошення путіним «спеціальної воєнної операції» пішов у наступ на мирні українські території.
Він потрапив у полон під час бойової операції ЗСУ у серпні цього року.
Бойовик відомий тим, що був одним із особистих охоронців терориста «Гіві», який очолював незаконний підрозділ «батальйон Сомалі». Також він був ньюзмейкером цього угруповання і спільно з «Гіві» давав інтерв’ю псевдожурналістам «днр».
Тепер він на власному досвіді переконався, що злочини проти України не мають строку давності.
Під час судового засідання чоловік повністю визнав свою вину та надав викривальні покази.
Його визнано винним за такими статтями Кримінального кодексу України: ч. 1 ст. 111 (державна зрада); ч. 1 ст. 258-3 (створення терористичної групи чи терористичної організації); ч. 2 ст. 260 (створення не передбачених законом воєнізованих або збройних формувань).
За матеріалами СБУ Шевченківський районний суд м. Києва призначив зраднику покарання – 13 років позбавлення волі з конфіскацією майна.
Михайла Толстих, відомого як “Гіві”, убили з реактивного піхотного вогнемета “Джміль” взимку 2017 року. У “ДНР” він був командиром терористичного батальйону “Сомалі”.