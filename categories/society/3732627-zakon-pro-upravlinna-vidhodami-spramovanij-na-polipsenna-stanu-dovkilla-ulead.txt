Фахівці Програми «U-LEAD з Європою» вважають, що втілення у життя Закону «Про управління відходами», який набуває чинності з 9 липня, сприятиме покращенню стану навколишнього середовища і створенню відповідної інфраструктури об’єктів управління відходами.

Про це повідомляє Укрінформ із посиланням на сайт U-LEAD.
«З 9 липня 2023 року набуває чинності Закон України «Про управління відходами» № 2320-ІХ від 20 червня 2022 року. Закон наближає нормативно-правове регулювання відносин у сфері управління відходами до вимог відповідних директив ЄС та спрямований на покращення стану навколишнього середовища і створення відповідної інфраструктури об’єктів управління відходами», – йдеться у повідомленні.
Серед ключових нововведень експерти назвали: впровадження ієрархії управління відходами; планування системи управління ними на національному, регіональному та місцевому рівнях; запровадження системи розширеної відповідальності виробника.
Крім того, закон передбачає створення сучасної інфраструктури та об’єктів збирання і оброблення відходів, а також удосконалення процесів управління ними.
Як зазначають у U-LEAD, реалізація вимог цього закону потребуватиме приведення у відповідність чинних або розробки нових нормативно-правових документів.
Фахівці U-LEAD підготували інфографіку, яка у доступній формі відображає загальні вимоги до управління відходами, основні функції органів місцевого самоврядування у цій сфері та питання приведення у відповідність системи управління відходами у територіальних громадах.

Програма для України з розширення прав і можливостей на місцевому рівні, підзвітності та розвитку «U-LEAD з Європою» спільно фінансується ЄС та його державами-членами Німеччиною, Польщею, Швецією, Данією, Естонією та Словенією для підтримки України на її шляху до зміцнення місцевого самоврядування. U-LEAD сприяє прозорому, підзвітному та багаторівневому управлінню в Україні, яке відповідає на потреби громадян та розширює можливості громад.