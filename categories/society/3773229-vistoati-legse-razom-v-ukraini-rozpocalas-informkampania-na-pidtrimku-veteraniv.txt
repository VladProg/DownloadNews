Міжнародна організація з міграції (МОМ) в Україні, Міністерство у справах ветеранів і агенція plusone social impact започаткували інформаційну кампанію про важливість підтримки ветеранів, їхніх родин та близьких загиблих військових.

Про це Укрінформу повідомили у пресслужбі МОМ.
Як зазначили в оганізації, кампанія "Вистояти легше разом" закликає бути уважнішими одне до одного й до власних емоцій.
«Другий рік повномасштабної війни дається взнаки. Ветерани та їхні родини, рідні й близькі загиблих – під ці категорії підпадає вже значна кількість українців. Біль втрати, спогади й інші прояви посттравматичного стану заважають відчувати життя в повній мірі – складний емоційний досвід вимагає часу на осмислення й прийняття, а повернення до цивільного життя – великої підтримки. І мова тут не тільки про спеціалізовану допомогу, а й про внесок кожного, громаду, у якій живуть та до якої повертаються люди», - зазначили представники організації.
У межах кампанії створено серію емоційних роликів, які покликані спонукати українців підтримувати одне одного і у разі потреби звертатися по психологічну допомогу до фахівців.
Зокрема, ролик «Відчуження» розповідає про емоції людей, зокрема ветеранів, під час війни і має на меті зменшити стигматизацію теми психологічного здоров'я, наголосити на доступності підтримки.

Головна ідея ролику «Втрата» полягає у тому, що підтримку знайде той, хто готовий її отримати й про неї попросити. «Можна заговорити з близькими чи побратимами, а можна звернутися на безкоштовну гарячу лінію психологічної підтримки МОМ», - зазначають організатори.

Зрештою, у відео «Взаємопідтримка» наголошується на тому, що взаємодопомога є шляхом до стійкості як окремих особистостей, так і спільноти загалом.

Інформаційна кампанія «Вистояти легше разом» створена у межах проєкту «Шлях Стійкості» за фінансової підтримки Міністерства закордонних справ Німеччини.
Як повідомлялося, майже у 1500 медзакладах України можна отримати психологічну та психіатричну допомогу.