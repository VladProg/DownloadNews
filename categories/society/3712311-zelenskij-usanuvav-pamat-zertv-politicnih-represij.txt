Президент Володимир Зеленський ушанував пам'ять жертв Великого терору, вчиненого тоталітарним комуністичним режимом у 1937–1938 роках на українських землях.

Як передає Укрінформ, про це повідомляє сайт Президента.
У День пам'яті жертв політичних репресій від імені Глави держави було встановлено кошик квітів до пам'ятника репресованому, що розташований на в’їзді до Національного історико-меморіального заповідника «Биківнянські могили», та вінки до братської могили й пам’ятного знака польських поховань на території заповідника.

Як зазначив Президент, сфабриковані мотиви затримань, жорстокі катування та смертні вироки, що виносилися переважно без слідства й суду трійками НКВС, «дитячі ГУЛАГи» – усе це докорінно суперечить нормальній людській природі та вихідним принципам цивілізованої світобудови.
Багатонаціональні поховання жертв сталінських репресій на території Биківнянського лісу в Києві, сотні подібних місць в усіх регіонах України нині є невіддільною категорією національної пам’яті українського народу, меморіальними об’єктами міжнародного значення.
«Маємо робити все, щоб гарантувати недопущення реваншу тоталітаризму, забезпечити консолідацію зусиль міжнародної спільноти у справі відновлення й збереження миру, колективної безпеки та гуманізму, знешкодження держави-терориста – Російської Федерації, забезпечення справедливого суду й відповідальності для злочинців», – наголосив Зеленський.
«Вічна та світла пам'ять жертвам політичних репресій. Вічна шана кожному й кожній, хто захищає Україну. Завжди пам’ятатимемо тих, хто віддав своє життя, звільняючи українську землю від російських загарбників», – додав Глава держави.
Як повідомляв Укрінформ, у Національному історико-меморіальному заповіднику «Биківнянські могили» під Києвом вшанували пам'ять жертв комуністичного тоталітарного режиму.
Фото: ОП