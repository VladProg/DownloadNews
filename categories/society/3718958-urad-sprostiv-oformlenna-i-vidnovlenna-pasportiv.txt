Уряд ухвалив постанову, згідно з якою Державна міграційна служба і дипломатичні установи зможуть отримувати витяги з Держреєстру актів цивільного стану громадян, що значно спростить процедуру оформлення паспортних документів для громадян.

Як передає Укрінформ, про це Міністерство з питань реінтеграції тимчасово окупованих територій повідомляє у Телеграмі.
“Відповідну постанову сьогодні схвалено на засіданні уряду. Напрацювання та супроводження цього документа здійснювалось у межах роботи Координаційного штабу з питань забезпечення виїзду громадян України з ТОТ через територію третіх країн в Україну”, - ідеться у повідомленні.
Державна міграційна служба, її територіальні органи (підрозділи), закордонні дипломатичні установи матимуть безпосередній доступ до Державного реєстру актів цивільного стану громадян.
Ці органи отримуватимуть відомості про державну реєстрацію народження фізичної особи та її походження у формі витягу з реєстру.
Прийнята новація дозволить швидше відновити паспортні документи.
Також це оптимізує роботу державних органів, адже істотно скоротиться час обробки запитів на отримання паспортів.

Як повідомляв Укрінформ, громадянам України, які виїхали з тимчасово захоплених територій, надаватимуть допомогу на час оформлення втрачених паспортів.