Громадяни України, які змушені були виїхати за кордон, можуть оформити та отримати документи в шести країнах, де доступний український паспортний сервіс.

Про це уповноважений Верховної Ради з прав людини Дмитро Лубінець повідомив у Телеграмі, передає Укрінформ.
«Це - Польща (Варшава, Краків, Гданськ, Вроцлав); Чехія (Прага), Словаччина (Братислава), Туреччина (Стамбул), Іспанія (Валенсія), Німеччина (Берлін, Кельн)», - написав Лубінець.
За його словами, за кордоном для громадян України доступні такі послуги: оформлення та обмін ID-картки чи закордонного паспорта; обмін паспорта зразка 1994 року на ID-картку; одночасне оформлення закордонного паспорта та ID-картки; обмін посвідчення водія; страхування.
Як повідомляв Укрінформ, український закордонний паспорт посідає 30 позицію у міжнародному рейтингу Індексу паспортів від компанії Henley&Partners.