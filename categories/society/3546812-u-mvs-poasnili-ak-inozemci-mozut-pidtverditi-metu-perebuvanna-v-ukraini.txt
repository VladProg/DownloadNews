Підтвердити мету поїздки особи можуть документами, що підтверджують факт туристичного обслуговування, навчання, стажування, працевлаштування, або лікування, бронювання житла в Україні або повернення до держави свого громадянства чи постійного місця проживання, або до третьої держави.

Про це під час брифінгу в Укрінформі заявила речник Міністерства внутрішніх справ Альона Матвєєва, розповідаючи про загальні рекомендації від Департаменту комунікації МВС щодо правил перебування в Україні іноземців під час воєнних дій.
«Для прикладу, для ділових поїздок це може бути: запрошення підприємства або органу державної влади, наприклад, для участі в засіданнях, конференціях чи заходах комерційного, промислового або професійного характеру та інші документи, які свідчать про наявність комерційних або професійних відносин», - поінформувала речниця МВС.
За її словами, для поїздок з метою отримання освіти або інших видів навчання особі потрібно надати документ про прийом до закладу освіти, або це можуть бути курси для підвищення кваліфікації. Також цим документом вважаються студентські квитки або довідки щодо відвідуваних курсів, тощо.
У свою чергу, для поїздок туристичного або приватного характеру особам обов’язково потрібно надати документ установи, що надає житло – це може бути для груп або особистого користування. Також потрібно надати інформацію про програму запланованої поїздки і, відповідно, обов’язково має бути зворотний квиток.
Серед іншого, Матвєєва уточнила, що затримання громадян-правопорушників, перевірка транспортних засобів та огляд житла теж можуть проводитися, якщо для цього є певні причини.
Зокрема, до громадян, які порушили правила перетину держкордону України, в’їзду на тимчасово захоплену територію України, вчинили злісну непокору законному розпорядженню військовослужбовця чи іншого представника силових структур, може бути задіяно затримання на строк орієнтовно три години для встановлення особи тощо.
У певних випадках, - наприклад, якщо в особи недостатньо документів, - це затримання може тривати до трьох діб.
Представниця МВС зазначила, що, окрім основної, може проводитися і поверхнева перевірка людини, її одягу і речей, або перевірка авто.
«Також поверхнева перевірка авто може проводитися, якщо існує достатньо причин вважати, що у транспортному засобі перебуває правопорушник або особа, яка незаконним чином там утримується», - сказала вона.
Серед іншого, речниця МВС уточнила, що іноземці та особи без громадянства, які законно перебувають на території України, мають ті ж права і обов’язки, як і українці, за винятками, встановленими Конституцією, певними законами чи міжнародними договорами України.
За її словами, усі іноземці зобов'язані дотримуватися Конституції та законів України, і не мають права принижувати честь і гідність інших людей, а також - інтереси суспільства та держави.
«Водночас, із 24 лютого в Україні запроваджено воєнний стан, і з огляду на це, все ж таки можуть обмежуватися конституційні права (осіб – ред.) настільки, щоб воєнний стан міг працювати діяти так, як потрібно по закону», - поінформувала Матвєєва.
З усіма цими рекомендаціями громадяни можуть ознайомитися на сайті МВС.
Як повідомлялося, громадянам України більше не потрібно отримувати попередні електронні дозволи від Міністерства внутрішніх справ Ізраїлю для в’їзду в цю країну.