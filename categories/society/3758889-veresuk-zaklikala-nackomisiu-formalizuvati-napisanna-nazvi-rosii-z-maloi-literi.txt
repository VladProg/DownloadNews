Віцепрем'єр-міністр - міністр з питань реінтеграції тимчасово окупованих територій Ірина Верещук закликала Національну комісію зі стандартів державної мови формалізувати написання назви Росії з малої літери.

Як передає Укрінформ, про це Верещук повідомила у Телеграмі.
"Сьогодні в ЗМІ читаю про дискусію щодо правильного написання назви держави-ворога. Насправді українці давно пишуть цю назву з маленької букви. Напевно, дискусії, власне, і немає. Але, є в нас така установа як Національна комісія зі стандартів державної мови", - заявила Верещук.
За її словами, саме Нацкомісія "мала достатньо часу на те, щоб давно зробити свою пряму роботу - офіційно запропонувати відповідні зміни до правопису назви держави-ворога та її ватажків".
"Закликаю Нацкомісію не гаяти час і формалізувати те, що і так роблять всі українці", - заявила Верещук.
Як повідомляв Укрінформ, міністр освіти і науки України Оксен Лісовий пояснив, що написання назви Росії з великої літери є вимогою нормопроєктування.