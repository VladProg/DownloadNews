Держава забезпечила всі умови для лікування і відновлення українських захисників, які були визволені з полону.

Про це заявив уповноважений Верховної Ради з прав людини Дмитро Лубінець на брифінгу у Медіацентрі Україна - Укрінформ.
За його словами, у день повернення українські герої і героїні були украй виснажені. Після того як лікарі оглянули кожного з 200 визволених, був наданий медичний висновок, що їх треба терміново доправити у лікарню. Нині вони перебувають у різних медзакладах.
“Абсолютно всі проходять медичне відновлення. Після цього буде тривалий процес реабілітації, і після цього вони будуть приймати рішення, зокрема щодо того, чи продовжувати свою військову службу”, - заявив омбудсмен.
Водночас він зазначив, що надходить багато пропозицій щодо реабілітації, протезування і допомоги українським громадянам - як в Україні, так і за кордоном.
Лубінець запевнив: “У нас є всі напрацьовані механізми, як це зробити, є кошти... Ми ставимося завжди позитивно до ініціатив збирання коштів на реабілітацію того чи іншого бійця, але можу сказати, що від держави все це забезпечено. Держава забезпечує абсолютно все — як лікування, так і реабілітацію і після цього — повне відновлення. Навіть якщо мова про довготермінове лікування або реабілітацію, навіть за кордоном, - держава про це подбала”.
За його словами, всі бранці під час перебування у полоні втратили вагу, причому кардинально.
“Я спілкувався з хлопцем, який втратив 63 кілограми. Хлопець з “Азова” сказав, що втратив понад 70 кілограмів. Найменше з того, що я почув, - це хлопець втратив 25 кг. Він при цьому дуже маленького зросту і сказав, що завжди вважав себе худим і навіть не міг припустити, що може втратити цю вагу”, - зазначив Лубінець.
У цьому зв'язку він заявив, що рф практично не надавала полоненим їжі і використовувала голод як один з елементів тортур, що системно застосовувалися щодо українських бранців.
Водночас він відзначив незламний моральний дух визволених з полону українців.
“Як рф не намагалася - нікого не зламала, хоча постійно намагалася це зробити. Морально всі наші герої та героїні виглядали абсолютно сильними, дуже раділи тому, що вони повернулися додому”, - сказав омбудсмен.
Як повідомлялося, 21 вересня в результаті обміну повернуто з полону понад 200 українських захисників, а також 10 іноземців, які воювали на боці ЗСУ.
П'ятеро командирів полку «Азов» перебуватимуть до кінця повномасштабної війни у Туреччині під особистими гарантіями безпеки її Президента.