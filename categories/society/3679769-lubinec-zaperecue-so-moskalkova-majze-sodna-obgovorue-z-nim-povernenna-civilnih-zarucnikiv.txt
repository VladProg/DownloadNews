Уповноважений Верховної Ради України з прав людини Дмитро Лубінець заперечує, що російський омбудсмен тетяна москалькова "майже щодня" обговорює з ним питання повернення цивільних полонених.

Як передає Укрінформ, про це Лубінець заявив у Телеграмі.
“Дізнався із заголовків росЗМІ про таку активність із здивуванням. Тому не можу підтвердити слова своєї російської візаві”, - зазначив Лубінець.
Він зауважив, що зміст і тональність нещодавніх заяв російської сторони мають мало спільного із всебічною реалізацією домовленостей, досягнутих під час зустрічі уповноважених в Анкарі, зокрема щодо повернення цивільних заручників та репатріації важкопоранених і тяжкохворих військовополонених.
Попри те, що сторонам вдалося здійснити обмін списками військовополонених та передати великий список цивільних заручників, яких рф утримує в полоні, Лубінець акцентував на затягуванні процесу реалізації погодженого плану саме з боку росії.
Як повідомляв Укрінформ, Лубінець заявив, що росія робить усе, щоб українських дітей не вдалося повернути додому: до процесу депортації залучене найвище керівництво рф.