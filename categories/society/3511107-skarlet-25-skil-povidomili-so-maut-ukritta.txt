Міністр освіти і науки Сергій Шкарлет заявив, що у 25% шкіл підтверджено наявність укриттів.

Про це урядовець сказав у ефірі українських телеканалів, відповідаючи на питання, який відсоток шкіл має укриття і може відчинити двері школярам першого вересня, передає кореспондент Укрінформу.
"У нас є 8 областей, у яких наразі йдуть активні бойові дії, і у цьому контексті, звісно ж, про навчання офлайн, а це особливо – у прифронтовій зоні, там взагалі не може бути і мови. Той відсоток, який є наразі відтворений, то це близько 25 % вже підтверджених укриттів", - сказав міністр.
Він також висловив думку, що до кінця середи у МОН вже матимуть так звану "мапу безпеки" по кожній громаді. Окремо він наголосив на тому, що саме питання забезпечення безпековими спорудами та укриттями закладів освіти належить до компетенції їх засновників, і що здебільшого це – місцеві органи влади.
За словами Шкарлета, у більшій частині буде використовуватися змішаний формат навчання.
"І навіть якщо не буде у якійсь школі наявності укриттів, то ми щодо цього наразі пропрацьовуємо з ДСНС, із засновниками (питання щодо - ред.) наявності найближчих укриттів, шляхи до їх (присутніх у навчальних закладах - ред.) евакуації тощо", - поінформував Шкарлет.
Як повідомляв Укрінформ, 8 червня Шкарлет заявив, що центральна та місцева влада готують заклади освіти до початку 2022/23 навчального року.