Після широкомасштабного воєнного вторгнення російської федерації на територію України більше пів мільйона пенсіонерів вимушено виїхали за кордон задля порятунку власного життя.

Як передає Укрінформ, про це йдеться на сайті ВР.
«За даними, які щотижнево оновлюються дипломатичними представництвами України за кордоном, станом на 25 травня 2022 року, загальна кількість осіб віком понад 60 років, які прибули до іноземних державах після 24 лютого 2022 року, становить 502 980 осіб», - йдеться в повідомленні.
У ВР нагадали, що громадяни, які виїхали за кордон через війну, продовжують отримувати пенсійні та соціальні виплати від держави, але тільки в тому разі, якщо до війни вони отримували ці виплати через установи банків. Кошти надходять на відповідні банківські картки.
Водночас ті українці, які отримували виплати через поштові відділення АТ «Укрпошта», можуть відкрити платіжну картку через офіційний сайт або мобільний додаток уповноваженого банку. Ідентифікація клієнта здійснюється шляхом відеоверифікації. Така послуга доступна у ПриватБанку.
Як повідомлялось, у червні 2022 року державою заплановано здійснити чергові виплати пенсій громадянам на суму майже 50 млрд гривень. Станом на 1.04.2022, кількість одержувачів пенсій по Україні становить 10 793 258 осіб.