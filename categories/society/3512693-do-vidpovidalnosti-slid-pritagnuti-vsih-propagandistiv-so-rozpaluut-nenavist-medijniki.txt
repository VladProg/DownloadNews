До кримінальної відповідальності мають притягнути всіх пропагандистів, які розпалюють ненависть.

Про це йшлося в Медіацентрі Україна — Укрінформ під час журналістської зустрічі на теми “Російська пропаганда як інструмент геноциду українського народу. Методи виявлення та викриття”, участь у якій взяли відомі медійники Юрій Макаров, Віктор Трегубов, Руслан Дейниченко, Денис Казанський, Максим Віхров.
«Зараз той момент, коли йдеться про смертельну небезпеку для нашої країни. А російська пропаганда – це зброя, яка використовується проти нашої країни. Хотілося б дочекатися чергового Нюрнберга для тих, кого ми з абсолютною обґрунтованістю називаємо фашистами, бо вони не хочуть, щоб були українці в принципі, хочуть, щоб нас не було», - сказав головний редактор дирекції телебачення НСТУ Юрій Макаров.
Він назвав інформаційними диверсантами, тих «журналістів», які співпрацюють з російськими спецслужбами, часто перебувають штаті російських спецслужб або діють під безпосереднім контролем і вже не перший рік поширюють гасла про «українських нацистів», що є закликом до геноциду проти українців.






російська пропаганда як інструмент геноциду українського народу / Фото: Володимир Тарасов, Укрінформ














































Медійники нагадали, що крім великого Нюрнберзького процесу, були менші процеси, коли до відповідальності притягнули всіх, хто розпалював ненависть, у тому числі пропагандистів.
«Ми хотіли б підштовхнути процес документування злочинів і збирання матеріалів з метою притягнення до кримінальної відповідальності цілком конкретних російських пропагандистів. Закликаємо долучатися до цієї боротьби, щоб світ знав, що російські «журналісти» нам не колеги, бо у них інші цілі, а їхні стандарти – це їхні бойове завдання. Тому потрібно домагатися для них суду з відповідним вироком, щоб це стало уроком для всього світу», - підсумував Макаров.
24 лютого росія розпочала новий етап восьмирічної війни проти України – повномасштабний наступ. Ворог здійснює масовані обстріли та бомбардування мирних українських міст і сіл.