Дружина Президента Олена Зеленська оприлюднила поради, як налаштувати людину старшого віку на переїзд у безпечне місце.

Відповідний допис вона розмістила у Телеграмі, передає Укрінформ.
Перша леді зауважила, що місцева влада щоденно просить українців евакуюватися зі сходу.
“Покинути рідний дім особливо важко людям старшого віку. Бо тут пройшло життя, усе знайоме і облаштоване. Бо дуже страшно їхати в невідомість, бути “тягарем” для дітей чи внуків. Однак зберегти життя – найважливіше. Тому у довіднику “Безбар’єрності” ми підготували матеріал “Як налаштувати людину старшого віку на переїзд у безпечне місце”, - зазначила дружина Президента.
Як зазначається, для того щоб налаштувати людину старшого віку на переїзд у безпечне місце, потрібно визначити її головний “стопер” і показати раціональну альтернативу. Якщо “стопер” - це будинок, то потрібно розповісти, хто за ним нагляне, пояснити, скільки коштуватиме ремонт, якщо будуть руйнування. Також варто розповісти, яку соцпідтримку можна отримати в регіоні, куди їдете. Близькі мають бачити, що враховано те, що їх лякає.
Варто також знайти “головний мотиватор”. Зазвичай людина сама говорить про те, що для неї цінне. "Якщо це діти й онуки – розкажіть, як багато часу ви проведете разом. Якою потрібною вона буде вам. Згадайте приємні моменти і попросіть не позбавляти дітей таких радощів", - зазначила Зеленська.
Дружина Президента також радить мати готовий план. “Знайдіть ті справи, якими людина буде зайнята, покажіть, що вона зможе робити те ж саме, що вдома – лише в іншому місці. Доглядати за будинком, малечею. Людина має відчувати безпеку. Розуміти, чим буде корисна. Звісно ж, ваш план не має бути обов’язком – радше проханням і пропозицією”, - пояснила вона.
Також дружина Президента радить вирішити організаційні моменти. Перевірити разом наявність потрібних ліків, одягу, інших важливих речей. Слід узяти ті речі, які є важливими для людини – навіть якщо вони здаються не на часі. Також у речах людини старшого віку варто лишити папірець з контактами та (якщо є) хворобами – на випадок, якщо раптом вона злякається і загубиться.
“І пам’ятаймо: будинки ми відбудуємо, речі – купимо. А от життя рідних людей найдорожче, що у нас є”, - наголосила Зеленська.
Як повідомляв Укрінформ, сьогодні зі Слов’янська Донецької області виїхали евакуаційним автобусним рейсом до Рівненщини близько 100 жителів, серед яких 15 дітей.