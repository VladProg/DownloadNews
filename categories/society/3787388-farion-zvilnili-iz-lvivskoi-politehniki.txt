Колишню народну депутатку Ірину Фаріон звільнили з посади професорки Національного університету "Львівська політехніка".

Як передає Укрінформ, про це повідомив у Фейсбуці міністр освіти та науки Оксен Лісовий.
"Львівська політехніка звільнила Фаріон. Відповідний наказ вже підписано ректором", - написав він.
Міністр наголосив, що студенти були, є і завжди будуть потужним рушієм змін та трансформацій.
"Саме зі студентів розпочалася Революція Гідності в Україні, яка остаточно закріпила нас на євроінтеграційному шляху. Починаючи з 2014 року тисячі студентів змінили аудиторії на окопи та пішли захищати свою державу, свої родини та свої цінності", - заявив Лісовий.
За його словами, цей період в історії України став точкою неповернення і запустив активний процес дерадянізації, час якої давно вже настав. Сьогодні ми продовжуємо позбуватися тіней радянського минулого і в системі освіти зокрема, додав він.
"Позиція міністерства незмінна - людям, які не розділяють цінності гідності та не відчувають поваги до воїнів, немає місця в системі освіти", - заявив Лісовий.
Також він висловив сподівання, що СБУ у межах відкритого кримінального провадження дасть справедливу оцінку висловам та діям вже колишньої викладачки Львівської політехніки.
Як повідомляв Укрінформ, мовознавиця, докторка філологічних наук, викладачка Львівської політехніки Фаріон звинуватила військових, зокрема бійців "Азову" у тому, що вони спілкуються російською мовою. Її висловлювання викликали обурення в суспільстві.

Заступник голови Комітету Верховної Ради з питань нацбезпеки, оборони та розвідки Єгор Чернєв заявив, що висловлювання Фаріон становлять загрозу національній безпеці, і закликав СБУ перевірити їх.
Пізніше Фаріон розмістила у своєму Телеграм-каналі скриншот листа зі словами підтримки від студента з Криму Максима Глєбова. При цьому вона не приховала імені хлопця та місто, де він навчається.
Згодом на проросійському ресурсі "Крымский СМЕРШ" з’явилося відео, на якому Глєбов просить вибачення за лист, який написав Фаріон, та стверджує, що відмовився від своїх поглядів.
Представниця Президента України в АРК Таміла Ташева заявила про необхідність притягнення до відповідальності Фаріон за викладення на загал листа від проукраїнського студента в тимчасово окупованому Криму.
Уповноважений Верховної Ради з прав людини Дмитро Лубінець звернувся до СБУ у зв’язку з фактом розголошення конфіденційної інформації Фаріон.
Сама Фаріон назвала "провокацією" ситуацію зі студентом у Криму, лист якого вона оприлюднила.