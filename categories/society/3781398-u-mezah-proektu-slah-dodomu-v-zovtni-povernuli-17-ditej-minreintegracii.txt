У межах проєкту «Шлях додому» в жовтні повернули 17 дітей.

Як передає Укрінформ, про це Міністерство з питань реінтеграції тимчасово окупованих територій України повідомляє у Телеграмі.
«Серед них багатодітна родина із 4 дітьми з Херсонської області. Також тепер у безпеці 5 дітлахів із дитячого будинку сімейного типу з Луганської області. Це дітки віком від 1 до 16 років.», - ідеться в повідомленні.
Влаштуватися багатодітній сімʼї допомогли в Івано-Франківську. Діти з дитячого будинку сімейного типу тепер мешкають у Полтаві. Допомогла їм у цьому благодійна організація «СОС Дитячі Містечка».
Мінреінтеграції висловило вдячність громадській спілці «Українська мережа за права дитини» за сприяння у поверненні українських дітей.
Проєкт «Шлях додому» Українська мережа за права дитини реалізує у партнерстві з Мінреінтеграції, міжнародною гуманітарною організацією Save the Children in Ukraine й іншими.
Як повідомлялося, за офіційною статистикою ООН, Росія під час повномасштабної війни проти України насильно депортувала 2,8 млн українців, з яких ідентифіковано майже 20 тис. дітей. Вдалося повернути в Україну лише 386 дітей.