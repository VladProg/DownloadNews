Міністр культури та інформаційної політики Олександр Ткаченко зазначив, що діяльність «інформаційного Рамштайну» потрібно координувати із військовими.

Про це він сказав в ефірі телемарафону, передає кореспондент Укрінформу.
«На відміну від «правового та економічного Рамштайну», «інформаційний Рамштайн» має координувати свої зусилля, в тому числі, з військовими. Це важливий елемент гібридної війни, тому тут координація зусиль із військовими, які мають відповідні ресурси, та взагалі силовим відомствами є надзвичайно важливою», - наголосив Ткаченко.
За його словами, очікується, що у березні відбудеться зустріч експертів, яка уможливить засідання урядовців у форматі «інформаційного Рамштайну».
«Ми запропонували колегам у Європі та в Америці провести спочатку зустріч експертів, а потім відповідних діячів від держави для того, щоб напрацювати по кількох пунктах певні рішення. По-перше, криміналізацію статей проти російських пропагандистів та відповідних організацій... По-друге - створення координаційного механізму, який би міг оперативно реагувати на російські фейки та просувати наративи демократичного світу», - сказав міністр.
Очільник МКІП наголосив, що росія поширює свою брехню глобально, тому відповідь також має бути глобальною.
На думку Ткаченка, на першому етапі повномасштабного вторгнення Україна вигравала інформаційну війну, і допомогло цьому лідерство Президента, який узяв на себе функцію комунікації зі світом, а також створення марафону «Єдиних новин», звідки люди черпали інформацію.
Та на другому етапі війни, за його словами, росіяни адаптувалися, і їхні наративи почали змінюватися. Попри накладені санкції російські канали активно просувають їх у соціальних мережах, на інтернет-платформах у Європі та Азії.
«Маємо справу із гібридною війною, частиною якої є інформаційна війна. В цьому сенсі досвід України є надзвичайно важливим. Тому має бути єдиний голос від держави, тому що є дуже часто з приводу однією і тієї самої події різні коментарі. По-друге, координація зусиль із нашими партнерами на міжнародній арені має бути набагато активнішою, ніж раніше», - заявив Ткаченко.
Як повідомлялося, у МКІП запропонували нову форму для партнерства на світовій арені - «інформаційний Рамштайн», що має об'єднати Європу, США та Україну у протидії пропаганді рф.