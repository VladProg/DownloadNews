Президент Володимир Зеленський наголосив, що Україна повертатиме тимчасово окуповані території будь-яким шляхом, жодні поступки і компроміси неможливі після 24 лютого.

Про це він заявив у зверненні з нагоди Дня Незалежності, повідомляє Укрінформ.
«Ми не торгуємось своїми землями і своїми людьми. Для нас Україна – це вся Україна. Усі 25 регіонів, без будь-яких поступок чи компромісів. Ми не знаємо цих слів, вони були зруйновані ракетами 24 лютого. Донбас – це Україна. І ми повертатимемо його, хай яким буде цей шлях. Крим – це Україна. І ми його повертатимемо. Хай яким буде цей шлях», - підкреслив Зеленський.
Глава держави заявив, що український прапор буде всюди, де має бути по праву.

Він також звернувся до російських загарбників: «Не хочете, щоб ваші солдати гинули? Звільніть наші землі. Не хочете, щоб ваші матері плакали? Звільніть наші землі. Ось такі прості й зрозумілі наші умови».
Як повідомлялося, сьогодні Україна відзначає 31-шу річницю Незалежності.