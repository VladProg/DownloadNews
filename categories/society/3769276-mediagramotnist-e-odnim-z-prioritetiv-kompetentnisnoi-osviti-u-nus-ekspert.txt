Цьогоріч Всеукраїнський урок єдності для учнів 5-11 класів, що відбудеться 6 жовтня о 12:00, навчить школярів як не піддаватися на наративи, що роз'єднують суспільство.

Про це повідомили організатори уроку єдності під час пресконференції, що відбулася в медіацентрі Україна-Укрінформ.
"Цей урок – це чудова можливість для учнів, батьків, учителів об'єднатися в такому символічному акті. Я повинен наголосити на моменті об'єднання для того, щоб розвивати навички критичного мислення та медіаграмотності", - сказав генеральний директор директорату шкільної освіти Міністерства освіти і науки Ігор Хворостяний.

Він зауважив, що подібні ініціативи важливі в контексті розвитку реформи Нової української школи, яка закладає засади компетентнісної освіти. За його словами, становлення медіаграмотного учнівства – це одне з пріоритетних завдань цієї реформи.
Тема цьогорічного Всеукраїнського уроку єдності - "Як не вестися на маніпуляції та залишатися згуртованими". Захід спрямований на широку авдиторію - на учнів 5-11 класів, їхніх батьків та вчителів. Транслюватиметься урок на телеканалі "Суспільне Культура" та на YouTube-каналі "Перший" 6 жовтня о 12:00. Повтор відбудеться 13 жовтня о 9:30.
В уроці буде порушено теми протидії соціальним стереотипам. Також експерти пояснять, хто такі боти, як розумно споживати інформацію та не вестися на маніпуляції. Ролик з інформацією триватиме пів години, ще 15 хвилин - призначені для дискусії. Експерти зазначають, що урок також містить інтерактивну частину у вигляді тестів на перевірку засвоєних знань.
"Зараз дуже багато в соцмережах наративів щодо розділу українців - хтось виїхав, хтось лишився, хтось "радіє життю занадто" у той час, поки країна воює. І на основі цього ми побудували кілька кейсів, де пояснюємо, як працюють такі наративи, чому інколи у заголовках підкреслюються саме внутрішньо переміщені особи, які зробили щось погане, і чому про це не говорять більш нейтральне", - розповіла керівниця національного проєкту з медіаграмотності МКІП «Фільтр» Валерія Ковтун.

Представник МОН додав, що заклади освіти можуть самостійно обирати формати і специфіку проведення уроку, зокрема, під час виховної години чи під час занять. Водночас міністерство розіслало всім департаментам освіти і науки й закладам освіти відповідні рекомендації щодо проведення заходу.
"Я вірю, що цей урок буде додатковою краплею в загальну справу згуртованості українського суспільства. Коли ми говоримо про стійкість українців, то вона базується, зокрема, на згуртованості. Цю згуртованість потрібно підтримувати", - сказав заступник міністра культури та інформаційної політики України Тарас Шевченко.

Він зауважив, що до організації уроку долучилися фахівці з МКІП, МОН, ПРООН та уряд Японії.
"Зараз ми працюємо над тим, щоб об'єднати всіх стейкхолдерів навколо одного принципу, що полягає в рівному доступі до інформації. І для всієї системи ООН та ПРООН найбільш важливим є інвестиції у молодь й у медіа", - підкреслив виконувач обов'язків Постійного представника ПРООН в Україні Христофорос Політіс.

Як повідомлялося, перший Всеукраїнський урок з медіаграмотності організував національний проєкт з медіаграмотності "Фільтр" 16 лютого 2022 року.