У списку одних із найважливіших потреб для Міністерства культури і інформаційної політики наразі знаходяться генератори.

Про це у телемарафоні заявив глава МКІП Олександр Ткаченко, передає кореспондент Укрінформу.
«Ми раніше відправили листа, і наразі нам одна з публічних компаній Канади підтвердила, що вони постачатимуть нам генератори. Нам генератори потрібні, щоб можна було не припиняти мовлення, щоб забезпечувати мовлення по всій країні. Тому це, у першу чергу, та допомога, яку ми очікуємо найближчим часом», - сказав він.
Очільник МКІП поінформував, що він буде виступати перед міністрами культури та медіа країн ЄС.
«Це буде, здається, у наступний вівторок. І у списку перших потреб у нас знаходяться генератори – як для телебачення, так і для закладів культури», - уточнив Ткаченко.
Також міністр зазначив, що важливо зберігати музейні експонати, а для цього потрібно підтримувати певну температуру у приміщеннях.
Коментуючи питання, як інформувати людей про нагальні поточні справи, коли немає електрики, глава МКІП нагадав, що телемарафон, зокрема, доступний на хвилях УР-1, яке можна приймати по всій країні, а також на «Радіо Культура».
«Також і приватні радіостанції підхоплюють телемарафон, тому можна користуватися радіо. Є месенджери, у яких зв'язок краще працює, ними також можна користуватися. І ми наразі думаємо над одним проєктом, непростим щоправда, яким чином ще посилити мовлення, щоб люди не залишалися без інформації», - сказав він.
Міністр відмовився розказувати про деталі проєкту, уточнивши, що МКІП потрібно вивчити, наскільки це технічно можливо зробити найближчим часом.
Як повідомлялося, очільник МКІП Олександр Ткаченко обговорив з міністром культури Чехії Мартіном Баксою порядок денний прийдешньої зустрічі Ради Міністрів культури ЄС, серед тем якої буде протидія інформаційним атакам рф й підтримка України в культурній сфері.