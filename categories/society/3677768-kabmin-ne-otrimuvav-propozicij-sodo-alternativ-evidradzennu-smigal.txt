Кабінет Міністрів наразі не розглядає запровадження будь-яких механізмів для тимчасового виїзду представників бізнесу за кордон.

Про це повідомив Прем'єр-міністр України Денис Шмигаль, відповідаючи на запитання під час пресконференції в Києві, чи відмовився уряд від запуску програми єВідрядження і чи напрацьовуються інші механізми тимчасового виїзду підприємців за кордон, передає кореспондент Укрінформу.
"Станом на сьогодні, такий елемент як єВідрядження урядом не розглядався і не подавався профільними міністерствами або міністрами для розгляду уряду, ми не обговорювали цього крайнім часом", - сказав Шмигаль.
За його словами, наразі у Кабмін не подавали інших пропозицій, які б стали альтернативою єВідрядження.
Глава уряду додав, що сьогодні працює система бронювання, щоб забезпечити присутність людей на робочих місцях критичної інфраструктури, а також надзвичайно важливих елементів економіки.
Як повідомлялося, віцепрем'єр-міністр - міністр цифрової трансформації Михайло Федоров у серпні 2022 року повідомив, що уряд ухвалив постанову, яка дозволяє запустити єВідрядження в експериментальному форматі з 1 вересня. Очікувалося, що оформити дозвіл на виїзд за кордон фізичні особи-підприємці та юридичні особи зможуть на порталі "Дія". Проте механізм «єВідрядження» так і не запрацював.