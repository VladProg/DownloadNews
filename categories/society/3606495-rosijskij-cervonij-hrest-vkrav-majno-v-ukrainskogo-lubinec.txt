російський Червоний Хрест вкрав майно в українського представництва, серед якого - 10 приміщень в окупованому Криму, автомобілі та оргтехніка

Як передає Укрінформ, про це Уповноважений Верховної Ради з прав людини Дмитро Лубінець написав у Телеграмі.

“російський Червоний Хрест вкрав майно українського Товариства за мовчазної згоди Міжнародної федерації”, - зазначив Лубінець.
За його словами, Українське товариство Червоного Хреста мало у власності на території окупованого Криму 10 приміщень загальною площею 641 квадратний метр, а також 6 автомобілів та оргтехніку для роботи персоналу.
“Все це майно було "окуповане" російським Червоним Хрестом”, - заявив уповноважений.
Лубінець звернувся до Міжнародної федерації із листом, в якому просив пояснити "окупацію" росіянами майна Товариства Червоного Хреста в Україні та передачу його російському на відповідність їх принципів.
“Станом на сьогодні, відповіді я не отримав. Можу зробити висновок, що фінансові внески росії до Міжнародної федерації товариств Червоного Хреста і Червоного Півмісяця цінніші за самі цінності організації”, - заявив він.
“Чи вважати ці дії Міжнародної федерації товариств Червоного Хреста і Червоного Півмісяця визнанням законності анексії Кримського півострова і чи знають про таку позицію донори та волонтери Міжнародного руху Червоного Хреста з усього світу?” - додав Лубінець.
Як повідомляв Укрінформ, 24 жовтня Уповноважений Верховної Ради з прав людини Дмитро Лубінець заявив, що звернеться до Міжнародної федерації товариств Червоного Хреста і Червоного Півмісяця та Міжнародного комітету Червоного Хреста з вимогою виключити російський Червоний Хрест.


.