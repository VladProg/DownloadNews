Абсолютна більшість населення України довіряє військовим та ветеранам, які повернулись або ще повернуться з війни.

Як передає Укрінформ, такі дані загальнонаціонального опитування «Образ ветеранів в українському суспільстві» від Українського ветеранського фонду Мінветеранів та соціологічної групи «Рейтинг», які були оприлюднені під час брифінгу.
«Абсолютна більшість населення довіряє військовим, довіряє ветеранам, які повернулися з війни, і які ще повернуться з війни», - сказав заступник директора Соціологічної групи «Рейтинг» Любомир Мисів.
Так, військовим Збройних Сил України довіряє 94% населення. Ветеранам війни, які повернуться з повномасштабної війни - 94%, та ветеранам АТО, які воювали на Сході України у 2014-2021 роках - 90%.

Водночас показники абсолютної довіри за рік знизилися. Зокрема, відсоток абсолютної довіри до ветеранів АТО з липня 2022 року знизився з 60% до 52% у вересні 2023. Відсоток абсолютної довіри до ветеранів, які повернуться зараз, знизився із 71% до 58%, до військових, який зріс у лютому 2023 року до 75%, наразі впав до 61%.
Згідно з дослідженням, фіксується зростання очікування можливих ризиків у житті ветеранів, таких як ризик відсутності роботи (за рік відсоток виріс із 34% до 42%), конфліктів у родинах ветеранів (з 31% до 46%), зловживанням алкоголем та наркотичними речовинами (з 31% до 43%), самогубства (з 18% до 28%) та порушення законів (з 13% до 23%).

Загальнонаціональне опитування проведене Українським ветеранським фондом Мінветеранів та Соціологічною групою «Рейтинг». Фахівці проводили телефонне опитування однієї тисячі респондентів 5-7 вересня 2023 року.
Вибірка репрезентативна за віком, статтю і типом поселення. Помилка репрезентативності дослідження з довірчою ймовірністю 0,95: не більше 3,1%.