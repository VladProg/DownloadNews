До 15 і 8 років позбавлення волі засудили трьох бойовиків незаконних збройних формувань "ЛДНР”, які воювали проти Збройних сил України.

Як передає Укрінформ, про це повідомляє Офіс генерального прокурора.
За публічного обвинувачення Івано-Франківської, Донецької та Миколаївської обласних прокуратур суди визнали винними двох жителів Луганщини та жителя Донеччини, які брали участь у бойових діях проти Збройних сил України. Їм інкримінували державну зраду, колабораціонізм та участь у незаконних збройних формуваннях і терористичній організації (ч. 1, ч. 2 ст. 111, ч. 7 ст. 111-1, ч. 1 ст. 258-3 Кримінального кодексу України).
Заступника командира підрозділу так званої "народної міліції" і стрільця "ЛНР" засудили до 15 років позбавлення волі, а стрільця "ДНР" – до 8 років за ґратами.
Прокурори довели, що житель Луганщини у 2015 році перейшов на бік ворога – почав воювати у підрозділах так званої "народної міліції "ЛНР". На початку повномасштабного вторгнення став заступником командира роти у піхотному батальйоні окремої бригади цього збройного формування.
21 лютого 2022 року він зі своїм підрозділом перетнув лінію розмежування через річку Сіверський Донець та виконував бойові завдання на території Луганщини.
Інший обвинувачений – житель Луганської області 20 серпня 2022 року прибув до військкомату у Луганськ. Упродовж 15 днів він проходив військові навчання біля Алчевська Луганської області, щоб отримати навички для виконання бойових завдань у складі збройних формувань держави-агресора. Після навчання зарахований стрільцем до "137-го гвардійського парашутно-десантного Кубанського козачого ордену полку Червоної Зірки", який входить до складу 106-ї повітряно-десантної дивізії ЗС РФ.
Надалі брав участь у бойових діях проти Збройних сил України на тимчасово захоплених територіях Харківської, Луганської, Херсонської та Миколаївської областей.
Також у суді доведено, що у січні 2015 року житель Донецької області за власної ініціативи вступив до НЗФ "ДНР" "Всевелике військо Донське". Перший бойовий досвід у протистоянні силам АТО отримав в селі Спартак Ясинуватського району.
Після роззброєння підрозділу він кілька місяців ніс караульну службу в адмінбудівлях батальйону "Восток" та на посаді стрільця охороняв фейкові кордони "ДНР". За службу загарбникам отримував грошове винагородження.
Повернувшись до цивільного життя, засуджений працював автослюсарем і будівельником, але на початку повномасштабного вторгнення РФ в Україну був мобілізований до лав російських військ.
Всіх трьох затримали військовослужбовці ЗСУ. На вироки вони чекали під вартою.

Як повідомляв Укрінформ, у червні до 15 років ув’язнення засудили бойовика "ДНР", який грабував будинки в Каховці.