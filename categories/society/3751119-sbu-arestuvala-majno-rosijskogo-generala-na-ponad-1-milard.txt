За матеріалами Служби безпеки України арештовано українське майно російського генерал-полковника Валерія Капашина – начальника федерального управління з безпечного зберігання та знищення хімічної зброї при міністерстві промисловості та торгівлі РФ.

Як передає Укрінформ, про це СБУ повідомляє у Телеграмі.
Так, до списку заблокованих активів входять більше ніж 20 комерційних об’єктів, понад 3 тис. квадратних метрів житлової нерухомості та 17 земельних ділянок на території Полтавської області.
Серед арештованого майна – будинок родини Капашина, готелі та ресторани преміум класу, а також офісні й торговельно-розважальні центри загальною площею майже 30 тис. квадратних метрів.
Загальна вартість вилучених активів становить понад 1 млрд грн.

Заблоковане майно Капашина було оформлено на його доньку і зятя, які проживали в Україні, але напередодні повномасштабного вторгнення РФ виїхали в Росію і отримали громадянство країни-агресора.
Таким чином російський генерал використовував своїх родичів для легалізації коштів, які він одержував від корупційних схем у Москві.
Крім того, близькі Капашина використовували прибутки сімейного бізнесу для фінансування інвестиційних проєктів у РФ і на тимчасово захопленій території Донеччини.
У подальшому частину цих грошей спрямовували до бюджету країни-агресора у вигляді сплати податків і зборів.
Під час обшуків за адресами офісних та житлових приміщень, які належать родині російського генерала, виявлено військову форму російського зразка, заборонену радянську символіку і пропагандистську літературу РФ, а також сувенірну продукцію та нагороди, вручені Капашину в Кремлі.
Наразі триває розслідування у межах кримінального провадження, розпочатого слідчими Служби безпеки за декількома статтями Кримінального кодексу України: ч. 4 ст. 111- 1 (провадження господарської діяльності у взаємодії з державою-агресором, незаконними органами влади, створеними на тимчасово окупованій території, у тому числі окупаційною адміністрацією держави-агресора); ст. 111-2 (пособництво державі-агресору); ч. 3 ст. 258-5 (фінансування тероризму).
Як повідомляв Укрінформ, за матеріалами Служби безпеки арештовано українські активи заступника голови Бєлгородської обласної думи РФ, власника групи компаній “Агро-Білогір’я” Володимира Зотова, який причетний до фінансування російської збройної агресії проти України.