Цього року Різдвяні богослужіння доцільно проводити двічі — 25 грудня і 7 січня, а надалі проводити обговорення щодо можливості подальшого переходу на Новоюліанський календар.

Таку думку висловив священник ПЦУ, ректор Православного університету святої Софії-Премудрості Георгій Коваленко на пресконференції в Медіацентрі Україна-Укрінформ.
“Моя особиста пропозиція — від 25 грудня до 7 січня. Різдво — це велике свято, яке багатоденне, як і Великдень, де є Світлий тиждень і 40 днів. А на Різдво є святки, які зазвичай були після Різдва і до Водохреща. Так от я думаю, було б доречно розпочинати ці святкові різдвяні дні 25 грудня і хай вони тривають до 7-го січня. Таким чином, думаю, нам, українцям, принаймні цього року варто святкувати Різдво з 25 до 7 і Новий рік буде між цими двома датами”, - зазначив він.
Отець Коваленко нагадав, що ПЦУ офіційно рішенням Синоду дозволила парафіям обирати, коли звершувати Різдвяне богослужіння. За його словами, у Софії Київській святкуватимуть і 25 грудня, і 7 січня.
Водночас він підкреслив, що наразі ПЦУ не приймала рішення щодо зміни календаря.
“Але ми маємо розуміти, що більшість православного світу святкує Різдво 25 грудня і живе по Новоюліанському календарю. Українська церква живе теж за Юліанським календарем і теж святкує 25 грудня, але за старим стилем, за новим стилем — це 7 січня”, - пояснив Коваленко.
Він також висловив переконання, що на часі починати обговорення про те, щоб українська церква прийняла рішення про перехід на Новоюліанський календар.
“Було б добре, якби це рішення приймалося не окремо однією церквою, а, наприклад, всією релігійною спільнотою - чи всіма православними, чи православними і греко-католиками, чи християнам в рамках Всеукраїнської ради церков”, - вважає Коваленко.
Він додав, що нинішні святкування стануть показовими, як люди відзначатимуть Різдво.
Як повідомляв Укрінформ, Православна церква України дозволила святкувати Різдво 25 грудня, якщо бажання висловлять настоятель та громада.