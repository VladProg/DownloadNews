У Сумській області відновили роботу гуманітарного коридору Колотилівка (Російська Федерація) - Покровка (Україна).

Як передає Укрінформ, про це міністерство з питань реінтеграції тимчасово окупованих територій України повідомляє у Телеграмі.
"Українці, які евакуйовуються з тимчасово окупованих територій, можуть повернутися на підконтрольну територію України через пункт пропуску Колотилівка (рф) - Покровка (Україна). Від вчорашнього дня, пункт перетину на кордоні Бєлгородської та Сумської областей знову відновив свою роботу", - ідеться у повідомленні.
На українському кордоні діє волонтерський гуманітарний центр, де всі українці можуть отримати безкоштовну психологічну, юридичну та гуманітарну допомогу, а також переночувати і дістатися до Сум або інших міст України.
"Нагадуємо, що охочі евакуюватися із Сумської області можуть також скористатися спеціальним евакуаційним поїздом Суми-Київ. Він щодня курсує з Сум: відправляється о 6:47 і прибуває до Києва об 11:41", - підкреслили у Мінреінтеграції.
На вокзалі Укрпошта виплачує кожному громадянину по прибуттю 3 тисячі гривень для дітей та осіб з інвалідністю та 2 тисячі гривень для всіх інших осіб.
Усіх охочих Київська ОВА буде розміщувати в модульному містечку Вишгородського району.
З питань евакуації потрібно звертатись за телефоном гарячої лінії Сумської ОВА: (0542)-77-99-55 або на цілодобову гарячу лінію Мінреінтеграції: 15-48.
Для повідомлень через месенджери WhatsApp/Telegram/Viber діє номер: (096) 078-84-33.
Як повідомляв Укрінформ, у Донецькій області з 9 населених пунктів буде вивезено 130 дітей.