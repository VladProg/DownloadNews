Міноборони разом з Мінцифри запустять проєкт по залученню до армії фахівців різних спеціальностей, з можливістю удосконалити свої навички або перенавчитися на іншу спеціальність.

Про це в ефірі загальнонаціонального телемарафону "Єдині новини" сказала заступниця міністра оборони Катерина Черногоренко, передає Укрінформ.
"Щодо експерименту, який ми маємо запустити з Мінцифрою, щодо можливості добровольця, людини, яка хоче мобілізуватися, захищати свою батьківщину, свою державу, обрати собі професію, спеціальність для того, щоб бути більш ефективним. Наразі Сили безпеки та оборони – це найбільший роботодавець в країні. Ми розуміємо, що щось треба змінювати в підходах для того, щоб людина могла відчувати себе найбільш ефективною, розуміла, які в неї є навички. Можливо, ці навички потрібно підтягнути для того, щоб обрати цю спеціальність, або, наприклад, підвищити кваліфікацію і цільовим чином обрати, де саме, вірніше, в якій спеціальності може служити людина. І далі вже отримати базове військове навчання і після цього фахове навчання", - розповіла Черногоренко.
Вона навела приклад, коли людина хоче мобілізуватися оператором дрона.
"По-перше, експеримент реалізується саме на можливості мобілізуватися як оператор дрона. Очевидно, що ця війна є війною технологій, очевидно, що ми маємо підсилювати наших військових тими самими технологіями, Очевидно, що людина, яка хоче захищати свою державу, має бути готова робити це за допомогою тих самих технологій. Вона подає заявку, що хоче бути оператором дрона, наприклад, FPV-дрона. Проходить декілька співбесід, направляється на базу військової підготовки для того, щоб бути готовою в умовах ведення бойових дій повністю реалізувати свій потенціал. І далі це фахова підготовка, де людина безпосередньо навчається тим навичкам", - сказала Черногоренко.
Вона додала, що у разі успіху експерименту він буде масштабований на інші спеціальності.
За словам Черногоренко, очікується, що проєкт розпочнеться приблизно через місяць.
Як повідомляв Укрінформ, 27 вересня Кабінет Міністрів України затвердив Юрія Джигира, Наталію Калмикову та Катерину Черногоренко заступниками глави Міноборони, а 5 жовтня призначив заступниками міністра оборони Івана Гаврилюка, Станіслава Гайдера і Дмитра Кліменкова.
Як завили у Кабміні, від нової команди Міністерства оборони очікують тісної співпраці з іншими відомствами у вже розпочатих проєктах. Зокрема, це пріоритетні напрямки - цифровізація процесів, реформа ВЛК, налагодження ефективної системи закупівель та покращення фінансового планування, підвищення ефективності використання бюджетних коштів тощо.
Фото: Генштаб ЗСУ