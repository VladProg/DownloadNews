Держбюро розслідувань від початку повномасштабного вторгнення рф в Україну відкрило майже 480 кримінальних проваджень щодо державної зради та колабораційної діяльності.

Про це в ефірі українських телеканалів заявила радниця з комунікацій ДБР Тетяна Сап'ян, передає кореспондент Укрінформу.
"Загалом із початку великої визвольної війни відкрито уже майже 480 справ про держзраду і колабораціонізм, вручено понад 100 підозр, чотири обвинувальні акти наразі направлено до суду, і вже навіть є перші вироки", - поінформувала Сап'ян.
За її словами, вироки є щодо трьох ексвійськових ЗСУ, які у 2014 році не з'явилися на службу під час захоплення Криму, потім підписали контракт з армією рф, а в лютому цього року повернулися воювати проти українців.
"Їх було затримано. Капітану радіоцентру польового вузла зв'язку - за держзраду 15 років утримання під вартою, командиру танкової роти - 14 років, головному сержанту також дали 14 років за ґратами", - уточнила представниця ДБР.
Окремо Сап'ян нагадала, що працівники ДБР відкрили кримінальне провадження за фактом держзради мера Святогірська. Процесуальне керівництво в цій справі здійснює Донецька обласна прокуратура, а оперативний супровід - СБУ.
У ДБР нагадують усім, хто перейшов на бік ворога, пам'ятати, що їхні ганебні вчинки не залишаться непоміченими: зрадники рано чи пізно постануть перед судом.
"Слідчі фіксують випадки свідомого переходу правоохоронців, суддів, чиновників (усе це суб'єкти розслідувань ДБР) на бік окупанта, і фіксують також сприяння російській окупаційній владі", - підсумувала Сап'ян.
24 лютого росія розпочала повномасштабне вторгнення в Україну.