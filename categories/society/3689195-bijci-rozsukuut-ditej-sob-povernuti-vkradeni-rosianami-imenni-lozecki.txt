Бійці розшукують дітей, щоб повернути вкрадені російськими військовими іменні ложечки, які було знайдено у бліндажі при розмінуванні позицій ворога під Києвом.

Як передає Укрінформ, про це написав у Фейсбуці історик Юрій Фанигін.
“Бійці ЗСУ при розмінуванні позицій ворога під Києвом знайшли у бліндажі Іменні ложечки з датою народження та даними українських дітей. Вони народженні: 17 січня 2006 р. та 12 серпня 2008 р. Бійці хочуть повернути ці ложечки дітям, їх батькам та родичам. Повернути пам'ять. Повернути дитинство. Вони дуже надіються, що усі живі та здорові. Давайте допоможемо цій святій справі разом”, - йдеться в пості.
Зазначається, що на звороті є дарчі написи, за якими і будуть встановлені власники.
Район знахідки - село Здвижівка. Бородянський район (з 2022 р. увійшов до Бучанського району), Київська область.

Як повідомляв Укрінформ, українські військові визволили від російських загарбників Київську область. Світ облетіли кадри убитих загарбниками мирних жителів Бучі, Ірпеня, Гостомеля та інших населених пунктів.