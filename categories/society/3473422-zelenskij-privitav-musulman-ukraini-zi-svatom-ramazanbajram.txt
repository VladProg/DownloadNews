Президент Володимир Зеленський привітав мусульман України зі святом Рамазан-Байрам.

Привітання оприлюднено на сайті глави держави, передає Укрінформ.
"Сердечно вітаю вас з нагоди свята Рамазан-Байрам, що знаменує завершення посту та місяця особливої молитви. Для послідовників ісламу — це період отримання духовного досвіду та зміцнення віри. Особлива увага приділяється нужденним та доброчесності", - підкреслив Зеленський.
Він зауважив, що цього року радість свята затьмарена страшною війною, яка прийшла на українську землю. На захист Батьківщини стало все українське багатонаціональне суспільство, і мусульманська спільнота пліч-о-пліч з представниками інших етносів і віросповідань мужньо дає відсіч російському агресору.
"Упевнений, що такою потужною єдністю ми збережемо та відбудуємо наш дім, нашу прекрасну Україну. Бажаю усім вам наснаги у добрих справах та вчинках задля спільної перемоги над ворогом", - наголосив Зеленський.
Як повідомляв Укрінформ, 2 травня голова Меджлісу кримськотатарського народу Рефат Чубаров привітав всіх громадян України, які сповідують іслам, зі святкуванням Рамазан-Байраму.