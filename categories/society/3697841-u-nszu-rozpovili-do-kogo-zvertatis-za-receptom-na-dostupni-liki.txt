У Національній службі здоров’я дали поради, до яких лікарів звертатися за рецептами, щоб отримати безоплатні ліки.

Як передає Укрінформ, про це НСЗУ повідомила у Телеграмі.
"Перелік захворювань, за якими українці отримують безоплатні ліки, значно розширився, тож іноді пацієнти можуть не знати, до якого лікаря потрібно звертатись за рецептом", - ідеться у повідомленні.
У НСЗУ нагадали, що у разі серцево-судинних захворювань, цукрового діабету II типу, бронхіальної астми та ХОЗЛ (хронічному обструктивному захворюванню легень) слід звертатися до сімейного лікаря, терапевта або педіатра. Внутрішньо переміщені особи можуть звертатись до лікаря, навіть без декларації.
При розладах психіки та поведінки слід звернутися до психіатра, при епілепсії — до психіатра або невролога.
При нецукровому або інсулінозалежному діабеті пацієнти повинні звернутися до ендокринолога, при хворобі Паркінсона – до невролога.
За цими напрямами лікарі-спеціалісти створять план лікування для пацієнта в електронній системі охорони здоров’я та випишуть перший рецепт. Наступні рецепти при створеному плані лікування зможуть виписувати також лікарі первинної медичної допомоги: сімейний лікар, терапевт або педіатр.
При потребі імуносупресивних препаратів – рецепт завжди створює лише трансплант-координатор, зауважили у НСЗУ.
Як повідомляв Укрінформ, в Україні діє Програма медичних гарантій, яка передбачає надання пацієнтам безоплатних ліків. До програми “Доступні ліки” включено 32 торгові назви препаратів проти хронічних захворювань нижніх дихальних шляхів, у тому числі проти бронхіальної астми.