Українку та її сімох дітей повернули з примусової депортації, наразі сім'я перебуває в Швейцарії.

Як передає Укрінформ, про це Міністерство з питань реінтеграції тимчасово окупованих територій повідомляє у Фейсбуці.
Зазначається, що від початку війни родина перебувала у підвалі. А мати дітей Олена працювала медсестрою у підвалі лікарні, бо не могла залишити колег.
Одного дня її син потрапив під обстріл і отримав серйозне поранення. Жінка шукала шляхи, як врятувати сина. Врешті сім’ї вдалося виїхати за кордон.
“Зараз багатодітна родина вже у безпечному місці. Поранений хлопець пройде необхідне лікування та реабілітацію, а інші діти отримають усю необхідну допомогу”, - ідеться в повідомленні.
Зазначається, що віцепрем’єр-міністр – міністр з питань реінтеграції тимчасово окупованих територій України Ірина Верещук неодноразово закликала звертатися на цілодобову гарячу лінію Мінреінтеграції 1548 або до профільного фахівця міністерства Наталії Ємець за телефоном: (050) 562-03-13 при наявності інформації про депортацію рідних чи знайомих.
Вже є десятки прикладів, коли завдяки таким зверненням людей повернули додому.
У Мінреінтеграції нагадали, якщо людина стала свідком незаконного переміщення дітей на тимчасово захоплену територію або до російської федерації, про це слід обов’язково повідомити.
Як повідомляв Укрінформ, Європейський парламент ухвалив резолюцію із засудженням політики насильницької депортації громадян України, яку російські загарбники проводять на тимчасово захоплених територіях України.
російська загарбницька влада на захоплених територіях України проводить заходи з фільтрації та насильницької депортації українців до російської федерації, що є грубим порушенням Четвертої Женевської конвенції ООН та розцінюється як воєнний злочин.
За даними, що були оприлюднені в ООН, російська влада застосувала фільтрацію та депортувала до рф від 900 тисяч до 1,6 мільйона громадян України. Значна частина цих людей були відправлені до віддалених регіонів Далекого Сходу.
Фото: Мінреінтеграції