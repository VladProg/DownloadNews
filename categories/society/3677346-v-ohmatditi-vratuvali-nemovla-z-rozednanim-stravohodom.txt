Лікарі Охматдиту провели унікальну операцію 7-місячному хлопчику із вродженою аномалією - роз'єднаним стравоходом.

Як передає Укрінформ, про це Міністерство охорони здоров’я повідомляє у Телеграмі.

“Коли Ростіку було усього кілька днів від народження, він прибув до лікарні на апараті ШВЛ. Діагноз — атрезія стравоходу з проксимально-стравохідною норицею. Це вроджена аномалія, за якої стравохід представлений двома сліпими сегментами, а верхня його частина з’єднується з дихальними шляхами. Хлопчик не міг харчуватися та повноцінно дихати”, - ідеться у повідомленні.

Хірурги Охматдиту провели дитині 4 операції для відновлення власного стравоходу.

"Це унікальна практика, коли накладаються шви на сегменти стравоходу, далі кінці швів виводяться назовні зі створенням помірного натягу, що стимулює ріст власного стравоходу", — сказав хірург Олег Янчук.

Пів року тяжкого лікування дали результат — лікарі відтворили власний стравохід хлопчика і сьогодні 7-місячний малюк вперше почав їсти.

Як повідомляв Укрінформ, у лютому у лікарні Святого Миколая у Львові врятували новонароджену дівчинку з критичним аортальним стенозом, виконавши операцію Росс-Конно, пересадивши клапан легеневої артерії немовляти на місце аортального.
Фото: Міністерство охорони здоров'я, Фейсбук