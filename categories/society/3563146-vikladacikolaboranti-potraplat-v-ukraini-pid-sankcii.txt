Кабінет Міністрів ухвалив розпорядження про санкції до "викладачів" та "навчальних закладів", які поширювали на тимчасово захоплених територіях України освітні стандарти російської федерації.

Як передає Укрінформ, про це Міністерство з питань реінтеграції тимчасово окупованих територій повідомило у Фейсбуці.
“Викладачі” та освітні заклади на ТОТ, які поширювали освітні стандарти рф, та визнають освітні кваліфікації, присвоєні закладами вищої освіти рф, потрапляють під спеціальні економічні та інші санкції строком на 5 років”, - ідеться у повідомленні.
Також санкції застосовуються до низки російських закладів вищої освіти та їхніх керівників і науковців, які несуть відповідальність за пропаганду агресивної війни рф проти України.
Загалом санкції поширюються на 81 фізичну та 53 юридичні особи.
Розпорядження уряд прийняв сьогодні на засіданні, схваливши відповідні пропозиції Мінреінтеграції. Формат реалізації цих заходів тепер розгляне Рада національної безпеки та оборони України.
У Мінреінтеграції висловили подяку Міністерству освіти за надані пропозиції та співпрацю.
Як повідомляв Укрінформ, 30 серпня Кабінет Міністрів схвалив пропозиції Міністерства культури та інформаційної політики щодо застосування персональних санкцій на 10 років проти керівника російської православної церкви кирила та ще семи її представників.