Урядовою постановою тривалість навчального року 2022/2023 визначена з 1 вересня до 30 червня. Рішення про завершення навчального року прийматимуть місцеві адміністрації та адміністрації шкіл з урахуванням безпекової, військово-політичної ситуації.

Про це на брифінгу в Медіацентрі Україна — Укрінформ сказав заступник міністра освіти та науки Андрій Вітренко.

“Структура, термін навчального року визначається 10 ст. закону про повну загальну середню освіту. Відповідно до цієї статті, освітній процес у закладах загальної середньої освіти не має тривати довше, ніж до 1 липня будь-якого року. А його структура повністю визначається педагогічним колективом та педрадою закладу освіти. В умовах воєнного стану дія частини цієї статті призупинена, і визначення тривалості навчального року віддано до повноважень Кабінету Міністрів. Відповідно до постанови № 711 від 24 червня 2022 року під час дії режиму воєнного стану навчальний рік в Україні триває з 1 вересня 2022 по 30 червня 2023. Тобто вже на розсуд воєнних адміністрацій кожного регіону залежно від воєнно-політичної ситуації, безпекової ситуації всередині країни, науково-педагогічна рада, засновники і цивільна адміністрація приймають остаточне рішення про закінчення цього 2022/2023 навчального року”, - сказав Вітренко.
Заступник міністра наголосив, що терміни завершення навчального року не вплинуть на проведення Національного мультипредметного тесту чи на вступну кампанію.
“Графік проведення НМТ чітко розрахований, узгоджений з усіма військово-цивільними адміністраціями, жодним чином тривалість навчального року не вплине на проведення вступної кампанії 2023 року”, - сказав Вітренко.
Як повідомляв Укрінформ, Міністерство освіти і науки України затвердило календарний план організації та проведення у 2023 році національного мультипредметного тесту (НМТ). Тестування проходитиме у дві сесії: основна - 5 червня – 23 червня; додаткова - 11–24 липня.
Реєстрація для участі в Національному мультипредметному тесті триває з 3 квітня і до 3 травня.