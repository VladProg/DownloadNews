Корупція — це інструмент колонізації, усунути це можна тільки освітою, зокрема запровадженням програм громадянської освіти, починаючи з молодшої школи, посиленням підготовки педагогів, боротьбою з корупцією у вищій освіті.

Про це під час презентації Державної антикорупційної програми сказав міністр освіти та науки Оксен Лісовий, передає Укрінформ.
“Ми коли говоримо про деколонізацію, то повинні розуміти, що корупція — це інструмент колонізації, це те, що глибоко у свідомості нашої людини толерується. І це ті речі, які можна усунути тільки інструментами освіти, тільки протягом усього освітнього процесу”, - сказав Лісовий.
За його словами, важливо впроваджувати нульову толерантність до корупції саме через освітні програми, починаючи з молодшої школи.
"Це, по-перше, впровадження програм громадянської освіти , питання корупції буде викладено в такому вигляді, який дитина, молода людина спроможна сприйняти та спроможна сприйняти взаємопов'язаність корупції та свого добробуту в майбутньому, корупції й безпеки існування держави. ... Якщо ми говоримо про реалізацію державної політики — це широка наскрізна освітня програма для формування нетолерантності до корупції у громадянина України”, - зазначив Лісовий.
Він додав, що, окрім цього, необхідно посилити програми з підготовки педагогів, перекваліфікацію педагогів, інструменти контролю і оперативного втручання в корупційні практики у вищій освіті.
Як повідомлялося, 4 березня Кабінет Міністрів України затвердив Державну антикорупційну програму на 2023–2025 роки. Це документ, що визначає систему конкретних антикорупційних заходів, спрямованих на виконання Антикорупційної стратегії. 13 березня її текст оприлюднено на сайті уряду. Програма охоплює такі сфери, як підвищення ефективності системи протидії корупції; забезпечення невідворотності відповідальності за корупцію; оборона; правосуддя; державне регулювання економіки; митна справа та оподаткування; будівництво, земельні відносини та інфраструктура; охорона здоров’я; освіта та соціальний захист; антимонопольна політика.
Фото: unn.com.ua