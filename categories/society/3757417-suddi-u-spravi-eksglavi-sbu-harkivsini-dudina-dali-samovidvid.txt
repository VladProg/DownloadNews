Шевченківський районний суд Києва задовольнив самовідвід судді Володимира Бугіля, якого було призначено на розгляд справи щодо колишнього керівника Служби безпеки України в Харківській області Романа Дудіна.

Про це Укрінформу повідомили у пресслужбі суду.
«Відповідно до автоматизованої системи документообігу суду, 21.08.2023 у судовій справі №953\5843\23 (справа Дудіна - ред.) постановлено ухвалу, якою заяву головуючого судді Шевченківського районного суду м. Києва Бугіля В.В. про самовідвід задоволено», - зазначили у суді.
У пресслужбі поінформували, що у зв’язку з відпусткою суддів, які перебувають у колегії при розгляді цієї справи, наступна дата засідання (по цьому провадженню – ред.) у автоматизованій системі документообігу суду відсутня.
Як повідомлялося, Президент Володимир Зеленський 29 травня минулого року звільнив очільника Служби безпеки України у Харківській області Романа Дудіна, який очолював управління із 25 березня 2020 року.
Президент мотивував це тим, що Дудін «не працював на захист міста з перших днів повномасштабної війни, а думав тільки про себе особисто».
Зі свого боку ексочільник Харківського управління СБУ спростував слова Президента про свою відсутність. Він також зазначив, що навколо Харкова було створено два пояси оборони.
У Державному бюро розслідувань 11 вересня минулого року підтвердили інформацію щодо затримання колишнього начальника СБУ Харківської області Романа Дудіна і висунення йому підозри.
У ДБР 12 вересня минулого року заявили, що суд обрав запобіжний захід у вигляді арешту без можливості внесення застави ексочільнику Управління СБУ в Харківській області.
12 липня 2023 року у Офісі генерального прокурора заявили, що працівники прокуратури скерували до суду обвинувальний акт стосовно колишнього керівника Служби безпеки України в Харківській області за фактами державної зради.
На 21 серпня було призначено розгляд справи Дудіна по суті. Під час засідання Бугіль взяв самовідвід.