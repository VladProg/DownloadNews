Британський актор та посол доброї волі ЮНІСЕФ Орландо Блум приїхав із візитом до України.

Про це він написав в Інстаграмі, передає Укрінформ.
«Сьогодні я прибув до України для моєї першої поїздки з 2016 року. Відтоді як я був тут, я навіть не міг уявити, що війна може поширитись на всю країну. Але сьогодні мені пощастило почути дитячий сміх у дитячій точці "Спільно", яку підтримує ЮНІСЕФ — безпечному, теплому та затишному місці, де діти можуть гратися, навчатися та отримують психосоціальну підтримку», — зазначив він.


За його словами, таких центрів тут понад 180.

«Той, який я відвідав сьогодні, відкритий під землею на станції метро, заради безпеки дітей. На кілька годин щодня батьки можуть залишити тут своїх маленьких дітей і дати їм відчуття нормальності, можливість пограти в ігри та просто побути дітьми. Тут також є багато приладдя для мистецтва та рукоділля, щоб діти могли творчо виражати себе, подалі від тиску, що наростає в зоні бойових дій. Дітям в Україні потрібно повернути дитинство», - наголосив Блум.


Як повідомляв Укрінформ, за даними ЮНІСЕФ, близько 3,3 мільйона дітей в Україні потребують допомоги, а 1,5 мільйона з них травмовані війною.
Фото: instagram/orlandobloom