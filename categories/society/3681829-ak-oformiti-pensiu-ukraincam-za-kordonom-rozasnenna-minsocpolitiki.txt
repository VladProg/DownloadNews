Українці, які набули пенсійного віку в період перебування за кордоном, можуть оформити пенсію дистанційно.







Як передає Укрінформ, відповідне роз’яснення надали в Міністерстві соціальної політики України.
«Українці, які – через війну або з інших причин – виїхали за кордон та набули там пенсійного віку, можуть оформити пенсію дистанційно, за допомогою вебпорталу електронних послуг Пенсійного фонду України», - йдеться в повідомленні.
Щоб оформити відповідні виплати, слід дотримуватися такого алгоритму:

Зайти на вебпортал ПФУ та обрати вкладку «Заява про призначення пенсії».
Після ознайомлення з інформацію перейти за посиланням «Вхід».
Авторизуватися у особистому кабінеті за допомогою кваліфікованого електронного підпису (КЕП). Отримати КЕП можна за відеоінструкцією.
Після входу у розділі “Щодо пенсійного забезпечення” обрати вкладку “Заява на призначення пенсії”, дати згоду на дистанційне інформування, обравши спосіб отримання повідомлень про опрацювання заяви.
“Продовжити” та обрати вид пенсії на призначення.
Пройти опитування та погодитися з обробкою персональних даних.
Прикріпити скан-копії необхідних документів за переліком.
Підписати за допомогою КЕП заповнену форму заяви та направити її до ПФУ.

В Мінсоцполітики нагадують, що за результатами опрацювання заяви інформація про стан обробки та відповідне рішення будуть надані протягом 10 днів у відповідності до обраного способу зв’язку.
Як повідомлялося, українцям, які наразі перебувають за кордоном, призначені в Україні пенсії виплачуються за правилами, визначеними вітчизняним законодавством.