Польща безкоштовно передасть Україні мільйон доз вакцини Pfizer проти COVID-19, а також 100 тисяч доз вакцини ММR (кір, свинка, краснуха).

Про це за результатами зустрічі в понеділок з главою МОЗ Польщі Адамом Недзельським написав у Фейсбуці посол України в Польщі Василь Зварич, передає Укрінформ.
Як зазначив український дипломат, під час розмови особливу увагу було приділено лікуванню поранених українських військовослужбовців у Польщі, а також функціонуванню медичного хабу Medevac в Ряшеві-Ясьонці.
Як підкреслив Зварич, зустріч з Недзельським була доброю нагодою подякувати польській стороні за якісну медичну опіку, яку отримують у Польщі громадяни України. Сторони також підкреслили високий рівень взаємодії між міністерствами охорони здоров’я України і Польщі.

Як повідомлялося, з кінця липня до Польщі на лікування прибуло декілька груп українських військовослужбовців, які зазнали поранень під час бойових дій з російським агресором.
Водночас, 1 вересня, поблизу Жешува відкрито медичний хаб ЄС (EU Medevac Hub) для українських пацієнтів, яких евакуюють на лікування до Європи.
З 24 лютого росія веде повномасштабну війну проти України.