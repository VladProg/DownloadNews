Єдиний реєстр зброї в Україні запрацює після ухвалення відповідного законопроєкту - “Про право на цивільну вогнепальну зброю”.

Про це в інтерв'ю “Обозревателю” заявив заступник міністра внутрішніх справ Ігор Бондаренко, передає Укрінформ.
“Парламент ухвалив 23 лютого в першому читанні законопроєкт “Про право на цивільну вогнепальну зброю”. Якби не війна, він би вже набув сили закону. Але після вторгнення рф у багатьох людей виник свідомий запит саме на озброєний самозахист. Тому цей документ ґрунтовно допрацювали. Сподіваюся, закон найближчим часом ухвалять, і тоді запрацює реєстр зброї”, - уточнив він.
За словами Бондаренка, МВС ліцензує суб’єкти підприємницької діяльності, які здійснюють виготовлення, ремонт і реалізацію зброї.
“Також у зоні відповідальності – весь подальший життєвий цикл цивільного обігу зброї. Це криміналістична сертифікація зброї, правила її використання, зберігання й перевезення, її утилізація”, - поінформував заступник міністра.
Бондаренко зазначив, що у МВС максимально автоматизовують і знеособлюють цю діяльність, зменшуючи бюрократичний складник. Він заявив, що люди не ходитимуть по установах з папірцями - все відбуватиметься дистанційно.
“Необхідні перевірки проходитимуть автоматично, особа проходитиме ідентифікацію за допомогою КЕП, Дії тощо, щоб подати заявку. Про результат розгляду заявки і рішення теж повідомлятимемо після того, як його зафіксує реєстр”, - сказав посадовець.
Тож коли громадянин із паспортом приходитиме у магазин зброї, продавець як суб’єкт цього ж реєстру зможе ознайомитися зі статусом клієнта й дозволом на купівлю зброї, зазначив Бондаренко.
За словами заступника глави МВС, так само у реєстрі буде інформація і про зброю – від моменту потрапляння на склад магазину. “У магазині вона отримає свого господаря та унікальні ознаки. Людям похилого віку, яким складно користуватися електронними сервісами, заявку на дозвіл може згенерувати представник магазину, який має доступ до реєстру. Поки пенсіонер обиратиме товар, продавець пройде всі етапи дозвільної процедури”, - пояснив він.
Так само, уточнив Бондаренко, у МВС вивільнять від виконання нетипових і марудних завдань поліцейських, введуть насправді ефективнішу систему контролю за обігом зброї, додавши туди компонент реально підтвердженого навчання.
Заступник міністра заявив, що наразі триває розробка гнучкої ризикової моделі, яка допоможе встановити комфортні для всіх учасників процесу обігу зброї умови контролю: “Наприклад, якщо власник зброї за п’ять років навіть не порушив ПДР чи громадського порядку, не потрапив у поле зору як домашній дебошир, то навіщо поліцейському до нього приходити і турбувати? Особливо, якщо особа виконує регламентні вимоги щодо зброї: підвищує кваліфікацію, навчається з інструктором”.
На переконання Бондаренка, це полегшить життя понад одному мільйону власників легальної зброї в Україні й оптимізує роботу підрозділів внутрішніх справ.
Як повідомлялося, 17 вересня Бондаренко заявив, що якщо найближчим часом законопроєкт 5708 “Про право на цивільну вогнепальну зброю” не буде прийнято, то МВС шляхом внесення відповідних змін до відомчих підзаконних нормативних актів до кінця жовтня запустить у роботу Єдиний реєстр зброї.