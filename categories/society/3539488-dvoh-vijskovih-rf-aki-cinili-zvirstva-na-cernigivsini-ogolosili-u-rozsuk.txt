Правоохоронці завершили досудове розслідування стосовно двох російських військовослужбовців, які знущалися над жителями Чернігівської області, військові оголошені в розшук.

Як передає Укрінформ, про це повідомляє Державне бюро розслідувань.
Встановлено, що під час захоплення Чернігівської області на початку березня військовослужбовці 80-го танкового полку 90-ї гвардійської танкової дивізії центрального військового округу сухопутних військ російської федерації впродовж декількох тижнів били та знущалися з місцевого жителя та його родини.
Дізнавшись, що хлопець служив у лавах Збройних сил України, росіяни на тривалий час приковували його в холодну пору у спідньому до стовпа на подвір’ї, на очах у потерпілого військові знущалися з його молодшої сестри та бабусі. Загарбники намагалися зґвалтувати 16-ти річну дівчину, били її прикладом по голові, душили, залякували й погрожували груповим зґвалтуванням іншими військовослужбовцями рф.
Зловмисники залишили подвір’я парубка тільки тоді, коли ЗСУ почали визволяти Чернігівську область.
Підозрювані обвинувачуються в порушенні законів та звичаїв війни, жорстокому поводженні з цивільним населенням, застосуванні засобів ведення війни, заборонених міжнародним правом(ч. 1 ст. 438 Кримінального кодексу України).
Обвинувальний акт скерований до суду. Зловмисникам загрожує позбавлення волі до 12 років.
Як повідомляв Укрінформ, Служба безпеки України встановила особи ще чотирьох військовослужбовців збройних сил рф, які жорстко поводились з мирним населенням у Бучі Київської області.