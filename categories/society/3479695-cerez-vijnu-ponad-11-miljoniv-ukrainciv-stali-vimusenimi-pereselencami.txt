Через війну понад 11 мільйонів українців стали вимушеними переселенцями - зокрема сім мільйонів виїхали у безпечні регіони України.

Про це голова Комітету Верховної Ради з питань прав людини, деокупації та реінтеграції тимчасово окупованих територій у Донецькій, Луганській областях та Автономної Республіки Крим, міста Севастополя, національних меншин і міжнаціональних відносин Дмитро Лубінець заявив під час брифінгу «Порушення прав людини на тимчасово окупованих територіях» в Медіацентрі Україна - Укрінформ.
«Якщо ми казали про внутрішньо переміщених осіб з території тимчасово окупованих Донецької та Луганської областей з 2014 року, це було приблизно 1,5 мільйона осіб. Наразі, за нашими даними, ця цифра приблизно 11 мільйонів громадян. 4 з них виїхали за територію України тимчасово, 7 мільйонів – переміщених всередині нашої держави…», - сказав він.
Також він розповів про роботу народних депутатів у профільному комітеті.
«З активізацією воєнних дій росії проти України, наш комітет визначив кілька пріоритетів: фіксація порушень прав людини на зайнятих ворогом територіях, міжнародна діяльність, гуманітарна допомога окупованим територіям, до якої долучилися депутати – члени комітету. Ми створили робочу групу, яку очолив Тарас Тарасенко. Ця група займається збиранням інформації щодо порушень прав людини, військових злочинів, злочинів проти людяності. Фіксуємо і намагаємось передавати цю інформацію колегам з інших парламентів світу", - сказав Лубінець.

За його словами, комітет ініціював звернення до всіх парламентів світу та до ООН про те, що все, що зараз відбувається, треба називати не просто війною, а геноцидом українського народу. "Після цього була прийнята відповідна Постанова Верховної Ради України, такі ж постанови прийняли інші парламенти. Ми ініціювали звернення щодо процедури з вилучення росії з Радбезу ООН», – додав Лубінець.
Також він відзначив, що комітет щоденно фіксує злочини та порушення прав людини на тимчасово окупованих росією територіях.
Як повідомлялося, 24 лютого президент рф володимир путін оголосив про повномасштабне вторгнення в Україну. російські війська знищують об'єкти інфраструктури, проводять масовані обстріли житлових районів українських міст та селищ із використанням артилерії, реактивних систем залпового вогню та балістичних ракет.