До шкіл у країнах ЄС зараз ходять близько 450 тисяч українських дітей, які змушені були залишити Батьківщину внаслідок війни.

Про це повідомила в інтерв'ю Українському радіо європейська комісарка з питань внутрішніх справ Ілва Йоганссон, передає Укрінформ.
Крім цих 450 тисяч, ще частина українських школярів перебуває зараз у Європі, навчаючись онлайн з українськими вчителями, сказала вона.
“До європейських шкіл зараз ходять близько 450 тисяч дітей. Проте є й такі діти, яких учителі з України вчать онлайн. І це свого роду виклик, мушу сказати, бо дітям потрібна не лише освіта — їм потрібна шкільна соціалізація, спілкування з однокласниками, ігри на шкільних майданчиках та інші подібні речі. Тому, я думаю, надовго зосереджуватися на онлайн-навчанні не варто”, - зазначила Йоганссон.
За її словами, у Євросоюзі зараз намагаються спростити процес поєднання відвідування школи у тій чи іншій країні ЄС та вивчення певних предметів онлайн, відповідно до української шкільної програми.
“У пошуку рішень, що допоможуть українським дітям, країни Євросоюзу намагаються бути гнучкими”, - запевняє єврокомісарка.
Як повідомлялося, після початку повномасштабного російського вторгнення на територію ЄС в’їхали 6,5 млн українських біженців, з них близько 2,5 млн вже повернулися в Україну.
Фото: Getty Images