Колекційні автомобілі та скіфське золото, яке належить підозрюваним у колабораціонізмі та пособництві рф посадовцям "Мотор Січі", заарештовано.

Про це повідомляє пресслужба Офісу Генпрокурора, передає Укрінформ.
“У межах розслідування у кримінальному провадженні стосовно президента АТ «Мотор Січ» та начальника Департаменту зовнішньо-економічної діяльності підприємства оперативними заходами встановлено і вилучено культурні цінності та колекційні автівки, які їм належать”, - йдеться у повідомленні.

За даними ОГП, серед вилученого сім елітних автомобілів, які перебували у володінні президента компанії, 4 з них є раритетними, катер, зброя, майже 100 старовинних золотих прикрас, частина яких датується 450-550 рр н.е. та була популярною у населення Криму і Півдня України. Це рідкісні ювелірні прикраси, що належать до унікальних матеріальних та духовних пам’яток давнини, наголосили в ОГП.

Окрім цього, вилучено понад 400 монет, частина з яких датована ІІІ ст. до н.е., і понад 50 золотих пластин.
За клопотанням прокурорів на вилучене майно судом накладено арешт.
Як повідомляв Укрінформ, 23 жовтня Служба безпеки України затримала президента АТ "Мотор Січ" В'ячеслава Богуслаєва та начальника департаменту зовнішньоекономічної діяльності цього підприємства, їх підозрюють у колабораційної діяльності та пособництві державі-агресору (ст. 111-1, ст. 111-2 ККУ).
Затримання відбулося в межах кримінального провадження про незаконне постачання з боку Мотор Січі товарів військового призначення для російської штурмової авіації. За даними слідства, посадовці налагодили транснаціональні канали незаконного постачання оптових партій авіадвигунів до країни-агресора. Отриману продукцію загарбники використовували для виробництва та ремонту ударних вертольотів.
Підозрюваним обрано запобіжні заходи у вигляді тримання під вартою.