Після війни непокараність росіі за вчинені злочини розчарує українців більше за високий рівень корупціі та низький рівень життя.

Такі дані опитування, проведеного Київським міжнародним інститутом соціології, наводить Центр соціально-економічних досліджень CASE Україна, передає Укрінформ.
«На запитання «Що для вас стало би найбільшим розчаруванням після закінчення війни» найчастіше мешканці України відповідали «Непокараність росії за вчинені злочини» (65,8%). Друге і третє місце посіли «Високий рівень корупції» (36,3%) та «Низький рівень життя, бідність» (34,6%)», - йдеться в повідомленні.
За даними дослідників, розчарування від непокарання росії по-різному проявляється у вікових групах та регіонах. Зокрема, мешканці західної та центральної України трохи частіше обирали цей варіант відповіді, ніж мешканці південної та східної України - 68,6% і 67,7% проти 63,5% і 59,1%. Водночас молодь у віці 18-29 років значно частіше обирала цю відповідь (78,3%), ніж люди віком 70 і більше років (55,5%).
Натомість мешканці південної та східної України частіше зазначали про можливе розчарування низьким рівнем життя й бідністю (42,3% і 43,3%), ніж мешканці західної України (27,4%). У центральній Україні цю відповідь обрали 31,4% опитаних.
Ще в п’ятірку ймовірних розчарувань українців по завершенню війни увійшли проблеми неповернення співгромадян з-за кордону (24,7%) та переселення в Україну росіян та білорусів (19%).

Як повідомлялося, 24 лютого рф розпочала новий етап війни проти України – повномасштабне вторгнення. Загарбники обстрілюють та бомбардують міста та села України, катують та вбивають мирне населення.