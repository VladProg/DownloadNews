Правоохоронці повідомили про підозру колишньому директору з правових питань державного підприємства «Антонов» та його спільнику за розтрату 18 млн грн.

Як передає Укрінформ, про це Національне антикорупційне бюро повідомляє у Телеграмі.
НАБУ і Спеціалізована антикорупційна прокуратура повідомили експосадовцю ДП «Антонов» та директору адвокатського об’єднання про підозру у розтраті понад 18 млн грн коштів держпідприємства та складанні свідомо неправдивих офіційних документів.
За даними слідства, у липні 2018 року адвокатське об’єднання в межах договору про надання юридичних послуг мало допомогти ДП «Антонов» стягнути заборгованість із збанкрутілого АТ «Брокбізнесбанк», частина якої була забезпечена іпотекою (нежитловою будівлею у Києві, оціночна вартість якої становила понад 120 млн). У грудні 2018 року будівлю передали ДП «Антонов» як часткове стягнення заборгованості.
Згідно з укладеним договором та додатковою угодою до нього, винагорода адвокатів за надані юридичні послуги мала становити 5% від вартості переданого, проте нереалізованого майна. Натомість тодішній директор з правових питань ДП «Антонов» за змовою з директором адвокатського об’єднання погодив оплату послуг у завищеному розмірі – майже 10% від оціночної вартості будівлі (переплата у близько 7 млн грн).
У травні 2021 року на виконання законів України та розпорядження уряду нежитлову будівлю передали до сфери управління іншого держоргану. Тоді вона вже вартувала понад 212 млн грн. На цю суму були списані власні боргові зобов’язання ДП «Антонов» перед державою. Згодом тодішній директор з правових питань ДП «Антонов», перебуваючи у змові з директором адвокатського об’єднання, незаконно погодив юридичній фірмі оплату додаткових 11 млн грн внаслідок передачі будівлі.
Завдяки діям детективів НАБУ на всю суму коштів, які були перераховані ДП «Антонов» адвокатському об’єднанню, Вищий антикорупційний суд (ВАКС) у вересні 2022 року наклав арешт. АП ВАКС це рішення підтвердила.
Як повідомляв Укрінформ, НАБУ і САП повідомили про підозру чинному народному депутату у незаконній спробі заволодіння земельною ділянкою у столиці площею 8 га.