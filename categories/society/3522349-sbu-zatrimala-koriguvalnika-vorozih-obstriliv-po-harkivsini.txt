Співробітники Служби безпеки України викрили мешканця Харкова, який проводив розвідувальну діяльність на користь спецслужб рф. Злочинцю загрожує 15 років позбавлення волі або довічне ув'язнення з конфіскацією майна.

Як передає Укрінформ, про це в Телеграмі повідомляє пресслужба СБУ.
«У ході оперативно-слідчих заходів встановлено, що 41-річний чоловік збирав та передавав ворогу інформацію про місця дислокації підрозділів ЗСУ та інших формувань, координати військової техніки та укріплень, зведених в області», - йдеться в повідомленні.
Як зазначається, під час обшуку правоохоронці виявили та вилучили три мобільні телефони з доказами протиправної діяльності; блокноти і зошити з записами розвідувальної інформації.


Наразі зловмисника затримано. Йому повідомлено про підозру.
В пресслужбі також повідомили, що покарання за цією статтею передбачає позбавлення волі на термін п'ятнадцять років або довічне ув'язнення з конфіскацією майна.
Як повідомлялось, СБУ затримала двох осіб, які причетні до співпраці з російськими загарбниками та до коригування ракетних ударів по бронетанкових підприємствах "Укроборонпрому".