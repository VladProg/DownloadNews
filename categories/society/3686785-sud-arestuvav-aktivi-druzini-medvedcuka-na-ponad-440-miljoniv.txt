Суд за матеріалами Служби безпеки України арештував активи Оксани Марченко, дружини підозрюваного у держзраді екснародного депутата Віктора Медведчука, яка також підозрюється у фінансуванні російських загарбницьких угруповань.

Як передає Укрінформ, про це повідомляє пресцентр СБУ.
“За матеріалами Служби безпеки суд арештував чергові активи Оксани Марченко, яка підозрюється у фінансуванні російських окупаційних угруповань. Їх загальна вартість становить більше ніж 440 млн грн. Рішення суду стосується 6,8% акцій ПАТ “Електрометалургійний завод “Дніпроспецсталь” ім. А.М. Кузьміна” в Запоріжжі, якими Марченко володіє через три офшорні компанії”, - йдеться в повідомленні.
Як зазначається, “це стратегічно важливе підприємство спеціалізується на промисловому виробництві майже 1 тис. видів сталі та металовиробів. Арешт активів убезпечить їх від перереєстрації на підставних осіб і в подальшому дозволить передати на користь нашої держави”.
У сцецслужбі нагадали, що наприкінці лютого 2023 року за матеріалами СБУ було арештовано майно Марченко на понад 5,6 млрд грн.
Слідчі СБУ вже повідомили фігурантці про підозру за ч. 3 ст. 110-2 Кримінального кодексу України (фінансування дій, вчинених з метою насильницької зміни чи повалення конституційного ладу або захоплення державної влади, зміни меж території або державного кордону України).
Триває розслідування для встановлення всіх обставин злочину і притягнення винних до відповідальності.
Як повідомляв Укрінформ, 7 лютого Оксані Марченко повідомили про підозру у фінансуванні повалення конституційного ладу в Україні.