Президент Володимир Зеленський і перша леді Олена Зеленська вшанували пам’ять захисників, які загинули в російсько-українській війні, та взяли участь у молитві за Україну.

Президентське подружжя у четвер зранку поклало квіти до Стіни пам’яті біля Михайлівського Золотоверхого собору в Києві, повідомляє пресслужба ОП.
Під час церемонії вишикувалась рота почесної варти, пролунали звуки сурми.
Володимир та Олена Зеленські вшанували пам’ять героїв хвилиною мовчання.






Президент і перша леді вшанували пам’ять загиблих захисників України / Фото: Офіс Президента





























































Президент також ушанував пам’ять активістів, які загинули під час Революції Гідності у 2014 році. Від імені глави держави встановлено кошик квітів до пам’ятного хреста на Алеї Героїв Небесної Сотні в столиці.

Відео: ОП
Президент і перша леді також взяли участь в урочистому заході «Молитва за Україну», що відбувся в Софійському соборі в Києві.

Разом із президентським подружжям до заходу приєдналися представники церков і релігійних організацій.

Камерний хор виконав твір «Отче наш». Після завершення пролунали короткі молитви за Україну й виступи предстоятелів церков і керівників релігійних організацій.
Зеленський подякував представникам духовенства за їхні молитви та слова підтримки.
«Вітаю вас із Днем Незалежності України. Бажаю всім нам перемоги», – звернувся глава держави до учасників заходу.
Як повідомлялося, у четвер, 24 серпня, Україна святкує 32-гу річницю Незалежності.
День Незалежності України - щорічне свято в Україні, яке відзначають 24 серпня з нагоди ухвалення у 1991 році Акта проголошення незалежності України. Цей документ, ухвалений позачерговою сесією Верховної Ради УРСР, проголосив створення самостійної Української держави.