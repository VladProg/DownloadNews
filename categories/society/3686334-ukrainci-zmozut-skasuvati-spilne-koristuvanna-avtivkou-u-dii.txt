Міністерство цифрової трансформації доопрацювало послугу шерингу автомобіля в "Дії" й запускає бета-тестування скасування належного користувача.

Про це повідомив у Телеграмі віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров.
"Доопрацювали послугу шерингу автомобіля в Дії й запускаємо бета-тест скасування належного користувача. Раніше ви ділилися своїм техпаспортом з іншою людиною, тепер зможете скасувати шеринг — якщо більше не актуально або хочете поділитися авто з іншою людиною", - повідомив Федоров.
Він зауважив, що у бета-тестуванні беруть участь одразу двоє людей: власник авто та водій, якому шерять авто. Обом потрібно мати Дія.Підпис та вже пошерений автомобіль. Після тестування треба буде написати свій відгук.
«Шеринг авто – надзвичайно зручна послуга. Ви можете дати право керувати авто іншій людині з будь-якого куточка світу. Під час війни це особливо актуальна потреба. За пів року понад 103 тисячі людей поділилися своїми автомобілями. Більше не треба думати, як передати фізичний техпаспорт родичам або близьким», - зазначив очільник Мінцифри.
Як повідомлялось, раніше Міністерство цифрової трансформації запустило у застосунку "Дія" нову послугу, яка дозволяє українцям отримати електронне судове рішення з кваліфікованим електронним підписом суддів.