Верховна Рада України ухвалила в цілому євроінтеграційний Закон №8224 про національні меншини (спільноти) України. Рішення підтримали 324 народні обранці.

Про це у Телеграмі повідомив народний депутат від фракції "Голос" Ярослав Железняк, передає Укрінформ.
Згідно з пояснювальною запискою, вказаний закон закріплює визначення «національні меншини (спільноти)», їхні права, свободи та обов'язки. Також визначаються особливості державної політики щодо реалізації прав та свобод осіб, які належать до національних меншин (спільнот), зокрема особливості фінансового забезпечення впровадження такої політики, повноваження центрального органу виконавчої влади, що реалізує державну політику в сфері захисту прав та свобод осіб, які належать до національних меншин (спільнот).
Закон дасть змогу створювати консультативно-дорадчі органи при державних органах виконавчої влади різних рівнів. Вони сприятимуть реалізації державної політики в сфері захисту прав та свобод осіб, які належать до національних меншин (спільнот).
Новим законом передбачено можливість створювати центри національностей в обласних центрах або визначених населених пунктах коштом державного та/або місцевого бюджетів, для функціонування громадських об'єднань національних меншин (спільнот) на безоплатній основі; міжнародне співробітництво та закордонні зв’язки національних меншин (спільнот).
Як повідомлялося, Україна вже виконала частину завдань у рамках проходження євроінтеграційної процедури, і наразі щодо цього тривають три треки у парламенті – це те, що стосується законів про конкурс у Конституційний суд України, про нацменшини та про імплементацію директив у сфері медіа та реклами. Про це у телемарафоні заявив перший заступник Голови Верховної Ради Олександр Корнієнко, відповідаючи на питання, чи виконала Україна вже всі умови Єврокомісії для продовження євроінтеграційної процедури, чи ще є закони, які нам необхідно ухвалити.