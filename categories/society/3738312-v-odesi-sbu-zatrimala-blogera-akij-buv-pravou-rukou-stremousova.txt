Кіберфахівці та слідчі Служби безпеки України затримали в Одесі блогера, який був "правою рукою" колаборанта Кирила Стремоусова.

Як передає Укрінформ, про це СБУ повідомляє у Телеграмі.
"Фігурантом є проросійський блогер з Миколаївщини, що тривалий час працював на колаборанта Стремоусова і фактично був його "правою рукою". До повномасштабного вторгнення росії вони разом організовували проплачені масові акції, спрямовані на розхитування внутрішньополітичної ситуації в регіоні на користь країни-агресора", - ідеться у повідомленні.

На період тимчасового захоплення частини Миколаївської області та Херсона Стремоусов увійшов до складу "адміністрації" РФ, а його поплічник залишився на підконтрольній Україні території.
Для поширення деструктивного контенту він використовував власні сторінки і канали в соцмережах із загальною аудиторією понад 100 тисяч користувачів.
"На цих інтернет-ресурсах він заперечував існування української державності та українського народу. Також він дискредитував українських захисників і закликав громадян ухилятися від призову до Сил оборони. Надалі його сюжети і публікації підхоплювали центральні рупори кремля і поширювали їх під виглядом позиції пересічних громадян України", - зазначили в СБУ.
Для конспірації зловмисник постійно змінював номери телефонів і використовував вигаданий нікнейм "мужчина".
Під час обшуків за місцями його проживання в Одесі та Южноукраїнську Миколаївської області виявлено ноутбук і п'ять мобільних телефонів із доказами підривної діяльності. Також вилучено "посадову інструкцію інформагентства" Стремоусова, де раніше працював фігурант.
Як у Телеграмі повідомляє Офіс генерального прокурора, блогеру повідомили про підозру за трьома статтями: публічні заклики до насильницької зміни державної влади, поширення символіки комуністичного режиму та виправдовування збройної агресії РФ проти України, розпочатої у 2014 році (ч. 2 ст. 109, ч. 2 ст. 436-1, ч. 1 ст. 436-2 Кримінального кодексу України).
Затриманому обрали запобіжний захід у виді тримання під вартою. Триває розслідування для встановлення всіх обставин злочину. Зловмиснику загрожує до 10 років тюрми.
Як повідомляв Укрінформ, Служба безпеки України нейтралізувала інформаційно-підривну діяльність ще сімох ворожих агітаторів, які поширювали прокремлівський контент у соціальних мережах.
9 листопада 2022 року російські пропагандисти повідомили, що Стремоусов загинув у ДТП біля Генічеська.