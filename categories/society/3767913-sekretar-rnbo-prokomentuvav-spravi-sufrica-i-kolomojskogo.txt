Секретар РНБО Олексій Данілов вважає, що для того, щоб корупція як явище зникла з території України, мають працювати такі системи, які унеможливлюють сам процес корупційних діянь.

Таку думку він висловив у інтерв'ю журналістці Наталії Мосейчук, передає кореспондент Укрінформу.
“Ці системи мають бути побудовані. Чи є вони на сьогоднішній день у тому вигляді, у якому я б хотів, щоб вони були — на жаль, ще не остаточно. Але вони обов'язково будуть побудовані, бо суспільство, і запит, і всі процеси, які є - вони дуже швидко поставлять все на свої місця”, - сказав Данілов.

На його переконання, в Україні мають існувати системи, які не дозволяють нікому монополізувати ті чи інші напрямки. “І це завдання держави — зробити такі системи, щоб монополії не було”, - сказав він.
Данілов запевнив, що гроші ще нікому не приносили радість, навівши, як приклад, справу Ігоря Коломойського.
“Ми з вами точно знаємо Ігоря Валерійовича (Коломойського — ред.). І чи є велика радість, проживши таке життя, зараз опинитися у тих умовах, у яких він опинився? Звичайно, ні. І тому, коли люди вважають, що якщо у них є можливість - і вони гребуть і гребуть — майте на увазі, що це вони гребуть свою, скажімо так, складну долю”, - вважає секретар РНБО.
Данілов зауважив, що раніше не викривали у такій кількості російських агентів та колаборантів, як це відбувається наразі.
“Вони ж на поверхні були. Той же Нестор (Шуфрич — ред.) — це ж не явище сьогоднішнього дня”, - заявив секретар РНБО.
Відповідаючи на питання, чи допускає він, що справа, у якій фігурує народний депутат Нестор Шуфрич, - це справа Служби безпеки України без вказівок "згори", Данілов зазначив, що непогано розуміє нинішнього очільника СБУ Василя Малюка. “Василю Васильовичу не потрібні ніякі вказівки відносно наведення ладу у цій царині”, - переконаний Данілов.
Як повідомлялося, Печерський районний суд Києва обрав запобіжний захід голові Комітету Верховної Ради з питань свободи слова Нестору Шуфричу, якому повідомили про підозру у державній зраді, – тримання під вартою до 13 листопада включно.
20 вересня Верховна Рада відкликала Шуфрича з посади голови Комітету ВР з питань свободи слова.