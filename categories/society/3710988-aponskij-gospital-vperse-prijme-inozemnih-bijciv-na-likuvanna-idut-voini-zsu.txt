Міністр оборони Японії Ясукадзу Хамада заявив у четвер, що двоє поранених військовослужбовців Збройних сил України пройдуть лікування в японському госпіталі на початку наступного місяця.

Про це повідомляє Kyodo, передає Укрінформ.
Японія прагне продемонструвати більшу прихильність Україні напередодні саміту Великої сімки.
За даними японського оборонного відомства, двоє чоловіків віком 20 років пройдуть курс реабілітації в Центральному шпиталі Сил самооборони в Токіо. Зазначається, що один військових втратив ногу, інший – обидві ноги під час тривалої битви України за захист від росії.
Військові проходитимуть реабілітацію протягом одного-двох місяців з використанням інвалідних візків і протезів на ногах, йдеться у повідомленні.
Витрати на їхнє перебування в лікарні та дорогу у розмірі від 2,2 до 4,2 мільйона єн (16 тис. – 30,5 тис. доларів США) оплачуватиме уряд Японії.
Як зазначається, цей крок був узгоджений після зустрічі в міністерстві між міністром оборони Ясукадзу Хамадою і послом України в Японії Сергієм Корсунським в четвер.

Це буде перший випадок, коли в госпіталі лікуватимуть бійців іноземної армії. План прийому поранених військових є відповіддю на український запит.
«Це також має значення і з гуманітарної точки зору», - сказав представник міноборони.
Як повідомляв Укрінформ, у квітні міністерство відновлення та Японське агентство міжнародного співробітництва (JICA) підписали грантову угоду про виділення 400 млн доларів. Кошти будуть спрямовані на відновлення критичної інфраструктури України, пошкодженої внаслідок війни.
З початку цього року Україна та Японія вже домовились про виділення на потреби відновлення держави понад 600 мільйонів доларів.