На час дії воєнного стану неповнолітні діти і надалі можуть перетинати кордон у супроводі одного з батьків без згоди іншого, експериментальний проєкт з оформлення тимчасового дозволу на виїзд дитини за кордон у «Дії» більше зорієнтований на майбутнє.

Про це в ефірі загальнонаціонального телемарафону «Єдині новини» розповів речник ДПСУ Андрій Демченко, передає Укрінформ.
"Ситуація з тимчасовим вивезенням дітей за кордон залишається незмінною. Є два можливі варіанти. Один - це дозвіл від батьків на тимчасовий виїзд дитини за кордон у супроводі одного з батьків чи опікунів. І другий - на час дії воєнного стану продовжує також діяти норма закону, яка дозволяє виїзд дитини у супроводі одного з батьків без згоди іншого. Це виключно бажання батьків, який варіант обрати", - сказав Демченко.
Говорячи про експериментальний проєкт з оформлення тимчасового дозволу на виїзд дитини за кордон у «Дії», який підтримав уряд, речник ДПСУ зазначив, що ця ініціатива більше спрямована на майбутнє.
"Зараз у рамках цієї ініціативи мають бути напрацьовані ще технічні можливості, щоб прикордонники мали можливість онлайн перевіряти дійсність таких згод батьків", - пояснив він.
Демченко підкреслив, що на час дії воєнного стану і надалі діє норма, що дозволяє вивозити дітей за кодон у супроводі одного з батьків чи найближчих родичів без нотаріально засвідченої згоди одного з подружжя.
"На час дії воєнного стану прикордонники не вимагатимуть згоди одного з подружжя на тимчасовий виїзд дитини за кордон у супроводі іншого чи найближчих родичів", - сказав він.
Як повідомляв Укрінформ, уряд ухвалив постанову про старт експериментального проєкту, який передбачає, що батьки дітей до 16 років зможуть оформити дозвіл на тимчасовий виїзд дитини за кордон онлайн у застосунку "Дія".
Завдяки цифровізації, скасовується вимога щодо особистої присутності обох батьків, надання стосів документів та нотаріальні засвідчення.
Наразі у Мінцифри працюють над запровадженням послуги, щоб українці могли скористатися нею якнайшвидше.
Виїзд дитини до 16 років за межі України під час війни відбувається у супроводі одного з батьків. Виїзд дітей за кордон також можливий у супроводі повнолітніх брата чи сестри, інших родичів чи осіб, яких уповноважив один із батьків письмовою заявою. Така заява має бути завірена органами опіки та піклування.
При цьому виїзд дитини відбувається без нотаріально посвідченої згоди другого з батьків. Для перетину кордону також має бути наявний паспорт громадянина України. За його відсутності - свідоцтво про народження дитини.