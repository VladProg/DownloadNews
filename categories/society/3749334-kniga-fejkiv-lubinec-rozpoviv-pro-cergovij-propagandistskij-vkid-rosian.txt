У Росії відбулася презентація пропагандистської книжки "Українські злочини проти людяності (2022-2023)", де нібито зібрані "факти про звірства" так званих українських "неонацистів" проти мирного населення Донецької області.

Як передає Укрінформ, про це уповноважений Верховної Ради з прав людини Дмитро Лубінець повідомив у Телеграмі.
"Аби читати цей текст і переглянути відео презентації, необхідне неабияке терпіння. Адже в голові не вкладається все те, про що розповідають росіяни. Їм з такою фантазією потрібно писати книги жахів, аж ніяк не "збирати" факти, а тим більше – для міжнародної спільноти", – зауважив омбудсмен.
Лубінець нагадав, що Російська Федерація окупувала частину Донецької області та Крим ще у 2014 році, розпочавши тим самим війну проти України, а 24 лютого 2022 року – здійснила повномасштабне вторгнення.
Протягом дев'яти років РФ систематично депортує українських дітей, здійснює переслідування й незаконне ув’язнення українців на тимчасово загарбаних територіях.
У місцях несвободи росіяни катують громадян України та відмовляють їм у медичній допомозі. Ці ж катівні загарбники обстрілюють, убиваючи українців, яких там утримують, після чого звинувачують в обстрілах Україну. Саме так було зроблено в Оленівці Донецької області.
Російські пропагандисти поширюють фейки, ніби Україна сама "вбиває" своїх людей та обстрілює навіть місця, де роздають гуманітарну допомогу, роблячи з цього інформаційні приводи для західної преси.
"Чи це не злочини російської сторони?! Питання риторичне", – констатував уповноважений ВР.
За його даними, у згаданій книжці є матеріали, зібрані так званим міжнародним громадським трибуналом щодо злочинів українських "неонацистів" і їхніх "пособників", а також "докази" катувань російських військових, які потрапили в полон в Україні.
Лубінець акцентував, що в Україні російських військовополонених тримають відповідно до Женевських конвенцій, чого не можна сказати про українських полонених у РФ.
Самі ж росіяни, які перебували в полоні, підтверджують це на відео під час кожного обміну. "Ставилися по-людськи", – сказав один із них під час репатріації.
Є відео, на яких показані табори, де утримують російських військовополонених. Туди неодноразово приїжджали міжнародні організації та медіа.
Росіяни ж відмовляються забирати своїх людей, зокрема й тіла загиблих. За словами Лубінця, Україна неодноразово намагалася добровільно віддати тяжкопоранених російських полонених, згідно із міжнародним гуманітарним правом, проте РФ відмовляється їх забирати навіть без будь-яких зобов'язань.
Україна ж прагне повернути своїх людей із ворожого полону, бо саме там їх і справді катують та не надають належних умов утримання.
"Я навів лише кілька прикладів. Цілком зрозуміло, що це маніпуляції РФ й намагання виправдати свої дії, а у своїх злочинах звинуватити Україну. Найгірше те, що ці "видумки" російська сторона хоче показати міжнародній спільноті – ООН, МКЧХ, ОБСЄ", – зазначив омбудсмен.
Він висловив сподівання, що останні не піддадуться на черговий пропагандистський крок країни-терориста. "Бо злочинам РФ в Україні є тисячі доказів! Немає такої норми міжнародного гуманітарного права, якої б не порушила Росія", – наголосив Лубінець.
Як повідомляв Укрінформ, згідно з даними розвідки, Росія підготувала черговий раунд дезінформаційної кампанії, спрямованої на міжнародну дискредитацію України і розпалювання внутрішньополітичних чвар.