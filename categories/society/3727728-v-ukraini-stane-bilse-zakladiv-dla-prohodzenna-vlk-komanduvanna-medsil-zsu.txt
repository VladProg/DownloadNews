В Україні буде розширена мережа військово-лікарських комісій, а українських військовослужбовців забезпечать належним та швидким сервісом проходження ВЛК.

Як передає Укрінформ, про це у Фейсбуці повідомляє пресслужба командування Медсил ЗСУ.
«У суботу, 24 червня, уряд затвердив план заходів з оптимізації процесів військово-лікарської експертизи на 2023 рік. Він має на меті забезпечити військовослужбовців належним та швидким сервісом проходження ВЛК та зменшити навантаження на заклади охорони здоров’я в системі Міноборони, інших складових сил оборони та комунальних закладах охорони здоров’я», - йдеться в повідомленні.
Як зазначається, запрацює автоматизація перебігу проходження ВЛК, з’явиться інтеграція медичних процесів між військовими та цивільними компонентами. Серед інших завдань плану — викорінення надмірної бюрократії та забезпечення військовослужбовців соціальними гарантіями.
Коментуючи ухвалення урядового рішення, міністр оборони України Олексій Резніков зазначив: «Цим рішенням ми впроваджуємо ефективні процеси, які здатні забезпечити якісне проходження ВЛК в умовах воєнного стану. Буде розширена мережа ВЛК, впроваджені цифрові інструменти, обладнані приміщення до вимог людей з обмеженими можливостями. Будуть проведені інформаційні кампанії, щоб кожен військовослужбовець чітко знав свої права під час проходження ВЛК, лікування чи реабілітації».
В пресслужбі також повідомили, що для реалізації цих завдань активно співпрацюють підрозділи ЗСУ, Міноборони , Мінохорони здоровʼя, Мінветеранів, Мінцифри та громадськості.
Як повідомляв Укрінформ, станом на початок червня, електронний запис на військово-лікарську комісію (ВЛК) вже функціонував у 90% військових госпіталів.