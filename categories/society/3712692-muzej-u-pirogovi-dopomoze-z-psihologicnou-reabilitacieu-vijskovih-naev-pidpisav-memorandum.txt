Командування Об'єднаних сил і Національний музей народної архітектури та побуту підписали Меморандум про співпрацю, спрямовану на реалізацію Програми психологічної реабілітації для військових та осіб, які постраждали внаслідок російської агресії, а також членів їхніх родин.

Як передає Укрінформ, про це повідомляє у Фейсбуці Командування Об'єднаних сил ЗСУ.
"Ми робимо все можливе для того, щоб українські військові завжди відчували підтримку небайдужих та добрих людей", – сказав командувач Об’єднаних сил генерал-лейтенант Сергій Наєв під час підписання меморандуму.

Як зазначається, документ передбачає спільну діяльність, спрямовану на реалізацію Програми психологічної реабілітації для військових, учасників бойових дій та осіб, які постраждали внаслідок російської збройної агресії, а також членів їхніх родин.

Відповідно до цієї ініціативи, територія Національного музею народної архітектури та побуту, який розташований у місцевості Пирогів у Києві, буде оголошена зоною психологічної реабілітації, що надасть військовослужбовцям змогу відпочити емоційно, відчути український дух і культурну ідентичність.

Учасники Програми будуть залучені до широкого кола заходів музею: інтерактивних програм, лекцій, майстер-класів, квестів та екскурсій.
Як повідомлялося, уже понад 40 лікувальних закладів законтрактовані з Міністерством у справах ветеранів України для забезпечення психологічної реабілітації військовослужбовців.
Фото: Командування Об'єднаних Сил ЗСУ