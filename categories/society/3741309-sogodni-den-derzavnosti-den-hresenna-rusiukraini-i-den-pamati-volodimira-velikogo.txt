Сьогодні в Україні відзначають День Державності, День хрещення Русі-України та День пам’яті святого рівноапостольного князя Володимира.

День Державності встановлений указом Президента України Володимира Зеленського 24 серпня 2021 року, підписаним під час урочистостей до тридцятої річниці незалежності України. Ця памʼятна дата покликана нагадувати, що українське державотворення має понад тисячолітню традицію, а його витоки – у Руській середньовічній державі, центром якої був Київ.
День хрещення Русі-України встановлений в рамках святкування 1020-річчя хрещення Київської Русі згідно з указом Президента України Віктора Ющенка від 25 липня 2008 року «Про День хрещення Київської Русі — України».
Він відзначається у День пам’яті святого рівноапостольного князя Володимира, який ініціював хрещення Русі у 988 році та сприяв утворенню Київської митрополії під патронатом патріарха Константинопольського. Спадком Русі є герб (тризуб), грошова одиниця, а головне - Київ як політичний і культурний центр України.
У 2023 році усі три свята відзначаються 28 липня. Але вже наступного року відзначатимуться 15 липня з огляду на перехід Православної церкви України та Української греко-католицької церкви на новоюліанський стиль календаря. За відповідний законопроєкт, внесений Президентом України, Верховна Рада проголосувала 14 липня.
Голова Верховної Ради Руслан Стефанчук, Прем'єр-міністр Денис Шмигаль, Головнокомандувач Збройних сил України Валерій Залужний та міністр оборони Олексій Резніков привітали українців зі святом.
Стефанчук наголосив, що сьогодні триває боротьба за вільне майбутнє України.
"Дорогий незламний, мужній Український народе! Сьогодні у нас більше, ніж День державності. Це день, який зв’язує в єдине намисто багатовікове становлення України як Держави, її ідентичності та усвідомлення того, що Українська нація — самостійна, самодостатня та незалежна. Завжди була і завжди буде", - написав він у Фейсбуці.
За словами Голови ВР, саме за майбутнє — вільне майбутнє України — сьогодні триває боротьба.
"Боремося з тими, хто звик жити в рабстві. Хто зі зброєю прийшов на нашу землю, прийшов вбивати, руйнувати й знищувати. Хто побачив спротив. Спротив багатомільйонного Українського народу. Спротив Збройних Сил України, наших воїнів, мужніх та відданих захисників та захисниць, які боронять і б'ються за нашу державність. Б’ються! І наближають Перемогу! Перемогу України!", - підкреслив Стефанчук.
Голова ВР наголосив, що Перемога стане фундаментом для наступних тисячоліть, незалежної, сильної та процвітаючої Держави.
Зі свого боку, Прем'єр-міністр Денис Шмигаль наголосив, що українці як ніхто розуміють важливість власної держави.
"За тисячолітню історію українці як ніхто розуміють не просто важливість власної держави, але і болючу та криваву ціну її втрати. Наші предки ніколи не припиняли боротися. Тисячі й тисячі хоробрих людей в різні часи були об’єднані навколо однієї потужної ідеї. Ідеї вибороти незалежність України та створити сильну, самобутню та успішну державу для майбутніх поколінь", - написав він у Телеграмі.
За словами Прем'єра, українська держава існує для людей, заради людей і силами людей.
"Героїчні, незламні, талановиті, креативні, працьовиті та люблячі. Це сила, яку ворогу не спинити й не залякати. Ніколи", - підкреслив Шмигаль.
Він додав, що українці низько вклоняються захисникам і захисницям, які боронять Україну. Тим, хто одночасно творить її історію і її майбутнє. "Вічна пам'ять полеглим на полі бою героям…", - зазначив Прем'єр.
"З вірою в сильну, мирну, квітучу та незалежну Україну ми йдемо вперед. До перемоги Української держави. Слава Україні!", - підсумував Шмигаль.
Головнокомандувач Збройних сил України Валерій Залужний підкреслив, що сьогодні українці живуть в реаліях, коли державність загартовується у боях.
“Українське державотворення має понад тисячолітню історію, і нині ми вшановуємо всі його етапи: від Русі і дотепер. Сьогодні ми живемо в реаліях, коли державність загартовується у боях. Її ціна найбільше відчувається на передовій. В обороні і в наступі”, - зазначив Залужний.
За його словами, ціна Української Державності - це відвойований кожен метр нашої землі.
"Неймовірними зусиллями, потом і кров’ю українських захисників. Дякую нашим воїнам - відважним чоловікам і жінкам, які боронять та відстоюють Українську державність щоденно, щогодинно у боях проти російського агресора”, - наголосив Залужний.
“Ми - сильний народ, захистимо свою державність!” - запевнив головнокомандувач.
«Сьогодні ми відзначаємо День Державності України, вшановуючи багату історію нашого народу. У цей день ми ще раз нагадуємо, що свобода ніколи не буває безкоштовною, і лише єдністю можна забезпечити мир і процвітання нашої любої України», - написав на своїй сторінці у Твіттері міністр оборони України Олексій Резніков.
Резніков також додав, що державність України була здобула століттями боротьби за свободу, і що ця боротьба триває.
У Міністерстві культури та інформаційної політики України зазначили, що День Української державності нагадує про тисячолітню історію державотворення України.
"Сьогодні Україна вдруге відзначатиме День Української Державності, встановлений указом Президента України від 24 серпня 2021 року. Це день, що нагадує нам про тисячолітню історію державотворення нашої країни і вшановує всі її етапи – від Русі до сьогодення", - йдеться у Телеграмі.
"Українська Державність – це не лише політична форма, а й духовний стан кожного з нас. Цей момент, коли ми згуртовані, коли наша національна свідомість та національна гордість об'єднують нас. Ми пишаємося нашою історією, нашими здобутками та культурним багатством, яке зберігаємо течію століть", - наголосили у МКІП.