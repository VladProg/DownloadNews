Після початку російського військового вторгнення з України на територію ЄС в’їхали 6,5 мільйона біженців, з них на сьогодні близько 2,5 мільйона вже повернулися в Україну.

Про це сьогодні у Люксембурзі під час пресконференції за підсумками засідання Ради міністрів ЄС із питань юстиції та внутрішніх справ заявила єврокомісар із внутрішніх справ Йлва Йоганссон, повідомляє кореспондент Укрінформу.
«Те, що стосується України. Ми бачили 6,5 млн біженців, що прибули з України в Європейський Союз. Ми бачили, також, що близько 2,5 млн з них повернулися в Україну. Тож зараз ми маємо близько 4 млн українських біженців. Ми ніколи раніше не бачили такої великої кількості з часів Другої світової війни», - сказала єврокомісар.
Вона зауважила, що 3,2 млн українців звернулися до владних структур ЄС по тимчасовий захист. З огляду на необхідність координації цієї роботи, менш як за 2 місяці ЄС створив єдину платформу для реєстрації біженців, та імплементував так званий «план 10 пунктів», що визначає умови перебування українських громадян на території ЄС та координацію дій між національними органами різних країн - членів ЄС.
Як зазначила Йоганссон, успіх цієї роботи засвідчив, що Європейський Союз здатний вирішували найскладніші завдання, коли країни - члени, Європейська комісія та профільні агентства ЄС працюють разом. Така спільна робота дозволила зробити суттєвий крок з підготовки оновленого Пакту міграції та притулку ЄС.
Повний запис пресконференції оприлюднений на мультимедійному порталі ЄС.
Як повідомлялося, 24 лютого цього року росія розпочала неспровоковану війну проти України, проводить масовані обстріли та бомбардування українських міст та селищ, чинить репресії та звірства проти мирного населення на тимчасово окупованих територіях. На боротьбу із загарбниками піднявся весь народ України.
Від початку російського вторгнення Європейський Союз та його країни-члени виявили солідарність із Україною, надали їй політичну, економічну, фінансову, гуманітарну та військову допомогу.
Країни ЄС уперше в історії активували так звану Директиву тимчасового захисту, яка надає українським громадянам право на легальне перебування в ЄС, на базові соціальні послуги, включаючи медичне обслуговування, освіту, право на працю тощо.