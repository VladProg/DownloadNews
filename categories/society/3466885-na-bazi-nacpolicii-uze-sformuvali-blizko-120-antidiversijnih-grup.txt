Наразі на базі Національної поліції України (НПУ) уже сформовано майже 120 антидиверсійних груп.

Про це у ефірі українських телеканалів поінформував перший заступник міністра внутрішніх справ України Євгеній Єнін, передає кореспондент Укрінформу.
«Наразі можемо констатувати посилену увагу правоохоронців, спрямовану на боротьбу з диверсійно-розвідувальними групами. Хочу налаштувати до максимально ефективної співпраці з правоохоронцями, оскільки на базі Нацполіції України сформовано близько 120 антидиверсійних груп», - поінформував перший заступник міністра внутрішніх справ.
Він нагадав, що і наші розвідки, і прикордонники свідчать про спроби російської сторони продовжувати закидання представників ДРГ на територію України.
«Як ми побачили, великодні свята у цьому плані пройшли, на щастя, достатньо спокійно, водночас закликаю всіх до пильності», - повідомив він.
Заступник очільника МВС, серед іншого, зазначив, що правоохоронці посилюють роботу на блокпостах із використанням системи штучного інтелекту.
Відповідаючи на питання, він заявив, що наразі правоохоронці наділені додатковими можливостями щодо перевірки особистостей, їхніх документів, а також вмісту багажників, бардаків, особистих речей громадян.
«І саме тому ми просимо людей з розумінням поставитися до цих обмежень. Усе це безпосередньо впливає на стан нашої з вами безпеки», - уточнив Єнін.
Як повідомляв Укрінформ, 24 лютого президент росії володимир путін оголосив про початок масштабного вторгнення в Україну.
російські війська обстрілюють та знищують ключові об'єкти інфраструктури, здійснюють масовані обстріли житлових районів українських міст та сіл з використанням артилерії, реактивних систем залпового вогню та балістичних ракет.