В Україні запровадили механізм “гроші ходять за дитиною” при оплаті послуг з оздоровлення та відпочинку дітей, котрі потребують особливої соціальної уваги та підтримки. Держкоштом цьогоріч планується оздоровити близько 25 тисяч дітей.

Про це повідомляє пресслужба Мінсоцполітики, передає Укрінформ.
«Відтепер родини з дітьми, які потрапили у найбільш складні умови - проживають на територіях, що були в тимчасовій окупації, знаходяться в зоні активних бойових дій, знаходяться на кордоні з російською федерацією, є малозабезпеченими та мають дітей, які належать до таких категорій, як дитина з інвалідністю (здатна до самообслуговування) або дитина із багатодітної сім’ї, зможуть отримувати кошти для оздоровлення та відпочинку», - йдеться у повідомленні.
У Мінсоцполітики наголошують, що батькам дітей відповідних категорій надходитимуть сповіщення про право на отримання коштів для оплати послуг з оздоровлення та відпочинку електронним повідомленням.
Щоб скористатися послугою, батьки (особи, що їх замінюють) зможуть отримати картку із спеціальним режимом використання, на яку будуть зараховані кошти у розмірі п’яти прожиткових мінімумів (14,165 тис. грн) для дітей віком 6-18 років.
Ці гроші можна використати для придбання путівки на оздоровлення або відпочинок дитини в одному з таборів вищої категорії, які розташовані в карпатському регіоні (Львівська, Івано-Франківська, Закарпатська, Чернівецька, Тернопільська області).
Кошти можна буде використати в одному із 16 оздоровчих закладів, що містяться у Державному реєстрі майнових об’єктів оздоровлення та відпочинку дітей.
Проєкт розпочнеться з 1 червня. В ньому братимуть участь діти віком 7-18 років.
У міністерстві планують оздоровити державним коштом цього року близько 25 тис. дітей.
Як повідомлялося, уряд погодив експериментальний проєкт Мінсоцполітики з оздоровлення і відпочинку дітей, які потребують особливої соціальної уваги і підтримки, за принципом «гроші ходять за дитиною».
Фото з відкритих джерел