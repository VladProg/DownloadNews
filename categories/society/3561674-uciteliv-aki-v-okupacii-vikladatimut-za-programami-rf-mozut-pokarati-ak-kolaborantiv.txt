Учителі, які викладатимуть у школах на тимчасово захопленій території предмети за освітніми програмами російської федерації, можуть бути притягнуті до відповідальності за співпрацю з країною-агресором.

Про це заявив голова Комітету Верховної Ради з питань освіти, науки та інновацій Сергій Бабак на брифінгу в Медіацентрі Україна – Укрінформ.
“Учителі, які спробують розпочинати навчання за російськими програмами, за нашим законодавством прирівнюються до колаборантів і підпадають під дію Кримінального кодексу України з усіма негативними наслідками. Дітей це не стосується, діти у маленькому віці не розуміють подекуди, що відбувається, і я розумію, що батьки можуть бути залякані, і діти під примусом підуть у школу”, - зазначив Бабак.

Водночас він підкреслив, що більшість вчителів у населених пунктах на захопленій території відмовляються працювати з загарбниками.
За словами Бабака, на тимчасово окупованій території України розташовані близько 1 300 шкіл. Він пояснив, що ці школи поки що працюватимуть онлайн.
Як повідомлялося, з 1 вересня навчальний процес розпочнеться у 12,9 тис. закладах загальної середньої освіти, у понад 3,5 тис. з них він відбуватиметься офлайн.