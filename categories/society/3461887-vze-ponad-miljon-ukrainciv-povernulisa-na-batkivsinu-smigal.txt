Вже понад 1 млн українців повернулися на Батьківщину від початку повномасштабного вторгнення російської федерації на територію нашої держави.

Про це Прем’єр-міністр України Денис Шмигаль сказав на черговому засіданні уряду, повідомляє Укрінформ.
«Поки наші воїни хоробро боронять східні та південні рубежі, країна повертається до роботи. Українці повертаються додому. Вже понад мільйон наших громадян повернулися на Батьківщину від початку повномасштабного вторгнення російської федерації», - сказав Шмигаль.
За його словами, уряд продовжує велику програму поступового відновлення деокупованих міст. Тому засіданні Кабмін ухвалив одразу три документи в цьому напрямку.
«Ці рішення мають забезпечити черговість обстеження пошкоджених будівель, порядок виконання робіт, порядок прийняття рішення про частковий або повний демонтаж, виконання етапів робіт із демонтажу об’єктів. Також ми спрощуємо експертизи проєктів будівництва та розроблення проєктів капітального ремонту. Все це потрібно для того, аби у нас була стовідсоткова готовність швидко відбудувати наші міста», - додав прем’єр.
Глава уряду підкреслив, що документи є частиною комплексного плану, який передбачає відбудову всього зруйнованого, модернізацію державних структур і максимальне прискорення розвитку України.
Як повідомлялося, президент рф путін 24 лютого оголосив війну Україні і розпочав масштабне вторгнення. Російські війська обстрілюють та знищують об'єкти інфраструктури, проводять масовані обстріли житлових районів українських міст та селищ із використанням артилерії, реактивних систем залпового вогню та балістичних ракет.
Фото: Пресслужба КМУ