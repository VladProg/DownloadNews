Дружина Президента Олена Зеленська радить у сховищах виконувати з дітьми руханку психологині Світлани Ройз «Крокуй до укриття».

Про це вона написала у Телеграмі, передає Укрінформ.
«Коли сирену чуєш — це ЗСУ працює», — так починається руханка «Крокуй до укриття», яку написала дитяча психологиня Світлана Ройз. Її можна виконувати з дітьми у сховищі — або ж заспівати, якщо малюки злякалися чогось у темряві”, - розповіла перша леді.

Вона наголосила, що це не просто руханка, аби розвеселити дітей — усі вправи на відео продумані, щоб сфокусувати дитячу активність та вивести із стану ступору, тому психолог радить не додавати нові елементи, а користуватися руханкою як чіткою інструкцією.
«Звісно, хотілося б, аби вона не знадобилася жодній дитині. Але війна триває. Обстріли тривають. І маємо дбати про спільну безпеку», - підкреслила Зеленська.
Музичний варіант руханки записав український гурт ТНМК.
Як повідомлялося, в Україні створено безкоштовний онлайн-курс для освітян “Психологічна безпека дорослих та дітей під час повітряної тривоги у школі”. Пройти навчання та отримати сертифікат можна безкоштовно на освітній онлайн-платформі Зрозуміло.
Фото: ОП