На 96 залізничних вокзалах розпочали роботу пункти незламності, де можна підключитися до інтернету, зарядити телефони і відпочити.

Про це повідомила пресслужба АТ «Укрзалізниця», передає Укрінформ.
«Укрзалізниця завершує підготовку до роботи взимку. На 96 залізничних вокзалах по всій Україні запрацювали пункти незламності. Тут завжди тепло, можна відпочити та безкоштовно підзарядити свої ґаджети», - йдеться в повідомленні.
Зазначається, що такі пункти вже працюють у Херсоні, Миколаєві, Краматорську, Слов'янську, Києві, Львові та інших населених пунктах, фактично на всіх вокзалах країни.
На території пунктів незламності можна також скористатися інтернетом, підключення до якого здійснюється через Starlink. Крім того, ці пункти забезпечені резервним електроживленням.
Як повідомлялося, АТ «Укрзалізниця» за підтримки фонду Говарда Баффета створило автономний поїзд-кухню, який готовий заступити на чергування в прифронтових районах з пошкодженою інфраструктурою.