Міжнародний день білої тростини, який сьогодні відзначають у світі, надзвичайно важливий для близько сотні тисяч українців, які мають порушення зору.

Як передає Укрінформ, про це дружина Президента Олена Зеленська повідомила у Телеграмі.

«Сьогодні у світі відзначають Міжнародний день білої тростини. Щороку в цей день говорять про права незрячих людей, аби бар’єрів, із якими вони стикаються в суспільстві, меншало. Я хотіла б, щоб сьогодні ми, попри всі «гостріші» інфоприводи, які генерує війна, теж говорили про цей день. Він надзвичайно важливий для близько сотні тисяч українців, які мають порушення зору, і для мільйонів, що прагнуть жити в інклюзивному суспільстві», - заявила перша леді.

Вона також познайомила українців із Сенсотекою - особливим простором для читання, навчання й розвитку, який було створено для людей із порушеннями зору на базі публічної львівської бібліотеки.
Як зауважила Зеленська, назва простору походить від слова «сенс» - «відчуття», бо незрячі люди фактично відчувають слова на дотик, коли читають. Однак найголовніше, за її словами, те, якого глибокого сенсу сповнене це місце.
«Воно було створене доступним для людей із порушеннями зору, щоб вони не відчували бар’єрів, а натомість відчували повноту життя. Та зрештою Сенсотека стала місцем, доступним і дуже потрібним для всіх людей. Повністю безбар’єрним простором. Подивіться, будь ласка, відео – це історія перетворення, що надихає», - заявила Зеленська.
Перша леді хоче, щоб ця трансформація стала прикладом для українських громад і проєкт масштабувався, бо по всій Україні мають з’являтися такі місця, у яких люди можуть почуватися людьми.
Як повідомляв Укрінформ, у червні Олена Зеленська заявила, що безбар'єрність стає новою суспільною нормою, а Україна - такою країною, в якій всі мають рівні права та можливості.