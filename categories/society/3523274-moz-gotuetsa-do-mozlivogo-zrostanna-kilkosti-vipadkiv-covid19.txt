Україна готується до можливого зростання кількості випадків COVІD-19.

Про це під час брифінгу в Медіацентрі Україна - Укрінформ сказав міністр охорони здоров’я Віктор Ляшко.
“За останній тиждень було зафіксовано 1018 випадків, а тиждень до цього було 943 випадки. Ми бачимо приріст на 12%. Це така ж тенденція, як і в європейських країнах. Сьогодні в Європі фіксується різкий стрибок у порівнянні з червнем, травнем; майже вдвічі зросла кількість випадків. І потенційно ми готуємося до можливої нової хвилі зростання кількості випадків коронавірусної хвороби”, - сказав Ляшко.
Водночас, за його словами, при збільшенні кількості випадків фіксується незначна кількість госпіталізацій, що пов'язано, як наголосив міністр, з великою кількістю вакцинованих проти COVІD-19.
Ляшко додав, що зараз триває підготовка до нової хвилі і системи охорони здоров’я. В наявності необхідні ліки, засоби індивідуального захисту, тест-системи, очікується додаткова поставка тестів, запевнив міністр.
Також він закликав не нехтувати правилами епідемічної безпеки і надолужити пропущені щеплення проти COVІD-19, вакцини для цього є.
Як повідомляв Укрінформ, станом на 26 червня майже 700 тис. українців не отримали другої дози вакцини проти COVID-19, ще понад 14 млн не зробили бустерного щеплення. Про це заявив заступник міністра охорони здоров’я – головний державний санітарний лікар Ігор Кузін.
Кабінет Міністрів ухвалив рішення про продовження в Україні карантину та режиму надзвичайної ситуації з метою запобігання поширенню СOVID-19 до 31 серпня 2022 року.