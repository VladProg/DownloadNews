Дружина Президента Олена Зеленська висловила вдячність ізраїльським фахівцям із психічного здоров’я, які навчатимуть українських психотерапевтів долати травму від російського вторгнення.

Як передає Укрінформ, про це Зеленська зазначила у Телеграмі.
​​"Не дозволяйте травмі позбавити вас того, хто ви є", нагадала перша леді девіз Ізраїльського центру травм і стійкості NATAL.
"Це унікальна організація унікальної країни. Країни, яка постійно переживає ворожі атаки, роками виборюючи право на існування, але навчилася жити попри все. Уже понад 20 років центр існує для того, щоб долати психологічні наслідки війни й тероризму. З його фахівцями можна завжди зв'язатися за номером гарячої лінії, вони приїздять додому й завжди на зв’язку. Тепер ці фахівці – з Україною", - підкреслила Зеленська.

Вона нагадала, що нещодавно спілкувалася з першою леді Ізраїлю Міхаль Герцог і розповіла їй про Національну програму психічного здоров’я та психосоціальної підтримки, попросивши досвіду.
"І ось він: експерти NATAL починають навчати українських психологів та психотерапевтів долати травму від російського вторгнення. 25 наших фахівців зможуть отримати поглиблений досвід у самому центрі NATAL – зовсім скоро вони вирушать до Ізраїлю на навчання. Ми обрали спеціалістів з різних міністерств, щоб потім, повернувшись, вони могли поділитися знаннями з колегами. Найширше будуть представлені міністерства, які нині мають найбільший запит на опрацювання травматичного досвіду, – МОЗ, Міноборони та МВС", - підкреслила Зеленська.
Важливо, наголосила вона, що "ми плануємо набагато тіснішу співпрацю".
"І не лише NATAL! Понад тисячу українських психотерапевтів і психологів із різних регіонів, зокрема з Києва, Львова, Чернівців, Дніпра, Тернополя, Харкова, Вінниці, Кропивницького, Луцька, Одеси вже прослухали лекції ізраїльських колег на онлайн-конференції IsraelMedDay, і це лише початок. Такі заходи проводитимуться на постійній основі, а завдяки налагодженому зворотному зв’язку наші фахівці зможуть робити запити щодо тем, які їх цікавлять", - повідомила перша леді.
Зеленська висловила вдячність Міхаль і всім ізраїльським фахівцям із психічного здоров’я, які, не зволікаючи, долучилися до роботи з українськими спеціалістами. Також вона подякувала Посольству України в Ізраїлі за активну позицію та підтримку в переговорних процесах. Це важливий внесок не лише в перемогу, а й у повоєнне відродження України зазначила перша леді.
Як повідомляв Укрінформ, Зеленська заявляла з посиланням на підрахунки Міністерства охорони здоров'я, що через російську агресію психологічної підтримки потребують не менше 60% українців.
Фото: Олена Зеленська