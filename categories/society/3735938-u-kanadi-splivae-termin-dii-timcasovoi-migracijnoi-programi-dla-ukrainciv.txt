У суботу, 15 липня, збігає термін дії Канадсько-українського дозволу на екстрені поїздки (CUAET), що дає право українцям на термінове отримання трирічного дозволу на роботу й проживання в Канаді, фінансову допомогу і тимчасове безкоштовне поселення.

Про це повідомляє кореспондент Укрінформу.
Оголошена канадським урядом у березні 2022 року програма не була продовжена на новий термін. Таким чином, 15 липня - останній день прийому заявок від українців, які хочуть скористатися цією міграційною програмою. Аби претендувати на дозвіл на роботу, фінансову й іншу державну допомогу, володарі візи мають приїхати до Канади до 31 березня 2024 року, а допомога надаватиметься до березня 2025-го.
Як повідомлялося, з часу оголошення програми CUAET Канада отримала понад 1,1 млн заявок від українців, з яких затверджені майже 800 тисяч. Водночас за цією програмою до Канади прибуло менш ніж 167 тис. осіб.
Українці, які рятуються від війни, можуть безкоштовно прилетіти у Канаду і два тижні проживати у готелі. Вони також можуть отримати разову виплату від федерального уряду та щомісячну фінансову підтримку від уряду провінції, у якій зупиняться. Їм доступні безкоштовні мовні курси та заняття з підвищення кваліфікації.