За останні 100 днів було заведено майже 14 тисяч справ із розшуку осіб, зниклих безвісти. Наразі у розшуку - понад 4 300 людей.

Про це повідомив уповноважений з питань осіб, зниклих безвісти за особливих обставин, Олег Котенко на брифінгу у Медіацентрі Україна — Укрінформ.
Він зазначив, що ця посада була створена у травні, і з того часу на гарячу лінію надійшло понад 30 000 звернень, удалося повернути понад 2 500 загиблих.
“За 100 днів заведено 13 835 справ з розшуку осіб, зниклих безвісти. Розшукано та повернуто 539 тіл з непідконтрольних територій та 2026 із зон бойових зіткнень. Частина тих, хто раніше був заявлений родичами як зниклий безвісти, зрештою виходить на зв’язок - таких налічується 1308 цивільних і 965 військових. Також розшукано у полоні та звільнено 163 особи. Наразі у пошуку перебувають 4 390 людей”, - повідомив уповноважений.
За його словами, до 15% зниклих становлять цивільні. Котенко наголосив, що поки всі території не будуть повернуті під контроль України, точну кількість зниклих назвати не можна.
Уповноважений поінформував, що у семи областях України створено пошукові групи, які працюють з військовими та місцевою владою. Працюють і регіональні координатори.
Серед труднощів він назвав спілкування з родичами зниклих. "Більша частина з них не хоче нічого знати, слухати, їм треба повернути їхню людину. Нам складно пояснювати, що це обставини, ми не можемо пришвидшити процес. Наприклад, повідомляють про зниклих на Бахмутському напрямку. Але там ідуть бої, ми не можемо туди потрапити. Це також технічні моменти - ми не можемо розшукувати людей на території, яка ще не зачищена саперами. Ще одна складність - багато часу йде на експертизу ДНК. Поки немає результатів, ми не можемо віддати тіло", - розповів він.
В Офісі уповноваженого працює кілька підрозділів. До пошукової діяльності долучився і Міжнародний комітет Червоного Хреста. Ведуться переговори про співпрацю і з Міжнародною комісією з питань зниклих безвісти.
До кінця року планують запустити реєстр осіб, зниклих безвісти за особливих обставин.
Як повідомляв Укрінформ, в Україні від початку повномасштабної війни з рф знайденими вважаються 6278 дітей.