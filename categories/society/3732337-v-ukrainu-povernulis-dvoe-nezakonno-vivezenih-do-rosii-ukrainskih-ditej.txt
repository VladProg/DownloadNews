В Україну повернулись незаконно вивезені до Росії діти - 6-річний Ренат і 10-річна Варвара.

Як передає Укрінформ, про це в Телеграмі повідомив керівник Офісу Президента Андрій Єрмак.

Сьогодні повертаємо додому незаконно вивезених до росії українських дітей - 6-річного Рената та 10-річну Варвару. Їхню матір, бойового медика, звільнили під час великого обміну в жовтні 2022 року. Вони з чоловіком давно чекали на повернення своїх дітей, яких росія незаконно депортувала, намагаючись приховати викрадення", - повідомив керівник ОП.
За словами Єрмака, "Координаційний штаб з питань поводження з військовополоненими у координації з уповноваженим Верховної Ради з прав людини Дмитром Лубінцем та нашою командою працює над поверненням наших діток".
Росія буде притягнута до відповідальності за ці злочини, наголосив він.
Як повідомляв Укрінформ, з російського полону додому повернулись 45 воїнів Збройних сил України, Нацгвардії, ДПСУ та двоє цивільних.