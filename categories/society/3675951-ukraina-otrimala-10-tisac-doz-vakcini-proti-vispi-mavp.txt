Управління Європейської комісії з питань готовності та реагування на надзвичайні ситуації у сфері охорони здоровʼя (HERA) передало Україні 10 000 доз вакцини Jynneos проти віспи мавп.

Про це повідомляє пресслужба Міністерства охорони здоров'я, передає Укрінформ.
«Україна долучається до світової стратегії протидії поширенню вірусу віспи мавп. Держава продовжує робити все для того, аби захистити людей від хвороб, яким можна протидіяти завдяки щепленню. Ця поставка вакцини - для забезпечення захистом медичних працівників та вразливих груп населення», — сказав міністр охорони здоровʼя Віктор Ляшко.
Як зазначається, Україна отримала вакцину як гуманітарну допомогу в межах EU4Health – програми ЄС з охорони здоровʼя, до якої Україна приєдналася у липні 2022 року. Вакцина буде розподілена та розвезена МОЗ до регіонів відповідно до зібраної потреби. Вакцинація людей, які належать до груп ризику, здійснюватиметься безоплатно.
Вакцинація проти віспи мавп рекомендована медичним працівникам та людям, які належать до групи високого ризику інфікування.
Як відомо, мавпяча віспа - це віспоподібне захворювання, яке спричинюють віруси родини поксвірусів. Вона подібна до натуральної віспи, проте має меншу летальність і легші симптоми.