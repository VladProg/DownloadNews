За вісім місяців забезпечено виплату одноразової грошової допомоги жителям звільнених від російських загарбників територій на загальну суму понад 396,3 мільйона гривень.

Як передає Укрінформ, про це повідомляє Міністерство з питань реінтеграції тимчасово окупованих територій.

Зазначається, що виплати здійснено у межах спільного проєкту Мінреінтеграції, Укрпошти та міжнародних організацій.
“Станом на 27 квітня допомогу готівкою у розмірі 1200 гривень від Товариства Червоного Хреста України отримали понад 216 тисяч громадян на деокупованих територіях Харківської, Херсонської, Донецької, Луганської та Миколаївської областей”, - ідеться у повідомленні.
Крім того, за фінансової підтримки Міжнародної організації з міграції вже виплачено по 2200 гривень допомоги на місяць більш ніж 39 тисячам осіб, які проживають на звільнених територіях Харківщини, Херсонщини й Донеччини. Кожна людина отримує такі виплати протягом 3 місяців.
Мінреінтеграції дякує Товариству Червоного Хреста України, Міжнародній організації з міграції й Укрпошті за співпрацю щодо підтримки жителів звільнених територій України.
Як повідомлялося, проєкт виплат одноразової грошової допомоги жителям звільнених територій стартував у вересні 2022 року.