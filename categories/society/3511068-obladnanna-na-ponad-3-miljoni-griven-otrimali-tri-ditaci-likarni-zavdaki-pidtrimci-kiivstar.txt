Завдяки підтримці мобільного оператора «Київстар» і пожертвам абонентів три дитячі лікарні України отримали важливе обладнання на суму понад 3 мільйони гривень.

Про це повідомили Укрінформу в пресслужбі оператора.
«До опорних медичних закладів Києва, Запоріжжя та Львова було передано 62 одиниці різноманітного обладнання на суму 3 347 000 гривень, що раніше перерахував національний мобільний оператор до МБФ «Українська біржа благодійності» (платформа dobro.ua). Ці лікарні надають медичну допомогу дітям, що постраждали від війни в Україні», - йдеться у повідомленні.
Як зазначила директорка з корпоративних комунікацій Київстар Анна Захараш, українські лікарі героїчно рятують життя постраждалих та потребують нашої допомоги. «Саме тому ми нещодавно виділили чергову благодійну пожертву на закупівлю важливого обладнання в дитячі лікарні. Загалом Київстар вже перерахували понад 33 мільйони гривень на гуманітарну підтримку військовим, лікарням, літнім людям та постраждалим від війни. Ми вдячні кожному, хто на своєму фронті боронить Україну. Разом ми впевнено крокуємо назустріч перемозі!» – сказала вона.
За інформацією Київстар, передана допомога від оператора використана на закупівлю обладнання для НДСЛ «Охматдит» у Києві і Дитячої лікарні Першого територіального медичного об'єднання міста Львова. Зокрема, лікарні отримали аквадистилятор, мобільну стійку, інфузомат, каталку для пацієнтів, шприцеві насоси, штатив для тривалих вливань ШДВП-4 та інше. Крім цього, до Запорізької обласної дитячої клінічної лікарні передано 2 інфузомати та аспіратор. З 24 лютого в цих медичних установах кількість маленьких пацієнтів збільшилася майже вдвічі. Наразі лікарні приймають дітей переселенців, тяжкохворих поранених дітей, дорослих та новонароджених зі всієї України.
Як повідомлялося, з початку повномасштабної війни рф проти України Київстар перерахував благодійну допомогу на рахунки авторитетних українських та міжнародних благодійних фондів, серед яких - БО «Повернись живим», БФ «Твоя опора», БФ «Let`s help», МБФ «Карітас України» та МБФ «Українська біржа благодійності». Кожен абонент передплаченого зв’язку оператора може долучитись до допомоги військовим, лікарням, стареньким й постраждалим від війни завдяки SMS-повідомленням на короткі номери, або через сервіс СМАРТ-ГРОШІ.