Керівник Офісу Президента Андрій Єрмак провів низку зустрічей з амбасадорами фандрейзингової платформи United24 та обговорив допомогу в поверненні українських дітей, депортованих росією.

Як передає Укрінформ, про це повідомляє Офіс Президента.
Зокрема відбулася зустріч із французьким кінорежисером Мішелем Азанавічусом, американською акторкою з України Іванною Сахно та канадською акторкою Кетрін Винник, американським актором, режисером і продюсером Лієвом Шрайбером, а також британським режисером-документалістом Андре Сінгером.
Очільник ОП заявив, що в питанні повернення з росії українських дітей, як і в боротьбі з державою-агресором на полі бою, вирішальну роль відіграє світова єдність.
«Єдність світової спільноти – це така ж потужна зброя, як і HIMARS та Patriot. Ми продовжуємо шукати можливості та інструменти, за допомогою яких зможемо повернути наших дітей, депортованих росією з окупованих територій України. Тому так важливо розповідати світу про цю проблему, щоб люди в Європі й Америці пам’ятали, що ця жахлива війна продовжується і від неї страждають найменші», – наголосив Єрмак.

За його словами, ця проблема має кілька аспектів. Перша категорія дітей – ті, що мають батьків, від яких загарбники їх забрали й під приводом оздоровлення незаконно вивезли на територію росії. Друга категорія – неповнолітні громадяни України, які втратили батьків, але мають бабусю, дідуся, тітку чи дядька, проте загарбники не повертають дітей їхнім рідним, а віддають на усиновлення на території рф. Найскладніша третя категорія – це діти, незаконно вивезені росіянами з дитячих будинків, що розташовані на тимчасово захоплених територіях України. Їх ідентифікувати найважче, оскільки загарбники часто знищують документи дітей, а під час усиновлення змінюють імена та національність.
Єрмак зауважив, що у світі досі не існує дієвого механізму, який допоміг би повернути українських дітей на Батьківщину, тому Президент Володимир Зеленський поставив завдання: із залученням усіх профільних міністрів, омбудсмена, Офісу генерального прокурора розробити покрокову програму дій для співпраці з міжнародними організаціями, медіа, публічними особами, щоб повернути дітей із росії.
«Одним із таких дієвих кроків може стати залучення зірок, які на різних міжнародних майданчиках: на кінофестивалях, на врученні музичних і кінопремій – розповідатимуть про злочини, які росія вчиняє щодо українських дітей, позбавляючи їй Батьківщини, національної ідентичності, рідної мови тощо. Щоб міжнародна спільнота тиснула на рф і вимагала повернути маленьких українців додому», – підкреслив Єрмак і додав, що багато відомих особистостей уже погодилися допомагати в цьому.
Зі свого боку Сахно зауважила, що добре обізнана з проблемою депортації українських дітей. Вона підтримала ідею того, щоб люди на різних публічних майданчиках, зокрема і в Конгресі США, висвітлювали цю проблему та привертали до неї увагу американського народу.
Як сказала Винник, якби вона в Канаді не мала змоги вивчати українські традиції, українську мову, то не знала б свого коріння й не була б сьогодні в Україні. «Якщо ви розраховуєте на мою допомогу, то я на 100% на вашому боці», – запевнила вона.

Також Єрмак наголосив на важливості поширення у світі правдивої інформації про події в Україні, адже російська пропаганда продовжує працювати, зокрема в державах Глобального Півдня, підтримка якого дуже потрібна Україні.
На думку керівника ОП, розповідати про Україну можна через історії звичайних українців, які під час цієї повномасштабної війни здійснювали справді героїчні вчинки. Це, зокрема історія захисників «Азовсталі» та героїчної оборони Київської, Харківської областей, інших регіонів або історія дівчинки-гімнастки, яка через російський обстріл втратила ногу, але продовжила тренування й готується до змагань.
«Нині про Україну знають усі у світі. І звичайно, люди будуть зацікавлені дізнатися більше про нашу країну, нашу історію. Уже зараз іноземні режисери шукають такі історії в Україні, а ми як влада готові всіляко сприяти. Крім того, у нас є талановиті режисери, актори й чудові можливості для того, щоб у майбутньому побудувати тут кіноіндустрію, коли в нас відбуватиметься відновлення», – підкреслив Єрмак.
«Дуже важило продовжувати підтримувати єдність світової спільноти довкола України. Нам усе ще не вистачає зброї. І для наших людей дуже важливо знати, що про Україну світ пам’ятає та не зупиняється у своїй допомозі. Це додає сил і наснажує на боротьбу й на здобуття перемоги, у якій ми впевнені», – резюмував керівник Офісу Президента України.
Як повідомляв Укрінформ, 5 травня Президент Володимир Зеленський зустрівся з амбасадорами фандрейзингової платформи United24 та подякував їм за об’єднання світу для допомоги Україні.