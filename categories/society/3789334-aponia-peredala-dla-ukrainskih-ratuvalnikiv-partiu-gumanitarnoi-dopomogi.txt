Японська сторона передала українським рятувальникам партію допомоги, зокрема 40 автомобілів і 50 металодетекторів.

Церемонія її передачі відбулася у Києві, передає кореспондент Укрінформу.
“Нам дуже потрібна допомога наших міжнародних партнерів. Ми вдячні нашим японським колегам, які всіляко допомагають Україні на цьому етапі відновлення, бо, очевидно, що без розмінування, без проведення нетехнічного і технічного обстеження важко говорити про повноцінне відновлення держави”, - сказала перший віцепрем’єр-міністр – міністр економіки Юлія Свириденко.






Передача техніки від Японського агентства міжнародного співробітництва JICA та компанії “Shabondama Soap Co., Ltd.” / Фото: Руслан Канюка, Укрінформ




















































Окрім автомобілів і металодетекторів, Японія передала для Державної служби України з надзвичайних ситуацій 150 контейнерів вогнегасної рідини на мильній основі. Сертифікати на це обладнання і контейнери з української сторони від Японії отримали Свириденко і т.в.о. голови ДСНС Володимир Демчук.
За словами міністра внутрішніх справ Ігоря Клименка, ті авто і обладнання, які передає Японія, забезпечать широту і швидкість розмінування українських територій.
Він подякував уряду Японії та послу країни Кунінорі Мацуді, який є куратором процесу розмінування і співпрацює з українським урядом, за допомогу і розуміння того, в якій скрутній ситуації перебуває Україна.
Перший заступник глави МЗС Японії Цудзі Кійото висловив сподівання, що передане обладнання і автомобілі відіграватимуть важливу роль у відновленні України. Він зазначив, що Японія буде разом із Україною, доки мир не повернеться на нашу землю.
Як повідомлялося, Державна служба України з надзвичайних ситуацій отримала 14 спеціалізованих машин для піротехнічних підрозділів від Програми розвитку ООН та уряду Японії.