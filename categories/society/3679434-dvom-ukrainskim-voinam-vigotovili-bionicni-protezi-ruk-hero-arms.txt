Двом українським воїнам, які втратили на війні руки, виготовили надсучасні біонічні протези верхніх кінцівок Hero Arms від провідного британського виробника Open Bionics.

Про це повідомляє в Телеграмі начальник Львівської ОВА Максим Козицький, передає Укрінформ.
“Андрій Гідзун та Віталій Іващук – перші пацієнти Superhumans Center, сучасної клініки протезування, реконструкції та реабілітації, яка невдовзі запрацює на Львівщині та ще до відкриття допомагає нашим воїнам ставати суперлюдьми”, - йдеться в повідомленні.

За словами Козицького, цими днями інженер Open Bionics Хелдер Гонкалвез особисто приїхав на Львівщину та привіз хлопцям їхні мегатехнологічні Hero Arms для першого примірювання та встановлення.

Як зазначається в дописі, до повномасштабної війни Андрій працював на шахті. Після травми не міг змиритися з думкою, що не зможе повернутися до свого звичного життя. Але тепер наш захисник знову може робити те, що йому до душі. А Віталій має намір повернутися на передову. Вже спакував усю амуніцію та не може дочекатися, коли приєднається до своїх побратимів.

Начальник Львівської ОВА подякував команді Superhumans Center за їхню місію – гуртувати найкращих фахівців, технології та меценатів зі всього світу, щоб жителі України, які постраждали внаслідок війни, змогли знову жити повноцінним життям.
Він також зауважив, що всі послуги для постраждалих через воєнні дії - безкоштовні.
Як повідомляв Укрінформ, у Сваляві на Закарпатті запрацював сервісний центр американського благодійного фонду, де військові можуть безкоштовно замінити чи відремонтувати протези.


Фото: Максим Козицький/Львівська ОВА (ОДА)