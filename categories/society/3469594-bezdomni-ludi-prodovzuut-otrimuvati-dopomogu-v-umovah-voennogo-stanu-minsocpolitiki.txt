Люди без постійного місця проживання продовжують отримувати соціальні послуги в умовах воєнного стану.

Як передає Укрінформ, про це повідомляє Міністерство соціальної політики.
"В умовах воєнного стану продовжується надання соціальних послуг вразливим верствам населення – бездомним особам та особам, звільненим з місць позбавлення волі. Надавачі соціальних послуг усіх форм власності та господарювання продовжують здійснювати виявлення та облік бездомних осіб, надавати соціальні послуги: притулку, у тому числі нічного, реінтеграції та соціальної адаптації, підтриманого проживання", - йдеться у повідомленні.
При цьому заклади для бездомних осіб також долучилися до надання допомоги та послуг внутрішньо переміщеним українцям.
Зазначається, що особливої уваги в умовах сьогодення потребують ВІЛ-інфіковані люди та українці, хворі на туберкульоз. Нагальною потребою для них, окрім соціальних послуг, є забезпечення безперервності отримання відповідних медичних препаратів. Такі потреби задовольняє, зокрема, благодійна організація «100 відсотків життя». Ця організація з перших днів війни переформатувала свою роботу та додатково спрямувала її на надання допомоги вимушено переселеним людям (у містах Чернігів, Суми, Харків, Донецьк, Луганськ).
У Мінсоцполітики підкреслили, що надання соціальних послуг бездомним особам в умовах воєнного стану є важливою складовою системи соціального захисту населення.
Як повідомлялося, у рамках спільної роботи Мінсоцполітики та Міжнародної організації з міграції громадам, де зареєстрована найбільша кількість внутрішньо переміщених осіб, буде надано комп’ютерне обладнання.