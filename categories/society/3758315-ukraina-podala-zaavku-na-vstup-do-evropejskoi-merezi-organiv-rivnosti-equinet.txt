Україна подала заявку на вступ до Європейської мережі органів рівності EQUINET, рішення щодо прийняття до цієї організації очікується у жовтні цього року.

Про це під час брифінгу заявив уповноважений ВР із прав людини Дмитро Лубінець, передає кореспондент Укрінформу.
"Україна офіційно подала заявку на вступ до організації EQUINET. Станом на сьогодні ця заявка розглянута. Особисто пані Тена (Шимонович, керівниця цієї організації і омбудсман Хорватії - ред.) її підтримує, дякуємо вам", - сказав Лубінець.
За його словами, остаточне рішення щодо прийняття України та української інституції із захисту прав людини до цієї структури буде прийматись у жовтні під час проведення генасамблеї EQUINET.
Лубінець висловив сподівання, що члени EQUINET юридично нададуть можливість Україні вступити до лав цієї організації.
Шимонович заявила, що сподівається, що генасамблея EQUINET підтримає цю заявку України, і що до їхньої європейської родини приєднається ще 1 інституція, яка є відданою боротьбі за захист прав людини і бореться за рівність.
На зустрічі українського омбудсмана і делегації EQUINET, окрім Шимонович, були присутні перший віцеспікер Олександр Корнієнко, представниця комітету по медіа Євгенія Кравчук, голова Комітету ВР з питань прав людини, деокупації та реінтеграції тимчасово окупованих територій у Донецькій, Луганській областях та Автономної Республіки Крим, міста Севастополя, національних меншин і міжнаціональних відносин Андрій Задорожний та депутати цього комітету.
"Ми окремо обговорювали питання окупованих територій. Був присутній Ахтем Чийгоз, який окремо піднімав питання окупованого Криму. На жаль, міжнародні організації не можуть працювати на тимчасово окупованій території", - заявив уповноважений із прав людини.
На цій зустрічі окрема увага була приділена тому, що Україна повністю виконує весь спектр своїх міжнародних зобов'язань.
"Наприклад, ми обговорювали питання захисту прав російських військовополонених. І приємно було відзначити, що наші міжнародні партнери цінують, що Україна тим і відрізняється від РФ, що захищає права всіх, кого ми маємо захищати відповідно до міжнародного гуманітарного права", - поінформував Лубінець.
За його словами, українська сторона повідомила партнерам, що росіяни взагалі не дотримуються міжнародного гуманітарного права.
"Також ми окремо піднімали питання щодо прав нацменшин, віруючих, людей із інвалідністю, боротьби із мовою ворожнечі та іншими можливими проявами дискримінації, які можуть бути на території нашої держави", - сказав омбудсман.
Як повідомлялося, 22 листопада 2022 року уповноважений Верховної Ради України з прав людини Дмитро Лубінець під час відрядження до Брюсселя провів зустріч із співдиректорами Європейської мережі органів рівності EQUINET Анне Гаспар і Тамашем Кадаром.