Міністерство закордонних справ тримає на особливому контролі питання виїзду українців з росії через Естонію та інші країни Балтії.

Про це повідомив у Твітері речник МЗС Олег Ніколенко, передає Укрінформ.

«Посольство України в Естонії взаємодіє із естонськими компетентними органами задля з‘ясування ситуації з українськими громадянами на російсько-естонському кордоні. Питання виїзду українців з росії перебуває на особливому контролі МЗС та інших причетних державних органів України», - зазначив Ніколенко.
Як повідомлялося, на російсько-латвійському та російсько-естонському кордонах сотні українських біженців по кілька днів стоять у чергах просто неба в умовах холодної осені, що призвело до складної гуманітарної ситуації.
Українців, які їдуть із тимчасово окупованих територій, російські прикордонники пропускають по кілька осіб на день, водночас громадяни росії та Євросоюзу проходять відносно швидко і в окремій черзі.
Після початку повномасштабної російської агресії рф проти України мільйони українських громадян були змушені стати біженцями. 55 тисяч біженців прийняла Естонія, Латвія – близько 40 тисяч.


Фото: delfi.lv