Кіберполіція застерігає українців від шахрайства, яке пов'язане з виплатами матеріальної допомоги вимушеним переселенцям.

Як передає Укрінформ, про це Національна поліція України повідомляє у Фейсбуці.
“Зловмисники за допомогою фішингу виманюють гроші у громадян під виглядом надання державних виплат. Щоденно до кіберполіції надходить більше десятка звернень з цього приводу”, - ідеться в повідомленні.
Правопорушники роблять розсилку SMS-повідомлень, де розповідають про виплату матеріальної допомоги вимушеним переселенцям. В повідомленні шахраї також вказують посилання на ресурс, де нібито можна подати заявку на отримання допомоги. За посиланням громадянам пропонується ввести персональні дані та номер банківської картки для зарахування грошей.
"У таких випадках зловмисники використовують фішинг. Люди, вказуючи конфіденційні дані на підозрілих ресурсах, автоматично передають їх шахраям. Після чого зловмисники привласнюються гроші українців", - зауважили в поліції.


Кіберполіція закликає громадян бути пильними та радить отримувати інформацію, особливо з приводу фінансових виплат, лише з офіційних джерел. Уважно перевіряти URL-адресу сайту - один непомітний символ може означати, що людина потрапила на фішинговий ресурс. Не варто переходити за сумнівними посиланнями та не вводити реквізити платіжних карток на незнайомих та підозрілих вебсайтах. Якщо ж фінансову інформацію розголошено, негайно звернутись до банку та заблокувати картку.
У разі підозри шахрайських дій в інтернеті кіберполіція просить повідомляти на електронну пошту: callcenter@cyberpolice.gov.ua.
Як повідомляв Укрінформ, 16 квітня Служба безпеки України попередила, що від її імені ворог розсилає комп’ютерні віруси ​​через популярні месенджери. У повідомленнях міститься прохання завантажити файл з начебто інструкцією дій на період воєнного часу, хоча насправді це вірусна програма.