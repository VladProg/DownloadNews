Після звільнення всіх обласних військкомів, на місце яких візьмуть військових, котрі мають бойовий досвід, наступні в черзі на реформування — медико-соціальні експертні комісії (МСЕК) та військово-лікарські комісії (ВЛК).

Як розповів в ефірі Українського радіо секретар Ради національної безпеки і оборони Олексій Данілов, основою роботи ВЛК має стати повага до військових, водночас окремі перевірки чекають і на МСЕК, адже "в окремих регіонах багато чоловіків піддалися однаковим хворобам".
"Була дискусія з приводу того, хто прийде на посади військкомів на засіданні РНБО, і була пропозиція, що це мають бути люди, які пройшли фронт, які розуміють, що таке бойові дії, які, на жаль, отримали поранення. Вони в першу чергу будуть розглядатися на керівні посади до Територіальних центрів комплектування та соціальної підтримки. Рекомендації цим людям мають дати безпосередньо бойові командири, офіцери, які з ними на фронті проводили складні часи по захисту нашої країни", – розповів Данілов.
Разом з тим, як продовжив секретар РНБО, у зв’язку з численними скандалами, пов’язаними з центрами, за їхньою діяльністю відбуватиметься посилений контроль.
За словами Данілова, Президент дав доручення на засіданні Ради національної безпеки і оборони готувати за два тижні наступне засідання з одним питанням – в який спосіб працюють військово-лікарські комісії. "Скоріше за все, воно відбудеться 25 серпня, і всі питання, які стосуються цих комісій, будуть на порядку денному РНБО. Буде доповідь пана Лубінця, який є уповноваженим з прав людини і безпосередньо бере участь в перевірці цих центрів. Також буде доповідь міністра охорони здоров’я Ляшка і, відповідно, доповідь командуючого Медичними силами", – зазначив Данілов.
За словами секретаря РНБО, влада розуміє виклики, які перед нею стоять, проте слід відходити від радянщини, яка залишалася, коли люди були без руки чи ноги раз в рік мали проходити ВЛК, "наче в них за рік могла відрости кінцівка": "Ми маємо запроваджувати нові правила, і головне – відношення до людей має бути належним, адже вони втратили ту чи іншу частину свого здоров’я за незалежність нашої країни, свободу, захищаючи всіх нас. До всіх людей потрібна максимальна повага".
"Також ми маємо деякі регіони, де велика частина чоловічого населення піддалася певним хворобам. Все це зафіксовано, буде підлягати ретельному аналізу. Я не виключаю, що в деяких випадках будуть призначені додаткові перевірки всіх цих речей",– зазначив Данілов.
Він додав, що мобілізація триває, проте треба усунути недолік, коли люди, які мають кошти, могли відкупитися від призову: "Нам треба всі ці шпаринки закрити, щоб такого в майбутньому просто не відбувалося".
"Процес мобілізації буде відбуватися до закінчення війни, адже кожен громадянин має обов’язок боронити нашу країну", – підсумував Данілов.
Як повідомлялося, Президент Володимир Зеленський заявив, що усіх обласних військкомів буде звільнено і призначено на їхні місця офіцерів, які пройшли фронт.