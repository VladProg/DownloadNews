Україна єдина, міцна, відважна і готова чинити супротив непроханим гостям, наголошує головнокомандувач Збройних сил України Валерій Залужний.

Як передає Укрінформ з посиланням на Телеграм головнокомандувача, про це йдеться у його привітанні з Днем Конституції України.
"Суверенна, незалежна, демократична, соціальна, правова. А ще – єдина, міцна, відважна і готова чинити супротив непроханим гостям. Сьогодні Україна боронить від ворога ключові постулати своєї Конституції", - наголосив Залужний.
За його словами, "щохвилини Збройні сили протистоять російським окупантам, захищають суверенітет, територіальну цілісність та недоторканість нашої Батьківщини".
Як підкреслив головнокомандувач, весь український народ демонструє непохитну вірність та міць у важкій боротьбі за свої конституційні права та свободи. "Правда на нашому боці", - наголосив Залужний.
Як повідомлялося, 28 червня Україна відзначає День Конституції.
Фото: ОП