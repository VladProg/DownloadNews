Вищий антикорупційний суд продовжив до 24 листопада дію запобіжного заходу колишньому голові комітету Вевховної Ради.

Як передає Укрінформ, про це Спеціалізована антикорупційна прокуратура повідомляє у Телеграмі.
"26 вересня 2023 року слідчий суддя ВАКС за клопотанням детективів Національного антикорупційного бюро, погодженим прокурором САП, ще на два місяці, а саме до 24.11.2023, продовжив дію запобіжного заходу голові комітету Верховної Ради VIII скликання, підозрюваному у протиправному заволодінні у складі організованої групи правом вимоги банківської установи на 128 млн грн", - ідеться у повідомленні.
Також суд визначив підозрюваному заставу у розмірі 8 млн грн. У разі внесення зазначеної застави на особу будуть покладено процесуальні обов’язки.
Зокрема, прибувати за кожною вимогою до детектива, прокурора та суду; не відлучатися за межі Київської області без дозволу детектива, прокурора або суду; повідомляти прокурора, детектива або суд про зміну свого місця проживання та роботи; утримуватися від спілкування з іншими підозрюваними у справі та свідками; здати на зберігання до відповідного органу паспорт (паспорти) для виїзду за кордон; носити електронний засіб контролю.
Як повідомлялося, у грудні 2022 року Національне антикорупційне бюро оголосило колишньому народному депутату та ще сімом особам підозру в заволодінні правами вимоги за кредитами, що завдало приватному банку багатомільйонних збитків.
Експарламентарій підозрюється у можливому керуванні та забезпеченні фінансування діяльності організованої групи, яка протиправно заволоділа правом вимоги банківської установи на 128 млн грн за заниженою вартістю (16,5 млн грн), з метою уникнення зобов’язань за кредитними та іпотечними договорами (ч. 5 ст. 191, ч. 3, 4 ст. 358, ч. 3 ст. 369 Кримінального кодексу України).
Підозрюваний перебуває під вартою з 4 січня 2023 року.
У серпні 2023 року Апеляційна палата Вищого антикорупційного суду зменшила із 16,1 млн до 10 млн гривень розмір застави для колишнього народного депутата, який фігурує у справі про заподіяння збитків на 128 млн грн.