З початку повномасштабної російсько-української війни Національна академія Служби безпеки України повноцінно долучилася до Сил безпеки та оборони, а її студенти працюють над інформаційними базами щодо російських воєнних злочинців.

Про це ректор Національної академії СБУ, доктор юридичних наук, полковник Андрій Черняк повідомив у коментарі Укрінформу.
«З початку повномасштабної російської військової агресії Національна академія Служби безпеки України повноцінно долучилася до Сил безпеки та оборони. Це стосується охорони об'єктів життєдіяльності, об'єктів критичної інфраструктури, адміністративних будівель, лікарень, а також фільтраційних заходів у тих чи інших регіонах, зокрема в Київській області», - поінформував він.
Водночас ректор академії зазначив, що впродовж повномасштабної війни в навчальному закладі видали понад 10 посібників про воєнні злочини, кваліфікацію злочинів, російський військовий сленг, діалектичні особливості спілкування ворога.
Черняк також зауважив, що було започатковано аналітичну роботу з Національним координаційним центром кібербезпеки Ради національної безпеки і оборони, а також Генеральним штабом. За його словами, саме за дорученням цих структур курсанти та студенти академії сформували декілька інформаційних баз щодо російських військових злочинців.
«Зокрема, одна з них містить контент, всі персональні дані повністю про кожного військового злочинця. Наразі у цій базі вже понад 3 тисячі осіб», - повідомив полковник.
Ректор додав, що друга база, над якою працюють студенти, містить аналогічні дані про колаборантів.
Своєю чергою, він повідомив, що в третій базі представники академії СБУ збираються іноземний контент про російські воєнні злочини. «Це все робиться для передачі інформації до міжнародних судових інстанцій і скорішого притягнення винних до відповідальності», - пояснив Черняк.
Окрім того, ректор розповів, що курсанти академії допомагають оперативним департаментам виконувати певні завдання, здійснюючи аналітичну та пошукову роботу.
«Курсанти академії мають високі нагороди за результати успішної реалізації кооперації з Департаментом військової контррозвідки, Департаментом контррозвідки тощо. А деякі навіть мають низку нагород від міністра оборони, від секретаря РНБО, від керівництв різних департаментів», - резюмував ректор Національної академії СБУ.
Як повідомлялося, Національна академія СБУ – єдиний в Україні заклад вищої освіти, який готує для української спецслужби контррозвідників та філологів-перекладачів, а також фахівців у сфері інформаційної безпеки.