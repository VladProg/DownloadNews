Верховна Рада ухвалила у першому читанні проєкт закону про внесення змін до деяких законодавчих актів України щодо функціонування телемедицини (№9384).

Про це народний депутат із парламентської фракції «Голос» Ярослав Железняк повідомив у Телеграмі, передає Укрінформ.
Він уточнив, що законодавчу ініціативу підтримано за основу 245 голосами народних депутатів України.
Законопроєкт передбачає внесення змін до Основ законодавства України про охорону здоров’я, Закону «Про реабілітацію у сфері охорони здоров’я» та Закону «Про екстрену медичну допомогу» з метою запровадження комплексного та системного підходу до формування та реалізації державної політики в частині розвитку телемедицини для збереження та зміцнення здоров’я нації за рахунок підвищення якості й доступності медичних послуг, розширення можливостей для пацієнтів, підвищення ефективності управління та використання ресурсів охорони здоров’я.
Очікується, що від реалізації законодавчої ініціативи буде розв’язано проблеми, пов’язані із стратегічним підходом до розвитку телемедицини в Україні. Зокрема, посилиться спроможність держави у забезпеченні порятунку життя і наданні медичної допомоги та підвищиться спроможність системи охорони здоров’я України до надання необхідної медичної допомоги в разі виникнення надзвичайних ситуацій та воєнних загроз.
Водночас передбачається, що оптимізуються витрати на охорону здоров’я за рахунок кращого використання наявних технічних, кадрових та фінансових ресурсів, ефективного надання медичної допомоги та зменшення кількості ускладнень, що призводять до необхідності більш високовартісного лікування. А також підвищиться якість, безпечність, зручність та доступність медичних послуг для населення України, особливо для пацієнтів, які перебувають у скрутних умовах і не мають можливості звернутися особисто до медичного закладу, недостатньо охоплених і вразливих груп пацієнтів.
Як повідомляв Укрінформ, 14 червня Кабінет Міністрів зареєстрував у Верховній Раді законопроєкт про функціонування в Україні телемедицини.