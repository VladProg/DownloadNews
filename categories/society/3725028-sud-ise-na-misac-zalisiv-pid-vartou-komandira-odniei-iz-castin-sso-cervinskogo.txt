Суддя Шевченківського районного суду Києва ухвалив рішення про продовження запобіжного заходу колишньому виконувачу обов’язків командира однієї із частин Сил спеціальних операцій Роману Червінському ще на місяць.

Про це повідомляє «Радіо Свобода», передає Укрінформ.
Як зазначається, про відповідне рішення клопотав прокурор.
Натомість адвокати просили, щоб суд дозволив відпустити Червінського на поруки громадських діячів, які прийшли до суду та заявили про такий намір. Зокрема, взяти Червінського на поруки були готові Герой України Степан Хмара, народний депутат Гео Лерос та інші.
Адвокати заявили, що будуть оскаржувати рішення суду.
«Обвинувачення не надавало жодних нових доказів, на підставі чого потрібно було додатково затримувати і тримати Романа під вартою. Судом не було взято до уваги те, що його мати втратила зір, а дружина отримала інвалідність. У нього на утриманні троє дітей», – сказав адвокат Сергій Лисенко.
Таким чином, Червінський перебуватиме під вартою щонайменше до 21 липня.
Як повідомляв Укрінформ, Служба безпеки України 24 квітня затримала офіцера Романа Червінського у справі про обстріл аеродрому «Канатове» у липні 2022-го.
25 квітня Шевченківський райсуд Києва обрав офіцеру запобіжний захід у вигляді тримання під вартою на два місяці без права внесення застави.
Апеляційний суд 15 травня залишив його у силі.
Фото: www.radiosvoboda.org