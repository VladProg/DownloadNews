Робота медиків в медзакладах на тимчасово захоплених територіях не вважатиметься колабораціонізмом.

Про це сказав міністр охорони здоров'я Віктор Ляшко в інтерв'ю РБК-Україна, передає Укрінформ.
"Надання медичної допомоги і робота в закладі охорони здоров'я не буде вважатися колабораціонізмом. Це була наша позиція, яку ми узгоджували з силовими структурами, і робили з цього приводу декілька заяв. Наші проукраїнські медики нехай працюють і надають медичну допомогу. Можливо, виникнуть якісь речі, які вони будуть вимушені робити, бо це питання їхнього виживання. Це не співпраця – це виживання", - підкреслив він.
Однак якщо медик сам виявив бажання очолити якийсь псевдозаклад, це вважатиметься співпрацею з ворогом, сказав міністр.
"Співпраця з окупантами з політичних мотивів, яка буде зафіксована, – це можна вважати колабораціонізмом. Якщо людина сама проявила ініціативу, захотіла очолити якийсь умовно створений "департамент охорони здоров'я" і підтримує окупантів – тоді, зрозуміло, що це співпраця", - підкреслив Ляшко.
Як повідомлялося, внаслідок вторгнення рф в Україні зазнали пошкоджень понад 900 медичних закладів, вбито 18 цивільних медиків.