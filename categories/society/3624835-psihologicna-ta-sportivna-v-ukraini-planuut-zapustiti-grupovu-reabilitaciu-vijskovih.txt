У Міністерстві у справах ветеранів планують створити групову реабілітацію українських захисників.

Про це сказав заступник міністра у справах ветеранів Євген Котик на "Форумі Інклюзивності. Відбудова», повідомляє кореспондент Укрінформу.
"Ми хочемо ще створити групову реабілітаційну складову, коли будуть набиратися групи. Це може бути група і з військовослужбовцями-ветеранами, також з родинами ветеранів. Вони будуть проходити групову психологічну реабілітацію, починаючи з роботи з мультидисциплінарною командою, і при цьому долучати і спортивну реабілітацію. Це можуть бути групові заняття, це можуть бути і окремі бесіди з психологами. Окрема робота з дітьми, окрема робота з дружинами", - сказав Котик.
Він зазначив, що таку реабілітацію необхідно було б проводити і для сімей ветеранів та військовослужбовців, які перебувають на передовій.
За його словами, Мінветеранів також зараз впроваджує стратегію переходу від військової служби до цивільного життя, бо необхідно спланувати всі етапи переходу до того, як людина буде демобілізована.
Як повідомляв Укрінформ, у серпні Міністерство у справах ветеранів розпочало відбудову знищеного загарбниками реабілітаційного центру в Бородянці та планує на його місці створити науково-практичний центр психічного здоров’я.