Прем‘єр-міністр України Денис Шмигаль провів зустріч із представниками Всеукраїнської ради церков і релігійних організацій.

Про це очільник українського уряду поінформував у Фейсбуці, передає Укрінформ.

"Провели зустріч із представниками Всеукраїнської ради церков і релігійних організацій. Обговорили спільні виклики воєнного часу та як їм протидіяти", – зазначив Шмигаль.
Він підкреслив, що держава високо цінує роль церков і релігійних інститутів у зміцненні обороноздатності України. Зокрема, Прем’єр-міністр відзначив професіоналізацію військового капеланства. Шмигаль висловив думку, що здобутий капеланами досвід дозволяє вдосконалити систему військового духовенства.
"Гуманітарна допомога, розміщення й підтримка вимушених переселенців, психологічна допомога, різноманітні соціальні проєкти, адвокація України на міжнародній арені — це далеко не повний перелік сфер, де церква, релігійні організації та держава діють синхронно", – додав керівник українського уряду.
Шмигаль наголосив, що Кабінет міністрів усвідомлює величезне значення цієї роботи й буде максимально їй сприяти.
Як повідомляв Укрінформ, 19 жовтня Верховна Рада ухвалила в першому читанні урядовий законопроєкт щодо заборони діяльності в Україні релігійних організацій, пов‘язаних з Російською Федерацією.
Фото: Денис Шмигаль, Facebook