В Україні 95% журналістів вважають, що в українських ЗМІ існує цензура.

Про це свідчать результати опитування, проведеного Фондом “Демократичні ініціативи” імені Ілька Кучеріва, які презентувала в Укрінформі політична аналітикиня Фонду Поліна Бондаренко.
“Абсолютна більшість респондентів — 95% — у 2023 році сказали, що, на їхню думку, цензура в українських ЗМІ існує. Це не дуже змінилося порівняно з 2019 роком, але ми бачимо цікаву тенденцію, що в 2023 році, порівняно з 2019-м, стала більша частка журналістів, які вважають, що цензура в українських ЗМІ є системним явищем, або що це є окремими випадками в окремих ЗМІ”, - зазначила Бондаренко.

Згідно з дослідженням, основні побоювання журналістів стосовно загрози цензури з боку органів влади мають свої передумови.
Так, говорячи про те, чи існує в Україні цензура, 26% опитаних вказують на її системний характер, 38% відповіли, що вона є в окремих ЗМІ, а 31% вважають, що цензура існує лише як поодинокі випадки.
Як зазначається, при цьому з 2019 року суттєво зросла поляризація журналістів у цьому питанні, а саме: значно збільшилися частки журналістів, які говорять або про значну поширеність цензури, або про те, що це явище є досить рідкісним, і навпаки – майже удвічі зменшилася кількість тих, хто переконаний, що цензура як явище присутня лише в певних ЗМІ.
Відповідно до результатів, журналісти, які визнавали наявність цензури, найчастіше заявляли, що вона проводиться з боку різних органів державної чи місцевої влади, а також власників ЗМІ. На третьому місці – самоцензура журналістів.
“62% вважають, що єдиний марафон є формою цензури нині в Україні і тому майже стільки ж — 65% — вважають, що єдиний марафон повинен бути припинений”, - розповіла Бондаренко.
За її словами, 40% опитаних журналістів вірять у необхідність обмеженої цензури, а третина – проти цього.
При цьому 44% респондентів вважають, що в Україні існують теми, про які не можна писати чи говорити. Згідно з дослідженням, у 2019 році таких було близько чверті.
За результатам опитування, більшість журналістів вважають, що в Україні навіть в умовах воєнного стану зберігається свобода слова.
“Як бачимо, середня оцінка свободи слова у 2023 році становить 6,4 порівняно з 2019, коли оцінка була 7,6”, - уточнила аналітикиня.
Експерт Центру громадянських свобод Володимир Яворський зазначив, що його вразили показники оцінки журналістам свободи слова в Україні.
“Мене вразило те, що дуже позитивно оцінюється стан свободи слова в Україні. В принципі, воно так і є, напевно. І якщо порівняти з країнами Східної Європи, то Україна залишається лідером, і навіть в оцінках журналістів щодо стану свободи слова, незважаючи на війну, на напівцензуру, на дуже багато заборон на поширення певних видів інформації, все одно ситуація зі свободою слова залишається на досить високому рівні”, - зазначив Яворський.
Соціологічне дослідження “Виклики для свободи слова та журналістів в умовах війни” проведене Фондом “Демократичні ініціативи” імені Ілька Кучеріва на замовлення Центру прав людини ZMINA за підтримки Представництва Freedom House в Україні. Воно включало проведення трьох фокус-групових дискусій із 33 журналістами та особами, дотичними до журналістської діяльності (викладачі журналістики, керівники медіа, медіаексперти, блогери), ці дискусії відбулися у грудні 2022 року (якісне дослідження); а також експертне опитування 132 журналістів з різних регіонів України, проведене з 18 по 27 січня 2023 року (кількісне дослідження).
Для порівняння наводяться дані подібного опитування, проведеного з 30 травня по 14 червня 2019 року, в якому взяли участь 127 журналістів.