Кінорежисер, колишній в'язень кремля Олег Сенцов, який зараз на фронті захищає Україну, знову став батьком - у нього народився син.

Про це він повідомив у Фейсбуці, передає Укрінформ.
"У ці важкі для нас усіх часи мало буває світлих подій. Але життя, яке ми боронимо, обов’язково візьме гору. Дякую, кохана, за нашого Дем’яна!" - написав Сенцов та опублікував фото дружини з новонародженим.

Для Сенцова це четверта дитина. Він має від першого шлюбу двох уже дорослих дітей Аліну і Владислава, а також доньку Емму, яку народила 2020 року фотограф Юлія Бабич.
З кандидатом політичних наук та директором з адвокатури американської компанії Ridgley Walsh Веронікою Вельч Сенцов одружився цьогоріч у липні.
Олег Сенцов (нар. 13 липня 1976 року, м.Сімферополь) — український кінорежисер, сценарист та письменник, громадський активіст. Генеральний директор кінокомпанії «Край Кінема». Лауреат Премії Сахарова за свободу думки Європарламенту(2018) та Національної премії України імені Тараса Шевченка (2016).
10 травня 2014 року Сенцов був затриманий у Сімферополі російськими силовиками й засуджений за звинуваченням у тероризмі до 20 років ув'язнення.
7 вересня 2019 року Сенцов був визволений у межах обміну утримуваними особами між росією та Україною.