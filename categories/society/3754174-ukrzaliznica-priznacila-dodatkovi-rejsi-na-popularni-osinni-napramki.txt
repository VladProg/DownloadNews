АТ "Укрзалізниця" призначило додаткові рейси на пікові дати вересня на популярні напрямки.

Про це пресслужба УЗ повідомляє у Фейсбуці, передає Укрінформ.
Зокрема, на львівському напрямку поїзд №191/192 Львів - Київ - Львів здійснить додаткові рейси 2,3,9 та 10 вересня. Відправлення з Києва о 07:05, прибуття до Львова - о 17:03. Зворотно зі Львова о 13:15, Київ - 22:05.
Одеський напрямок поповниться поїздом №167/168 Львів - Одеса - Львів, який здійснить два рейси 3 вересня. Відправлення зі Львова о 08:37, прибуття в Одесу - о 20:13. Зворотно з Одеси о 09:39, Львів - 20:44.
Скасований у дати проведення ремонтних робіт на станції Перемишль поїзд №31/32 із Запоріжжя курсуватиме замість Польщі до Івано-Франківська. Новим (але тимчасовим!) маршрутом поїзд відправлятиметься із Запоріжжя 7-8, 14-15, 21-22 вересня о 20:49 та прибуватиме наступного дня до Івано-Франківська о 16:02. Зворотне відправлення з Івано-Франківська 8-9, 15-16, 22-23 вересня о 19:23, прибуття до Запоріжжя - о 15:34 наступного дня.
Перевізник зазначає, що квитки на рейси будуть доступні для придбання в застосунку Укрзалізниці, чатботах, на сайті та в касах вокзалів.
Як повідомлялося, АТ «Укрзалізниця» і польський оператор Polskie Koleje Państwowe Spółka Akcyjna (PKP S.A.) 28 серпня 2023 року підписали нову угоду про розвиток залізничного сполучення.