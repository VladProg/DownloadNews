Керівний склад маріупольського гарнізону бригади Національної гвардії України "Азов" перебуває на закритому режимному об’єкті в Туреччині.

Про це дружина голови бригади НГУ "Азов" Катерина Прокопенко розповіла в інтерв'ю Укрінформу.
«Вони на закритому режимному об'єкті. Навіть ми не знаємо, де конкретно. Вони не на курорті і не на морі. У них є певний режим, регламентовані дзвінки, розклад. Вони не зазнають тортур, як в Росії, але, тим не менше, вони не повністю на свободі», – сказала вона.
Прокопенко також зауважила, що керівний склад "Азову" в Туреччині володіє поточною інформацією про російсько-українську війну.
"Ми всі розуміємо, що, якби вони залишилися в полоні довше в тих умовах, то сталися б невідворотні процеси з їхнім станом. Я вдячна всім причетним за те, що вдалось його (Дениса "Редіса" Прокопенка - ред.) дістати з того пекла. Тепер важлива задача — повернути чоловіка на Батьківщину», – підкреслила Прокопенко.
Водночас вона висловила сподівання, що офіцерів повернуть в Україну найближчим часом.
Як повідомлялося, 20 травня – річниця виходу захисників Маріуполя з "Азовсталі". Упродовж цього періоду з російського полону вдалося повернути близько 500 оборонців.