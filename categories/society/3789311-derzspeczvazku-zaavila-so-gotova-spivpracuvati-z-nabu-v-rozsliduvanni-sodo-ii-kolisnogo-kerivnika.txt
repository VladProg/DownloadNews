Державна служба спеціального зв'язку та захисту інформації України готова надати детективам Національного антикорупційного бюро інформацію, що стосується закупівель програмного забезпечення, під час яких її колишній керівник буцімто заволодів незаконно 62 млн грн.

Як передає Укрінформ, про це йдеться в заяві, поширеній пресслужбою Держспецзв’язку.
«У зв'язку з оприлюдненою НАБУ підозрою щодо нібито заволодіння грошовими коштами під час закупівлі програмного забезпечення. Держспецзв’язку надала всю необхідну інформацію правоохоронним органам та готова надавати цю інформацію і надалі, оскільки робота Служби базується на принципах відкритості та нульової толерантності до корупції», - зазначено в заяві.
У Держспецзв’язку зауважили, що закупівлі у сфері захисту державних реєстрів є складними, їхній аналіз потребує підготовки та розуміння, і Служба готова надавати всі необхідні роз’яснення детективам НАБУ, в будь-якому форматі.
При цьому наголошується, що всі закупівлі від 2020 року відбувалися з дотриманням чинного законодавства.
Водночас у Держспецзв’язку закликали утримуватися від звинувачень щодо конкретних посадових осіб чи службовців, які зараз задіяні в організації захисту критичної інформаційної інфраструктури України, до завершення розслідування та надання правової оцінки судом.
«Держспецзв’язку продовжує виконувати покладені на Службу завдання», - поінформували в службі.
Як повідомляв Укрінформ, детективи Національного антикорупційного бюро повідомили про підозру в заволодінні 62 млн грн голові Державної служби спеціального зв'язку та захисту інформації, його заступнику та іншим службовим особам.
У понеділок, 20 листопада, представник уряду у Верховній Раді Тарас Мельничук повідомив, що Кабінет Міністрів звільнив голову Державної служби спеціального зв’язку та захисту інформації України Юрія Щиголя та його заступника.
Виконання обов’язків голови Державної служби спеціального зв’язку та захисту інформації України Кабінет Міністрів поклав на Дмитра Маковського.