Від початку розв’язаної росією повномасштабної війни 60% дітей в Україні були змушені залишити свої домівки.

Про це під час пресконференції у Медіацентрі Україна – Укрінформ заявив виконавчий директор благодійного фонду Save Ukraine, уповноважений Президента України з прав дитини (2014 -2021 рр.) Микола Кулеба.
«За моїми підрахунками, 60 відсотків дітей з початку повномасштабної агресії були змушені переміститися зі своїх домівок, це більш ніж половина дітей змушені були тікати від війни», - сказав Кулеба.
Він також зазначив, що його фонд докладає всіх зусиль для повернення незаконно вивезених росією українських дітей. За словами Кулеби, Save Ukraine самотужки організовує і проводить такі рятувальні місії.
«Ми не співпрацюємо з владою росії. Ми раніше почали співпрацювати з Офісом омбудсмена, який очолює Дмитро Лубінець, у якого є відповідні переговори з тією стороною. Але ми готові взяти на себе лише питання логістики, оформлення відповідних документів, перевезення, довезення, подальшого влаштування дітей тощо», - зазначив він.
Юрист ГО «Українська правова консультативна група» Євгенія Капалкіна нагадала, що міжнародне гуманітарне право, зокрема Женевські конвенції, категорично забороняють державі-окупанту переміщувати дітей на окупованій території або ж до своєї держави.
«Є чітко регламентовані приписи, які вимагають дотримання від держави-окупанта цих положень. Проте, як ми бачимо по ситуації в Україні, росія не дотримується цих принципів і намагається під приводом евакуації депортувати дітей на територію рф. І там вона застосовує вплив і на їхню свідомість, і на їхню самобутність, і позбавляє можливості спілкуватися з рідними тощо», - додала вона.
Як повідомлялося, в Україну 8 квітня за сприяння фонду Save Ukraine повертається 31 депортована росіянами українська дитина.