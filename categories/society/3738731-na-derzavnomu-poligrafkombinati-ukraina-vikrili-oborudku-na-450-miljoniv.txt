Правоохоронці викрили схему заволодіння коштами ДП “Поліграфічний комбінат “Україна” на суму понад 450 млн грн.

Про це інформує пресслужба Національного антикорупційного бюро у Телеграмі, передає Укрінформ.
“Масштабну схему заволодіння коштами держпідприємства «Поліграфічний комбінат «Україна» на суму понад 450 млн грн викрили НАБУ і САП", - йдеться у повідомленні.

Як зазначається,це викриття стало результатом співпраці у межах міжнародної слідчої групи зі слідчих України, Естонії та Франції під егідою Євроюсту.

У бюро уточнили, що 20 липня поточного року про підозру повідомлено п'ятьом особам: колишньому директору та ексначальнику відділу ДП «Поліграфкомбінат», фізичній особі-пособнику злочину.

Також до Естонії скеровано документи для повідомлення про підозру двом громадянам цієї країни (директору та менеджеру підконтрольної компанії). Їм інкримінують привласнення і розтрату майна.

Ексдиректору додатково інкримінують легалізацію коштів, отриманих злочинним шляхом.
Як повідомляв Укрінформ, міжвідомча слідча група у складі детективів Національного антикорупційного бюро та слідчих Державного бюро розслідувань за процесуального керівництва прокурорів Спеціалізованої антикорупційної прокуратури завершила розслідування за підозрою ексзаступника міністра та екскерівника одного із департаментів Міністерства оборони України у зловживаннях при закупівлі харчування для ЗСУ.