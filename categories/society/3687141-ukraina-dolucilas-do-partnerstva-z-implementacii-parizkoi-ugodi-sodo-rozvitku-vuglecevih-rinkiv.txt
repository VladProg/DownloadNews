Кабінет Міністрів схвалив проєкт листа уряду України про участь у Партнерстві з імплементації статті 6 Паризької угоди щодо розвитку вуглецевих ринків та приватних інвестицій.

Як передає Укрінформ, про це повідомляє пресслужба Міністерства захисту довкілля та природних ресурсів у Телеграмі.
“Україна навіть в умовах війни продовжує брати активну участь у глобальних процесах. Приєднання України до міжнародної ініціативи з імплементації статті 6 Паризької угоди сприятиме досягненню глобального скорочення викидів парникових газів і одночасно дозволить нашій державі залучити додаткове фінансування для повоєнного зеленого відновлення”, - сказав міністр захисту довкілля та природних ресурсів України Руслан Стрілець.
Зазначається, що партнерство передбачає розробку інструментів з імплементації статті 6 Паризької угоди, обмін досвідом та проведення спільних навчань та тренінгів для звітування. У співпраці з країнами та міжнародними установами, які беруть участь у партнерстві, Японія візьме на себе провідну роль у глобальному розширенні ринкових механізмів відповідно до статті 6 Паризької угоди.
Як повідомлялося, цю міжнародну ініціативу започаткувало Міністерство навколишнього середовища Японії на 27-ій Конференції ООН зі зміни клімату. Після анонсування ініціативи свою зацікавленість щодо участі висловили 40 країн і 23 міжнародні установи.
Фото: ecoaction.org.ua