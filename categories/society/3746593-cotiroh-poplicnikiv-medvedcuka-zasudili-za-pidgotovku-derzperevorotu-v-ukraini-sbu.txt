За матеріалами Служби безпеки України тюремні строки отримали четверо поплічників колишнього народного депутата Віктора Медведчука, які на початку повномасштабного вторгнення РФ готували державний переворот в Україні.

Як передає Укрінформ, про це СБУ повідомляє в Фейсбуці.
“Завдяки доказовій базі Служби безпеки тюремні строки отримали чотири поплічники екснардепа Медведчука, які готували насильницьке захоплення влади в Україні”, - ідеться в повідомленні.
Серед засуджених – громадянин Росії, військовий розвідник за фахом, який був на прямому зв’язку з представниками адміністрації президента РФ і спецслужб країни-агресора.
Зловмисники планували синхронізувати державний переворот із початком повномасштабного вторгнення Росії, тим самим сподіваючись допомогти агресору в якнайшвидшому захопленні України.
За даними слідства, вони хотіли захопити владу через підконтрольні громадські організації в Києві та інших регіонах України.
Саме ці прокремлівські осередки мали ініціювати проведення в столиці України так званих “національних зборів”.

На цьому “форумі” його організатори планували затвердити резолюцію щодо відсторонення від влади вищого військово-політичного керівництва України.
У разі відмови зловмисники планували перейти до силового сценарію. Для цього вони формували власне “бойове крило”, до якого намагались залучити пів тисячі озброєних осіб.
Як зауважили в СБУ, “для пошуку кандидатів використовували власні зв’язки серед прихильників рашизму”.
Однак спецслужба спрацювала на випередження і запобігла реалізації незаконних дій. У результаті багатоетапної спецоперації співробітники СБУ своєчасно викрили організаторів злочину, задокументували їхню підривну діяльність і затримали на початку повномасштабного вторгнення РФ.
На підставі зібраних доказів суд визнав зловмисників винними за ч. 1 ст. 109 Кримінального кодексу України (дії, спрямовані на насильницьку зміну чи повалення конституційного ладу або на захоплення державної влади) і призначив росіянину – 10 років, організатору злочину – 7 років, а двом його спільникам – по 5 років ув’язнення.
Як повідомляє, у свою чергу, Офіс генерального прокурора, за публічного обвинувачення прокурорів Івано-Франківської обласної засуджено четвертого із громадсько-політичних діячів, які в координації з представниками РФ та окремими членами ГО "Український вибір" готували повалення конституційного ладу та захоплення державної влади в Україні (ч. 1 ст. 109 Кримінального кодексу України). Йому призначено покарання - сім років позбавлення волі із конфіскацією майна.
Раніше суд виніс вироки трьом його спільникам.
В суді прокурори довели, що організатори держперевороту, серед яких троє громадян України та один - РФ, розробили план насильницької зміни конституційного ладу.
Однодумці й учасники підпорядкованих їм громадських організацій мали зібратися в Києві та оголосити про відсторонення Президента України, розпуск Верховної Ради й уряду. Аби повалити владу, вони підбирали та залучали в різних областях України колишніх військовослужбовців та працівників правоохоронних органів, які мали вчинити захоплення адмінбудівель, мостів, вузлів комунікацій, транспортних засобів та сховищ. Крім того, ці особи мали чинити насильство щодо представників влади.
Під час обшуків у змовників вилучили кошториси, списки учасників майбутніх незаконних владних та силових структур, маніфести до громадськості і силовиків, переліки необхідної зброї, майна й техніки.
Двоє громадян України вже відбувають реальні покарання, а росіянину суд виніс вирок заочно - 10 років ув’язнення.
Як повідомляв Укрінформ, СБУ повідомила про підозру керівнику забороненої партії “Наші”, колишньому народному депутату Євгену Мураєву, який причетний до підривної діяльності проти України.