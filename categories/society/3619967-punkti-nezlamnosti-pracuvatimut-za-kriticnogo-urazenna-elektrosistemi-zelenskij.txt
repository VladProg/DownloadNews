В Україні наразі вже розгорнуті понад 4 тисячі "Пунктів незламності" зі світлом й інтернетом на випадок серйозних уражень систем електропостачання, а також запущено сайт із мапою цих пунктів.

Про це повідомив президент України Володимир Зеленський під час відеозвернення, передає Укрінформ.
"Якщо знову відбудуться масовані російські удари і якщо буде розуміння, що за години постачання електрики не відновити, то активується робота "Пунктів незламності" – там усі базові послуги. Це електрика, мобільний звʼязок та інтернет, тепло, вода, аптечка. Абсолютно безкоштовно й цілодобово", - сказав він.
Зеленський також зазначив, що вже запущено спеціальний сайт nezlamnist.gov.ua, на якому розміщена мапа пунктів по всій країні, який наразі налічується понад 4 тисячі.
"Пункти працюватимуть обов’язково при всіх обласних та районних адміністраціях, також при школах, будівлях ДСНС. У пунктах і на сайті можна буде дізнатися, де працюють найближчі АЗС, банківське відділення, аптека, магазин. Усі ми маємо бути готовими до будь-яких сценаріїв", - зауважив він.
Водночас Президент закликав українців не зволікати та визнати найближчі "прихистки", зауваживши, що упродовж кількох тижнів додаватимуться нові. Заразом, за словами Зеленського, інформування населення організовуватиметься місцевою владою в аптеках, магазинах, на пошті.
"І дуже важливо, що до цієї нашої ініціативи вже приєднується також і сумлінний бізнес. Дякую всім підприємцям, які вирішили зараз підтримати суспільство й роблять свої бізнес-обʼєкти також "Пунктами незламності" – з генераторами, "Старлінками", водою та іншим", - сказав очільник держави.
Як повідомлялося, внаслідок російських обстрілів в Україні пошкоджено близько 50% енергетичної інфраструктури.