Жителі звільнених територій Донецької, Миколаївської, Харківської та Херсонської області до кінця квітня отримають виплати від міжнародних донорів.

Як передає Укрінформ, про це Міністерство з питань реінтеграції тимчасово окупованих територій України повідомляє у Телеграмі.
Під час засідання Координаційного штабу з питань звільнених територій під головуванням віцепрем’єр-міністра Ірини Верещук обговорили стан виплат жителям звільнених територій від Міжнародної організації з міграції й Товариства Червоного Хреста України.
Відповідні виплати продовжують надходити через Укрпошту жителям звільнених територій.
Міжнародні донори запевнили, що потреба у виплаті фінансової допомоги буде повністю закрита.
Мінреінтеграції постійно тримає на контролі процес проведення виплат у звільнених регіонах.
«Люди, які пережили окупацію, обов’язково отримають грошову допомогу до кінця квітня. Виплати передбачені для всіх цих людей, незалежно від віку і статі», – наголосила Верещук.
У Міністерстві нагадали, на разову фінансову допомогу у розмірі 1200 гривень від Червоного Хреста і 2200 гривень від Міжнародної організації з міграції може розраховувати кожен, хто не виїжджав зі звільнених регіонів до моменту звільнення.
Як повідомляв Укрінформ, в Україні з 1 квітня 2023 року відбудеться щорічний перерахунок пенсій для пенсіонерів, які працюють.