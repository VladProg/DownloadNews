У Координаційному штабі з питань поводження з військовополоненими закликали родичів військовослужбовців допомагати фахівцям зі збором інформації, яка у подальшому опрацьовується і долучається до роботи над процесами обміну полоненими.

Як передає Укрінформ, про це Коордштаб повідомляє у Телеграмі.
Представник штабу провів зустріч із родинами оборонців 12-ї бригади оперативного призначення імені Дмитра Вишневецького Національної гвардії України (в\ч 3057).
Одне з питань стосувалося джерел інформації про військовополонених.
“Відомості про зниклих безвісти й полонених захисників і захисниць накопичуються у різний спосіб, зокрема значну кількість корисної інформації надають родичі. Співробітники Координаційного штабу спілкуються зі звільненими з полону військовослужбовцями і таким чином отримують цінні дані про умови утримання й стан здоров’я тих оборонців, які досі перебувають у російській неволі”, - зазначив представник штабу.
У Коордштабі закликали родичів військовослужбовців допомагати фахівцям зі збором інформації, адже тільки близькі люди можуть упізнати рідну людину на відео або фото, а також зауважили, що вся зібрана інформація передається відповідним фахівцям для подальшого опрацювання і долучається до роботи над процесами обміну.
“Наявність нових відомостей про зниклого безвісти військовослужбовця може бути підставою для зміни облікової категорії, у тому числі у військовій частині”, - підкреслили в штабі.
Також представник штабу закликав бути уважними й пильними, використовуючи інформацію з неперевірених джерел, зокрема з ресурсів країни-агресорки. “Її можна відстежувати, аналізувати, проте варто ставитися до неї критично й, за можливості, перевіряти”, - додав він.
“У жодному разі не можна передавати неверифікованим організаціям та особам персональну інформацію - свою або зниклого безвісти чи полоненого військовослужбовця”, - наголосили у Коордштабі.
Як повідомляв Укрінформ, із російського полону вдається повертати навіть тих військовослужбовців, інформації стосовно яких було дуже мало або не було зовсім.