В Україні запроваджується нова форма навчання у вибраних дистанційних школах у кожній області, в яких зможуть здобувати освіту учні, які перебувають за кордоном.

Про це Прем'єр-міністр України Денис Шмигаль сказав на засіданні уряду, передає Укрінформ.
«Навчання українців за кордоном. Близько мільйона дітей зараз за межами України. Запроваджуємо нову форму навчання у вибраних дистанційних школах в кожній області. Учні вивчатимуть український компонент шкільної програми. Це 6-8 годин на тиждень», - сказав Шмигаль.
За його словами, решту предметів діти опанують в школах країн, де перебувають.
Як наголосив глава уряду, актуальною залишається онлайн-освіта. Тому уряд спрямував в регіони понад 130 тис. приладів для учнів і вчителів, найближчим часом доставлять ще 40 тис.
«Створюємо Цифрові освітні центри. Це простори, де діти навчаються і соціалізуються. Їх працює 60, до кінця року відкриємо ще 100», - сказав Шмигаль.
Як повідомляв Укрінформ, новий 2023/2024 навчальний рік розпочнеться з 1 вересня 2023 року і триватиме до 28 червня 2024 року.