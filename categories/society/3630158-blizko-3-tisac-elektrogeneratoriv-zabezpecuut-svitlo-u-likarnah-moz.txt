У системі охорони здоров'я працює близько 3 тис. генераторів для забезпечення безперебійним електроживленням лікарень. Для них щоденно потрібно 1600 тонн палива.

Про це в ефірі загальнонаціонального телемарафону “Єдині новини” сказав заступник міністра охорони здоров’я Олексій Яременко, передає Укрінформ.
"У системі працює зараз біля 3 тисяч генераторів. Слід розуміти, що кількість палива для забезпечення цих генераторів величезна, це мінімум 1600 тон на добу. І забезпечення паливом - це відповідальність і закладу, і місцевої військової адміністрації, і власників закладу", - сказав Яременко.
Він додав, що керівництво лікарень та місцева влада розробляють плани щодо забезпечення паливом генераторів в лікарнях. Це може бути як накопичувальна система, якщо у лікарні є додаткові ємності для збереження палива на п'ять днів, так і домовленості з постачальниками палива, у разі необхідності швидко акумулювати необхідний обсяг для потреб медзакладу.
Яременко нагадав, що вимоги до лікарень забезпечити безперебійне енергоживлення існують давно, це є умовою контрактування закладу з НСЗУ.
Зараз, в умовах постійних відключень електрики і ймовірності блекауту, операційні, реанімації мають забезпечення у вигляді генераторів. Щодо стаціонарів, де немає загрози життю пацієнтам, Яременко відзначив, що у разі тривалого відключення електрики пацієнтам можуть рекомендувати продовжити лікування вдома.
"Реанімації, операційні, критично важливе обладння підключені до автономного живлення... Одночасно пацієнти, які лікуються в терапії, де немає моментальної загрози життю, якщо відключення затягується, то буде рекомендовано, щоб частина пацієнтів переходила на лікування на дому", - сказав Яременко.
Стосовно рекомендації МОЗ медзакладам відкласти планові операції, Яременко відзначив, що таке відтермінування операцій можливе лише у разі, якщо відтермінування не критичне для життя пацієнта.
Він нагадав, що подібне перенесення планових операцій практикувалося під час пандемії COVID-19.
Яременко уточнив, що перенесення планових операцій буде в медзакладах у всіх регіонах країни.
Екстрені операції, які пов'язані з рятуванням життя, проводитимуться.
Як повідомляв Укрінформ, у роз'ясненні Міністерства охорони здоров'я йдеться, що проведення невідкладних хірургічних операцій та госпіталізацій не призупиняється, попри можливі загрози знеструмлення.
Фото ілюстративне