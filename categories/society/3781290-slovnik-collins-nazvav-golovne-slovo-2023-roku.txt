Укладачі словника англійської мови Collins Dictionary назвали «штучний інтелект» (ШІ) головним словом 2023 року.

Як передає Укрінформ, про це повідомляє BBC.
Зазначається, що цього року використання цього терміна зросло в чотири рази.
Представник Collins Dictionary Алекс Бікрофт заявив, що ШІ був «темою для розмов у 2023 році».
«Ми знаємо, що цього року штучний інтелект був у центрі уваги завдяки тому, що він розвивався і швидко став настільки ж повсюдним і вбудованим у наше життя, як електронна пошта, потокове онлайн-мовлення чи будь-яка інша колись футуристична, а тепер повсякденна технологія», - зауважив він.
Серед інших претендентів на звання головного слова 2023 року стали зокрема: deinfluencing — ситуація, коли інфлюенсери переконують підписників уникати певних товарів; greedflation — компанії, що отримують прибуток під час кризи вартості життя; nepo baby — людина, яка отримала першу популярність за рахунок знаменитих батьків; ulez (абревіатура зони наднизьких викидів) – міська зона, в яку можуть в'їжджати лише транспортні засоби з низьким рівнем забруднення без сплати за проїзд.
Як повідомляв Укрінформ, торік британський словник Collins назвав «пермакризу» головним словом 2022 року.
Фото: nhigham.com