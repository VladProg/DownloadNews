Відвідуваність сайту Українського національного інформаційного агентства “Укрінформ” цього року зросла у понад шість разів, порівняно з 2022 роком.

Про це свідчать результати дослідження “Українські медіа, ставлення та довіра у 2023 року”, що проводилося у листопаді 2023 року. Дослідження проводив InMind на замовлення міжнародної організації Internews, що реалізує проєкт “Медійна програма в Україні”, за фінансової підтримки Агентства США з міжнародного розвитку (USAID).
Опитування USAID-Internews щодо споживання медіа виявило, що Укрінформ увійшов у ТОП-10 загальнонаціональних новинних сайтів, які найчастіше відвідують громадяни України у 2023 році. Порівняно з 2022 роком, показники відвідуваності Укрінформу зросли ушестеро.

Також, згідно з дослідженням, найпопулярніші джерела новин мають найвищий рівень довіри - близько 60% респондентів довіряють новинам у соціальних мережах, близько половини - новинам онлайн та новинам телебачення.

Водночас дослідження зафіксувало тенденцію щодо зниження у поточному році споживання національних джерел, найбільше – серед друкованих медіа.
Особисте споживання російських медіа продовжує знижуватися - лише 8% респондентів користувалися російськими медіа у 2023 році, свідчать дані дослідження. Частка тих, хто користується російськими медіа в оточенні респондентів, також значно зменшилася – до 16%. Головна причина використання російських медіа – дізнатися, що вони говорять про Україну.

У фокус-групах, серед яких проводилося опитування USAID-Internews, зокрема, переміщені особи, які тимчасово проживають за кордоном, військовослужбовці, а також жителі територій, що тимчасово окуповані, блоковані та/або на яких ведуться бойові дії.
За словами генерального директора Українського національного інформаційного агентства “Укрінформ” Олексія Мацуки, щодня сайт Укрінформу відвідують, у середньому, понад 400 тисяч читачів.
“Агентство надає своїм читачам кожного дня понад 300 достовірних новин, ексклюзивів, аналітичних матеріалів, інтерв'ю, відео та фото. Ми є найвідомішим українським медіа, що працює для закордонної аудиторії і доносить правдиву інформацію про нашу країну усьому світові. Укрінформ також представлено у багатьох соцмережах. Загальна аудиторія становить понад 1,3 млн фоловерів: Instagram, Telegram, Facebook, Х, YouTube. Зокрема, аудиторія YouTube нараховує майже понад 820 тис. глядачів, а читачів Укрінформу у соцмережі Х - вже близько 343 тисяч”, - зазначив Мацука.
Як повідомлялося, Укрінформ знову увійшов у дев’ятку найякісніших і відповідальних українських онлайн-медіа за версією експертів Інституту масової інформації.