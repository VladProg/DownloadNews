Точну кількість українців, які змушені були виїхати за кордон через війну, визначити зараз важко, міграційні втрати можуть вимірюватися мільйонами.

Про це сказав у коментарі Українському Радіо завідувач сектора Інституту демографії і соціальних досліджень ім. Птухи НАНУ Олексій Позняк, передає Укрінформ.
На думку фахівця, дані Управління Верховного комісара ООН у справах біженців, згідно з якими понад 6 мільйонів українців отримали статус тимчасового захисту, "дещо завищені". Для визначення точної картини потрібна співпраця з науковцями інших держав. До того ж частина українців потрапила у Європу транзитом через Росію. Також немає точної цифри щодо тих, хто виїхав нелегально.
Основними факторами, які сприятимуть поверненню мігрантів, Позняк назвав зв'язки з Україною, безпеку, житло, роботу.
Водночас він зауважив, що "багато з тих, хто перебуває за кордоном, не можуть зізнатися самі собі в тому, що вже не хочуть повертатися в Україну". Утім, навіть наміри про неповернення можуть змінитися, "бо тимчасовий захист не буде вічним, соціальні виплати рано чи пізно припиняться, і тоді це буде зовсім інша реальність", зауважив демограф.
За його словами, як показують соціологічні дослідження, можна очікувати, що деякі мігранти повертатимуться не туди, де вони жили до початку повномасштабної війни, а в інші міста України, тобто це буде перехід від статусу зовнішніх вимушених мігрантів до ВПО.
Водночас фахівець наголосив: "Чим довше триває міграція, тим менше мігрантів повертається".
Аби визначити, якими будуть міграційні втрати, треба точно знати, скільки українців перебуває за кордоном, наголосив Позняк, зауваживши при цьому, що "міграційні втрати можуть вимірюватися мільйонами осіб".
Говорячи про проблеми, які можуть очікувати українців після повернення додому, демограф зауважив, що можливі непорозуміння і з'ясування стосунків щодо того, хто де перебував під час війни. "І тут повинна бути певна виважена політика, соціальна реклама, переконання людей у тому, що ми всі є українцями і не треба ставитися із певними пересторогами одне до одного через те, що хтось кудись виїздив", — резюмував Позняк.
Як повідомлялося, на думку соціологів, Без загострення воєнної ситуації в Україні, вочевидь, не буде нової значної хвилі переселення українців за кордон.
Фото: BTA