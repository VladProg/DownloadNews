Справу щодо колишнього працівника ДК «Укроборонпром», який підозрюється у збиранні та передачі загарбникам інформації військового характеру, передано до суду.

Про це повідомляє пресслужба Вінницької обласної прокуратури, передає Укрінформ.
«..За фактом державної зради до суду скеровано обвинувальний акт стосовно колишнього співробітника ДК «Укроборонпром», громадянина України (ч. 2 ст. 111 КК України). За даними слідства, 48-річний житель м. Києва, будучи офіцером запасу Збройних сил України та чинним співробітником підприємства оборонного комплексу, у воєнний час перейшов на бік ворога з метою виконання завдання спецслужб рф зі збирання та передачі їм деталізованих відомостей військового характеру», - йдеться у повідомленні.
За даними прокуратури, здійснювати підривну діяльність проти України обвинуваченому запропонував його колишній однокласник – теперішній працівник уряду рф, який отриману інформацію передавав представнику міністерства оборони рф.
Як стверджують правоохоронці, у березні 2022 року, під час оборони Київщини, обвинувачений передавав кураторові деталізовані відомості про результати ракетних й артилерійських обстрілів столиці та прилеглих територій, інформацію про позиції, дислокацію, чисельність, маршрути пересування сил і засобів ЗСУ та інших військових формувань України.

За даними слідства, після ракетних ударів по житлових будинках підозрюваний надсилав «замовнику» фотографії з місця ураження, зображення пошкоджених конструкцій з точною адресою та фрагментів боєприпасів, якими було завдано удару. Крім того, він неодноразово повідомляв про розташування блокпостів, інженерних укріплень, складів озброєння та про рух колон української техніки.
Ці дані ворог використовував для завдання нових артилерійських та ракетно-бомбових ударів по українських позиціях, наголосили у прокуратурі.
Зловмиснику загрожує покарання у вигляді 15 років або довічного позбавлення волі з конфіскацію майна.
Як повідомлялося, Державне бюро розслідувань завершило досудове розслідування стосовно дев’яти колишніх правоохоронців з Луганської та Донецької областей, які працюють на росіян, ще 21 особі повідомлено про підозру.
Фото: vin.gp.gov.ua