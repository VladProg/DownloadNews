Офіс омбудсмена звернувся до Головного управління Національної поліції в Київській області у зв'язку з нападом на українського художника Даніеля Скрипника.

Як передає Укрінформ, про це уповноважений Верховної Ради з прав людини Дмитро Лубінець повідомив у Телеграмі.
За його даними, 28 травня в Києві на Скрипника був здійснений напад, що супроводжувався гомофобними висловлюваннями. Зі слів художника, нападників було п’ятеро, їм не сподобався його зовнішній вигляд.
На своїй сторінці в Інстаграм потерпілий зазначив, що викликав поліцію, однак ніхто на виклик не приїхав.
"За цим фактом Офіс уповноваженого Верховної Ради України з прав людини звернувся до Головного управління Національної поліції в Київській області щодо проведення невідкладного, неупередженого та ефективного розслідування вчиненого правопорушення з обов’язковим дослідженням ймовірного мотиву нетерпимості за ознакою сексуальної орієнтації та гендерної ідентичності. Питання перебуватиме на моєму контролі", — зазначив Лубінець.
Омбудсмен наголосив, що будь-яке насильство та дискримінація є неприпустимими в цивілізованому європейському суспільстві, а порушення рівноправності громадян залежно від їх расової, національної, регіональної належності, релігійних переконань, інвалідності та за іншими ознаками тягнуть за собою кримінальну відповідальність згідно зі статтею 161 Кримінального кодексу України.
"Кожна людина, її життя і здоров’я, честь і гідність, недоторканність і безпека є найвищою соціальною цінністю", — підкреслив уповноважений ВР.
Як повідомляв Укрінформ, 17 травня з нагоди Міжнародного дня проти гомофобії і трансфобії Лубінець наголосив на неприпустимості розпалювання ворожнечі щодо представників ЛГБТІК-спільноти та порушення рівноправності громадян.
Омбудсмен підкреслив, що на шляху євроінтеграції Україна ставить права людини як пріоритет внутрішньої політики, а права людини для ЛГБТІ є невід’ємною складовою прав людини як таких.
Фото: Дмитро Лубінець, Телеграм