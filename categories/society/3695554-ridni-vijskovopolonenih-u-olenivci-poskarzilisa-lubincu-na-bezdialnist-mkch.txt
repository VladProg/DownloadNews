Рідні загиблих і поранених військовополонених у Оленівці розчаровані невиконанням своїх обов’язків представниками Міжнародного Комітету Червоного Хреста. Зокрема, вони поінформували про те, що представники МКЧХ неякісно здійснювали анкетування під час виходу військових з “Азовсталі”.

Про це йшлося під час зустрічі з ними представників низки державних установ України і МКЧХ у стінах Офісу омбудсмена, поінформував у Фейсбуці Уповноважений Верховної Ради із прав людини Дмитро Лубінець, передає Укрінформ.

“Родичі висловили розчарування щодо діяльності та невиконання своїх обов’язків представниками МКЧХ. Рідні повідомляли про те, що вони (МКЧХ – ред.) не можуть надати інформацію про умови перебування українських полонених та неякісно здійснювали анкетування під час виходу військових з “Азовсталі”, - заявив він.

Зі слів представника Департаменту протидії злочинам, вчинених в умовах збройного конфлікту, від Офісу Генпрокурора, Андрія Атаманчука, нині здійснюється експертиза, яка дозволить встановити, від якого типу озброєння загинули українські захисники, які перебували у російському полоні.
“Ми намагалися залучити міжнародних експертів, які би відібрали хімічні зразки для того, щоб надалі можна було встановити, який тип озброєння використовувався – від чого загинули наші люди. У нас було 100 уламків, ми призначили комплексну експертизу і це потребує багато час”, - сказав Атаманчук.

Також родичі зазначили, що для них важливим є зворотній зв'язок зі слідчими та представниками інших державних органів, які покликані допомагати у розслідуванні цієї трагедії.

Відповідаючи на питання присутніх, Лубінець уточнив, що треба на всіх рівнях привертати увагу до Оленівки, але для повернення наших захисників, які перебувають у полоні, не варто наголошувати на прізвищах, бо росіяни в такому випадку відмовляються від повернення названого захисника чи захисниці.

За інформацією омбудсмена, під час цієї зустрічі за понад три години спілкування вдалося з’ясувати ряд проблемних питань, з якими стикнулися родичі наших захисників, та напрацювати механізми їх розв’язання.
Окремо Уповноважений ВР із прав людини заявив, що наприкінці зустрічі з рідними поспілкувався військовослужбовець полку “Азов”, який раніше був у полоні та утримувався в Оленівці. Цей військовий розвінчав рідним чимало міфів та небилиць, які тиражувалися у ЗМІ.
Лубінець запевнив, що Україна і, зокрема, він особисто та його представник з прав людини в системі органів сектору безпеки й оборони Олександр Кононенко, які входять у Координаційний штаб, працюють для того, щоб кожен українець повернувся на батьківщину.
“Також на всіх міжнародних майданчиках привертаємо увагу до трагедії в Оленівці і схиляємо до того, що варто провести розслідування для з’ясування всіх обставин трагедії. Наша робота триватиме й надалі, бо ця трагедія болить кожному патріоту нашої країни. Не зупиняємося ні на мить”, - заявив він.
Як повідомлялося, у ніч на 29 липня 2022 року на території колишньої виправної колонії №210 смт Оленівка на тимчасово захопленій території Донецької області у будівлі, де утримували українських військовополонених, стався потужний вибух.
29 липня 2022 року у Офісі генерального прокурора заявили, що правоохоронці відкрили кримінальне провадження за фактом обстрілу рф Оленівки Донецької області, унаслідок чого, зокрема, було поранено 130 осіб.
Фото: Лубінець/Фейсбук