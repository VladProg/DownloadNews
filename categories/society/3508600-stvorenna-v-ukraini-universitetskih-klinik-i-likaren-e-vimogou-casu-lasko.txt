Міністерство охорони здоров’я підтримує передання клінічної лікарні Львівської залізниці під управління Львівського національного медичного університету імені Данила Галицького для створення на її базі університетської клініки.

Про це заявив міністр охорони здоров’я Віктор Ляшко, повідомляє Укрінформ із посиланням на пресслужбу МОЗ.
Як зазначається, лікарня може стати не лише клінічною базою для підготовки студентів, інтернів, курсантів, а й надаватиме високоспеціалізовану медичну допомогу та матиме змогу отримати додаткове фінансування шляхом підписання договору з Національною службою здоров’я.
"У нашому баченні, університетська клініка - це насамперед потужна, велика і багатопрофільна лікарня, що створює можливості для навчання та досліджень. Тож передача клінічної лікарні Львівської залізниці під управління університету сприятиме оптимізації підготовки медичних кадрів та слугуватиме клінічною базою для навчання студентів", - зазначив Ляшко.
За його словами, процес створення університетських клінік та лікарень в Україні є незворотним.
"На це є політична воля. Адже функціонування клінік - це стратегія розвитку для вищої медичної освіти, її майбутнє. Не може успішно розвиватися університет та готувати конкурентних фахівців, якщо у нього відсутня власна клінічна база для навчання", - наголосив очільник МОЗ.
Раніше медпрацівники Львівської залізничної лікарні заявляли, що майновий комплекс закладу, який складається з трьох корпусів, "планують розділити, передавши частину під університетську клініку, частину для продажу".
Колектив лікарні наголошує, що прагне надавати невідкладну та медичну допомогу військовим і цивільним, і лікарня має для цього всі можливості. В її складі функціонують хірургічне (чисте та гнійне), нейрохірургічне, урологічне, відділення інтенсивної терапії, відділення трансфузіології, ортопедо-травматологічне, офтальмологічне, гінекологічне та інші відділення. Також є можливість проводити реабілітацію постраждалим і пораненим на базі фізіотерапевтичного відділення.