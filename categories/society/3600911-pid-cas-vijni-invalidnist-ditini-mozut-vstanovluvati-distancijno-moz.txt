На період дії воєнного стану процедуру встановлення та продовження інвалідності спрощено як для дорослих, так і для дітей.

Про це повідомляє Міністерство охорони здоров'я, передає Укрінформ.




Як зазначають у міністерстві, медико-соціальна експертиза проводиться дітям, батьки яких звертаються для встановлення інвалідності за направленням лікаря до лікарсько-консультативної комісії (ЛКК) після проведення діагностичних, лікувальних і реабілітаційних заходів та за наявності відомостей, що підтверджують стійке порушення функцій організму, обумовлених захворюваннями, наслідками травм чи вродженими вадами, які спричиняють обмеження життєдіяльності.




Однак після досягнення 18 років дитина з інвалідністю направляється ЛКК для проходження медико-соціальної експертизи на медико-соціальну експертну комісію відповідного профілю.




"Для того, аби спростити проведення медико-соціальної експертизи, урядом України прийнято постанову КМУ № 225, яка передбачає встановлення інвалідності у період дії воєнного стану заочно та незалежно від місця реєстрації, проживання чи перебування особи", - йдеться у повідомленні.




Таким чином, якщо дитина з інвалідністю, якій виповнилось 18 років, не може прибути на огляд до медико-соціальної експертної комісії, така комісія може приймати рішення про встановлення інвалідності заочно на підставі направлення ЛКК.




Проведення медико-соціальної експертизи за направленням лікарсько-консультативної комісії здійснюється незалежно від місця реєстрації, проживання або перебування особи, яка звертається для встановлення інвалідності.




Для того, щоб оформити інвалідність особам, які перебувають за кордоном, під час дії воєнного стану в Україні також можливо. Для цього людині необхідно надіслати медичні документи й обстеження українською мовою до сімейного або лікуючого лікаря на території України для оформлення «Направлення на МСЕК» (форма 088/о).




Відповідно, лікарсько-консультативна комісія розгляне пакет документів і за наявності ознак інвалідності направить на медико-соціальну експертну комісію для проведення експертизи і встановлення інвалідності.




На період дії воєнного стану для отримання соціальних виплат особам з інвалідністю проходити повторний огляд для підтвердження інвалідності не потрібно, оскільки згідно з постановою КМУ № 390, термін дії інвалідності та індивідуальна програма реабілітації (ІПР) подовжені на період дії воєнного стану.






Діти та дорослі з інвалідністю мають можливість отримувати, відповідно до індивідуальної програми реабілітації, без проходження повторного огляду лікарсько-консультативної комісії чи медико-соціальної експертної комісії: соціальні виплати; реабілітаційні послуги та допоміжні вироби (милиці, ходунки, крісла колісні); засоби інконтиненції, наприклад, памперси, катетери тощо; освітні послуги; відповідні пільги.




Вони мають можливість пройти медичне обстеження для проведення повторної медико-соціальної експертизи протягом шести місяців після припинення/скасування воєнного стану. Це дає можливість надалі забезпечити соціальний захист та реалізацію реабілітаційних заходів дітям з інвалідністю.