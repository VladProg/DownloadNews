Офіс уповноваженого Верховної Ради з прав людини застерігає громадян від шахрайської схеми щодо отримання коштів начебто від міжнародної організації з використанням персональних даних.

Про це передає Укрінформ із посиланням на повідомлення Офісу омбудсмена у Фейсбуці.
«До нас звернувся громадянин України щодо здійснення стосовно нього невідомою особою шахрайських дій з використанням його персональних даних. За словами заявника, він переглядав стрічку в соцмережі TikTok і натрапив на відео про можливість отримання коштів начебто від міжнародної організації. Це відео містило покликання на вебсайт. Після введення персональних даних на цьому вебсайті шахрай заволодів обліковим записом Telegram заявника та розіслав від його імені повідомлення всім його контактам», - йдеться у повідомленні.
У цьому повідомленні було прохання позичити кошти на день. У результаті шахрай привласнив гроші заявника.
«Щоб не стати жертвою зловмисників, необхідно не розголошувати свої персональні дані на сумнівних, неперевірених вебсайтах, а також уважно ставитись до отриманих повідомлень», - додали в Офісі уповноваженого.
За заволодіння чужим майном або придбання права на майно шляхом обману чи зловживання довірою (шахрайство) передбачена кримінальна відповідальність за статтею 190 ККУ.
Також за незаконне збирання, зберігання, використання, знищення, поширення конфіденційної інформації про особу передбачена кримінальна відповідальність за статтею 182 ККУ.
Як повідомлялося, якщо людина стала жертвою шахрайських дій, їй необхідно звернутись до Національної поліції України із заявою про вчинення кримінального правопорушення.