У Німеччині відкрилося перше представництво Українського інституту за кордоном.

Про це повідомляє Міністерство закордонних справ України, передає Укрінформ.
"Завдання представництва – покращувати знання і розуміння України в німецькому суспільстві, популяризувати українську культуру в Німеччині, а також розвивати сталі зв'язки українських митців, представників громадянського суспільства, науковців з їхніми німецькими колегами", - зазначають у зовнішньополітичному відомстві.

У МЗС підкреслили, що в умовах гібридної війни присутність України на ментальній мапі світу, зокрема у культурному середовищі, стала питанням національної безпеки, а культурна дипломатія є одним із ключових напрямків зовнішньої політики України. Водночас зріс попит іноземних аудиторій на глибше знання про Україну та її культуру.
«Відкриття представництва Українського інституту МЗС у Німеччині – це знакова подія для наших двосторонніх відносин та свідчення зростаючого впливу української культурної дипломатії в Європі. Разом із моєю німецькою колегою Анналеною Бербок ми вітаємо цей історичний крок, який дозволить німецькому суспільству глибше зрозуміти Україну та українців. Ми прагнемо посилювати взаємодію не лише між урядами, але і між інституціями, науковцями, митцями, громадськими діячами, бізнесом, експертними середовищами. Це закладає підвалини міцних і стратегічних відносин», - наголосив глава МЗС Дмитро Кулеба.
Команда представництва складатиметься з чотирьох осіб, які були обрані через відкритий конкурс. Керівницею представництва Українського інституту в Німеччині стала Катерина Рітц-Ракул. Вона захистила дисертацію з сучасної літератури, а також є засновницею ГО KUL'TURA. У Берліні працює понад 20 років.






Перше закордонне представництво Українського інституту відкрили у Німеччині / Фото: Ольга Танасійчук, Укрінформ




























Команда готує у 2023 році низку подій, зокрема концерти та презентації музичних гуртів у Гамбурзі, виставку українського мистецтва у Дрездені, театральні постановки у Кельні, дискусії у Вісбадені, стенд з українською літературою у Франкфурті тощо.
«Останній рік показав: українці сильніші за російську агресію. Так само, як і люди, українська культура утверджує себе у своїх самостійності та розмаїтті. Ми раді, що перше представництво Українського інституту за межами України відкривається саме в Берліні - як символ надії та місце зустрічі наших країн. Той факт, що було обрано Берлін, є також даниною відкритості цього міста та рішучій прихильності багатьох людей нашої країни до України та її народу», – зазначила міністр закордонних справ Німеччини Анналена Бербок.
Під час відкриття прозвучали музично-сценічні читання «Green Corridor» від режисера Олени Апчел у супроводі Національного президентського оркестру. Музичний перформанс представила Маріанна Клочко. Також організовано виставку українських плакатів воєнного часу та презентацію документального фільму у VR про українське мистецтво та митців під час війни.
Відкриття представництва стало можливим завдяки тристоронньому партнерству між Українським інститутом, Ґете-Інститутом та Фондом відкритого суспільства за підтримки Посольства України в Німеччині.
Український інститут — державна установа, яка представляє українську культуру у світі та формує позитивний імідж України за кордоном. Інститут заснований Кабінетом Міністрів у 2017 році та належить до сфери управління МЗС.