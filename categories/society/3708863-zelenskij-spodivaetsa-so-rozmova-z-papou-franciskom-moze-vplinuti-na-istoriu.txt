Президент Володимир Зеленський розраховує, що його спілкування з Папою Римським Франциском може вплинути на історію і допомогти зупинити зло.

Про це він розповів у вечірньому зверненні, передає Укрінформ.
«Зустрівся з Папою Римським Франциском, і це була розмова, яка справді може вплинути на історію, справді може допомогти зупинити зло агресії», - сказав глава держави.
Він нагадав, що розказав понтифіку про злочини, які скоїли росіяни проти українців, про депортацію українських дітей.
«Невідома навіть точна кількість, скількох дітей росія вкрала з України й ховає від рідних, від України десь там на чужині. Попросив його святість допомогти повернути наших дітей додому, в Україну», - зазначив Зеленський.
Він також проінформував Папу Римського й про інші пункти української формули миру, окрім повернення всіх депортованих і полонених.
«І вірю, що воля та щирість його святості можуть наблизити реалізацію нашої формули миру, можуть наблизити справедливий, чесний мир», - додав Президент.
Як повідомлялося, Президент Володимир Зеленський 13 травня відвідав з візитом Італію і провів зустріч з Папою Франциском у Ватикані.
Фото: ОП