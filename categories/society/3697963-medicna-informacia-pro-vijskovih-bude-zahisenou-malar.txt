Міністерство оборони разом з іншими відомствами працює над покращенням ефективності роботи військово-лікарських комісій, в тому числі й шляхом цифровізації, але інформація про захисників обов’язково буде захищеною.

Про це заступник міністра оборони України Ганна Маляр сказала в ефірі телемарафону «Єдині новини», передає Укрінформ.
«Тут не можна ставити знак рівності між цивільною системою обігу довідок HELSI, до якої більшість уже звикла, та обігом інформації про військових, тому що є певні обмеження з точки зору безпеки. Зараз іде війна, і питання того, де і в який момент знаходитиметься військовий, ця інформація не повинна бути в незахищеному доступі в інтернеті. Для цього є певні механізми захисту й певні нюанси. Покращення роботи військово-лікарських комісій не залежить тільки від медичних сил чи Міністерства оборони, тому ми працюємо великою групою із декількома міністерствами та громадськістю», - зазначила Маляр.
За її словами, паперовий обіг ВЛК і паперові довідки встановлені нормами закону. І військово-лікарські комісії виконують закон. "Вже у першому читанні два законопроєкти проголосовані. Ми очікуємо, що підтримають депутати і в другому читанні. Ми пропонуємо прискорити цю процедуру, яким чином можна її осучаснити. Оця унікальна єдина система надання допомоги пораненим містить в собі єдиний простір військових і цивільних закладів, і ВЛК теж залучають до своєї роботи більшою мірою цивільних лікарів, тому що неможливо впоратися з ось цим напливом людей», - зауважила заступник глави МОУ.
На думку Маляр, повномасштабна війна поставила Збройні сили та Міністерство оборони перед новими викликами. У тому числі це стосується роботи військово-лікарських комісій, адже до повномасштабного вторгнення офіційно нараховувалося 215 тисяч військових, а всі інші – цивільні працівники Збройних сил. Тепер є сотні тисяч мобілізованих осіб, яких мають обслуговувати ті ж самі ВЛК, бо під час війни збільшувати їх кількість не можна.
Як повідомлялося, в уряді розробили план із цифровізації військово-лікарської комісії з метою знизити черги та навантаження на поранених військових.