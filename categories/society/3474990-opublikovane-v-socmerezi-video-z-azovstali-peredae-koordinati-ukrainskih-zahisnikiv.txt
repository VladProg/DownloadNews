Ті, хто публікує відео з Маріупольського меткомбінату «Азовсталь», наражають українських військових на небезпеку.

Про це повідомив радник мера Маріуполя Петро Андрющенко в Телеграмі, передає Укрінформ.
«Ми постійно кажемо про те, що інформація - то зброя. Що не варто ганятись за незрозуміло чим, публікуючи відео з гарячих точок. Особливо - з Азовсталі. Вчора вискочило відео з середини заводу. Там, де могли, зупинили. Але не скрізь. Хтось перший оприлюднив, далі пішло… Не будьте, як вони. Не постіть нічого, не подумавши. Не наражайте військових на небезпеку», - написав Андрющенко.
Він зазначив, що тепер цей хтось має каятись публічно «перед хлопцями в Азовсталі, перш за все, тому що так передав по факту координати їх місцезнаходження в той час».
«В мене немає слів, лише злість на мисливців за лайками», - заявив Андрющенко та опублікував фотографію відповідного скану з телеекрану так званого телебачення «днр», де видно заводські споруди Азовсталі.

Раніше сьогодні, 4 травня, в ефірі телемарафону UAразом Маріупольський міський голова Вадим Бойченко повідомив, що наразі немає зв’язку з українськими захисниками на меткомбінаті «Азовсталь» і поки невідомо, що саме там відбувається.
Як відомо, агресія росії спричинила у Маріуполі одну з найбільших гуманітарних катастроф.
Маріуполь продовжують боронити бійці полку «Азов», Нацгвардії, українська морська піхота та мотострілки.