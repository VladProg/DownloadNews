Служба безпеки України (СБУ) повідомила про нову підозру митрополиту Черкаської єпархії УПЦ (МП), який під час домашнього арешту розпалював релігійну ворожнечу.

Як передає Укрінформ, про це повідомляє пресслужба СБУ.
"Служба безпеки встановила нові факти злочинної діяльності керівника Черкаської єпархії УПЦ (МП). Перебуваючи під домашнім арештом на час розслідування попередніх злочинів, він продовжив публічно розпалювати релігійну ненависть", - йдеться у повідомленні.

На початку цього року митрополиту було повідомлено про підозру за фактами заперечення збройної агресії РФ та поширення закликів до міжконфесійної ворожнечі.
Тоді суд обрав для нього запобіжний захід у вигляді домашнього арешту і розпочав розгляд матеріалів провадження по суті.
Однак це не зупинило митрополита, вдома він почав записувати провокативні відео, в яких повторював кремлівські наративи про релігійні громади в Україні.


Встановлено, що у своїх «зверненнях» фігурант зневажливо висловлювався про вірян та священнослужителів інших конфесій.
Також він намагався дискредитувати співробітників правоохоронних органів України, які проводили безпекові заходи на території релігійних громад області.
Після запису пропагандистських відео митрополит поширював деструктивний контент на «Ютуб-каналі» сайту Черкаської єпархії УПЦ МП. Тим самим він діяв на користь країни-агресора і намагався дестабілізувати суспільно-політичну обстановку в регіоні.
Ініційовані СБУ експертизи підтвердили факти злочинних дій митрополита.
Під час обшуків за місцем його проживання виявлено:
провокативне відео фігуранта; комп’ютерну техніку та мобільний телефон, які він використовував для запису і поширення ворожого контенту.
На підставі нових доказів митрополиту повідомлено про ще одну підозру за ст. 161 Кримінального кодексу України (порушення рівноправності громадян залежно від їх релігійних переконань, вчинене службовою особою повторно).
Наразі вирішується питання про обрання нового запобіжного заходу, але вже у вигляді тримання під вартою.
Триває розслідування всіх обставин злочину.
Як повідомлялося, СБУ з початку повномасштабної війни викрила понад 60 кліриків УПЦ (МП), які працювали на Російську Федерацію.
Фото: СБУ