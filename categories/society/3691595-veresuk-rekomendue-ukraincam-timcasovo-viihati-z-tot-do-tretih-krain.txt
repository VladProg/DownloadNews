Українцям на тимчасово окупованих росією територіях варто на певний час виїхати до третіх країн.

Про це віцепрем’єр-міністр – міністр з питань реінтеграції тимчасово окупованих територій України Ірина Верещук заявила у Телеграмі, передає Укрінформ.
"Українцям на ТОТ раджу або тимчасово виїхати до третіх країн, або готуватися: що робити, знаєте. Головне — берегти себе і дітей", — зазначила вона.
За словами Верещук, на тимчасово захоплених ворогом територіях нині "тривожно".
"Це і не дивно. Окупаційні чиновники ще мають трішки часу прибратися звідти. Деякі з них вже збирають речі. Було б добре, якби забрали із собою колаборантів. Але це вже як вийде", — зауважила міністр.
Як повідомляв Укрінформ, за даними мера Мелітополя Івана Федорова, на тимчасово захопленій території Запорізької області російські загарбники складають списки колаборантів, яких не можна випускати в разі відступу. Їх ліквідують або навмисне залишать українській владі.