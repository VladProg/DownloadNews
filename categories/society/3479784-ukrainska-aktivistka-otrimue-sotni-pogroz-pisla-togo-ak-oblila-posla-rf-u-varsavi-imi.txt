Інститут масової інформації повідомляє про погрози українській активістці Ірині Земляній, яка облила штучною кров’ю посла російської федерації в Польщі Сергія Андрєєва під час акції до 9 травня у Варшаві.

Як передає Укрінформ, про це виконавча директорка Інституту Масової Інформації (ІМІ) Оксана Романюк повідомила у Фейсбуці.
"Русня поклала сайт ІМІ масованою ДДОС-атакою. Настільки масованою, що наш сайт їм вдалося покласти вперше з початку війни", - ідеться у повідомленні.
В ІМІ запевняють, що скоро відновлять свою роботу, і продовжать документувати і викривати злочини росії проти медіа.
"Я пов'язую цей напад з акцією протесту, яка відбулася вчора у Варшаві, і в якій взяла участь наша медіаекспертка Ірина Земляна. Сама Ірина відучора отримує сотні погроз фізичною розправою від рашистів, і ми дуже переживаємо за її безпеку", - зазначила Романюк.
Як повідомлялось, 9 травня українські активісти у Варшаві завадили російському послу в Польщі Сергію Андрєєву покласти вінок на цвинтарі радянських воїнів: його облили штучною кров’ю.

Як пише ІМІ, прямо під час інтерв’ю на радіо до одної з організаторок акції Ірини Земляної підійшли польські правоохоронці. Вони взяли в неї її паспортні та контактні дані. Також дані взяли в інших учасників акції.
В свою чергу, польські урядовці і політики називають дії посла росії в Польщі Сергія Андрєєва, який у понеділок намагався покласти вінок до монумента радянським солдатам “провокативними”, а реакцію українців і українок на це “зрозумілою”.