Дітей, які народились у громадах, де через війну не оформлюють акти цивільного стану, можна зареєструвати онлайн.

Про це Міністерство з питань тимчасово окупованих територій повідомляє у Фейсбуці, передає Укрінформ.
“Малюків, які народилися в межах адміністративно-територіальної одиниці, де через війну державна реєстрація актів цивільного стану тимчасово не проводиться, можна зареєструвати онлайн”, - ідеться в повідомленні.
Зазначається, що для реєстрації потрібно надіслати копії документів (скановані або сфотографовані) на електронну адресу: birth@cv.minjust.gov.ua.
Зокрема, потрібно надіслати заяву про державну реєстрацію народження, складену в довільній формі, медичний документ, що є підставою для проведення державної реєстрації народження, копії паспорта та свідоцтва про шлюб.
З детальним переліком необхідних документів і порядком реєстрації можна ознайомитися на сайті Мін'юсту.
Як повідомляв Укрінформ, в Міністерстві з питань реінтеграції тимчасово окупованих територій поінформували, що при втраті паспорта, недійсних чи протермінованих документах повернутися додому можна за тимчасовим посвідченням особи на повернення в Україну. Його видають закордонні дипломатичні установи України.