Дружина Президента України Олена Зеленська оприлюднила поради щодо здорового медіаспоживання, створені у межах Всеукраїнської програми ментального здоров’я "Ти як?".

Як передає Укрінформ, про це вона повідомила у Телеграмі.
"Спускатися в укриття на час тривоги. Дбати про сон, відпочинок і їжу щодня. Додайте до цих базових потреб ще одну корисну звичку: стежити за тим, що споживаєте з медіа. Адже в умовах війни від достовірності інформації залежать життя", - зазначила перша леді.
За її словами, відповіді на питання про те, як фільтрувати новини та не дати їм множити стреси, містяться у простих порадах щодо здорового медіаспоживання, створених у межах програми "Ти як?".
По-перше, зауважила Зеленська, це перевірені джерела інформації. Ідеться про те, як контролювати підписки в соцмережах, де знайти "білий" список інформаційних ресурсів і чому, наприклад, швидкість новини не дорівнює якості - бо видання з репутацією завжди витрачають час на перевірку достовірності.
Також це вплив на емоційний стан. Медіа можуть спричиняти тілесні стресові реакції, виснажувати, адже травмують не лише події, а й повідомлення про них. Особливо обережно треба ставитися до новин про трагедії, якщо є подібний травматичний досвід, бо перегляд може стати тригером – ніби гачком підчепити й втягти у небажані переживання, підкреслила дружина Президента.
За словами Зеленської, це і захист від медіатравми. "Багато практичних порад: про глибоке дихання, що заспокоює, про масажування пальців тощо – ціла аптечка самодопомоги. Автори особливо радять не піддаватися хибному почуттю провини через перегляд контенту", - зазначила вона.
І загальною рекомендацією є те, що час за особистими правилами – це запорука ментального здоровʼя, зазначила перша леді.
Як повідомляв Укрінформ, Зеленська наголошує, що в Україні має бути створений комфортний простір для всіх травмованих війною людей.