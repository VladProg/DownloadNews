Від початку воєнних дій в Україні через службу зайнятості працевлаштовано майже 70 тис. людей. Загалом з початку року цифра сягає понад 120 тис. людей.

Про це під час брифінгу у львівському медіацентрі «Україна» сказала директор Державного центру зайнятості України Юлія Жовтяк, передає кореспондент Укрінформу.
«З початку року через службу зайнятості в Україні було працевлаштовано понад 120 тис. людей. Від початку війни працевлаштовано майже 70 тис. людей», — сказала Жовтяк.
За її інформацією, на сьогодні кількість зареєстрованих у службі зайнятості людей становить 308 тис., що на 20% менше в порівнянні з минулим роком. Допомогу із безробіття з них отримують 262 тис. українців.
Якщо порівнювати з даними на початок війни, то офіційно зареєстрованих в службі безробітних навіть поменшало на 2%.
«Таку більш-менш стабільну ситуацію саме в службі зайнятості можна пояснити тим, що наразі досить велика кількість людей працюють дистанційно або перебувають у простої. Можна говорити про те, що роботодавці намагаються залишити трудові відносини з працівниками і не звільняти їх», — наголосила очільниця Державного центру зайнятості.
Натомість офіційних даних, скільки працівників перебувають в режимі простою або продовжують працювати дистанційно, немає.
Також Жовтяк нагадала, що внутрішньо переміщені особи можуть розірвати трудові відносини з роботодавцем через службу зайнятості у випадку, коли останній припинив виконувати свої обов’язки.
«Для внутрішньо переміщених осіб, які отримали відповідний статус, законодавством передбачена можливість розірвати трудові відносини з роботодавцем, який або зник, або був ліквідований. Таким особам потрібно звернутися до найближчого центру зайнятості з заявою на ім’я роботодавця про припинення трудових відносин. Статус безробітного буде наданий людині наступного дня. Служба зайнятості бере на себе зобов’язання передати цю заяву безпосередньо роботодавцю, в пенсійний фонд та податкову службу», — зазначила Жовтяк.
Як повідомлялося, за різними оцінками експертів, на сьогодні втрачено від 30% до 50% економіки. Прогноз падіння ВВП також складає 30-50%. За словами Прем’єр-міністра Дениса Шмигаля, бізнес втратив понад 200 заводів, близько 17% бізнесів взагалі припинили свою роботу, а 60% підприємств працюють на рівні нижче довоєнного.