Верховна Рада прийняла закон, який вдосконалює боротьбу з тероризмом.

Про це написала у Телеграмі заступниця керівника фракції "Слуга народу", голова Комітету Верховної Ради з питань організації державної влади, місцевого самоврядування, регіонального розвитку та містобудування Олена Шуляк, передає Укрінформ.
Законопроєкт про внесення змін до Кримінального та Кримінального процесуального кодексів України у зв'язку з ратифікацією Додаткового протоколу до Конвенції Ради Європи про запобігання тероризму, а також до деяких законодавчих актів України щодо вдосконалення боротьби з тероризмом (№8146) передбачає впровадження європейських заходів у сфері протидії терористичній діяльності та міждержавний обмін інформацією про пасажирів на авіарейсах.
Так, перетин держкордону України з метою здійснення терористичної діяльності каратиметься позбавленням волі.
Звільнити ж людину від кримінальної відповідальності може: добровільна відмова від подальшої злочинної діяльності, інформування правоохоронний орган про цей злочин, сприяння запобіганню або припиненню терористичної діяльності.
Також з метою протидії переміщенню осіб, причетних до терористичної діяльності, СБУ може надавати іноземним партнерам вичерпну інформацію про осіб, які виїжджатимуть за кордон, написала Шуляк.
Як повідомлялось, Верховна Рада сьогодні прийняла закон, яким розширила повноваження поліції під час воєнного стану.