Рада Європи та Управління Верховного комісара ООН у справах біженців (УВКБ ООН) підкреслюють, що кожен, хто тікає від війни чи переслідування, або піддається ризику насильства, має право на захист та безпеку.

Про це йдеться у заяві з нагоди Всесвітнього дня біженців, 20 червня, розміщеній на сайті РЄ, повідомляє Укрінформ.
“Після майже чотирьох місяців з початку війни в Україні мільйони біженців перетнули кордони, багато інших стали внутрішньо переміщеними особами”, - констатують в Раді Європи
При цьому наголошується, що права людини мають важливе значення для безпеки та захисту таких осіб.
“Стандарти Ради Європи поширюються на кожного, хто цього потребує, з особливою увагою до прав людей, які перебувають у вразливих ситуаціях, таких як жінки та дівчата-мігрантки, біженці та особи, які шукають притулку, діти без супроводу та розлучені з дорослими діти, а також люди похилого віку”, - наголосила спеціальний представник генерального секретаря РЄ з питань міграції та біженців Лейла Каячик.
У свою чергу, представник УВКБ ООН у європейських інституціях у Страсбурзі Андреас Віснер наголосив, що кожен має право шукати безпеки та мати доступ до прав людини, хоч би ким він був, звідки прибув і коли був змушений тікати.
“Разом із Радою Європи та її державами - членами УВКБ ООН продовжує працювати над захистом права вимушено переміщених осіб”, - сказав він.
У заяві також зазначається, що План дій Ради Європи щодо захисту вразливих осіб у контексті міграції та надання притулку в Європі (2021 - 2025 роки) пропонує цілеспрямовані заходи та засоби для посилення спроможності держав - членів РЄ виявляти та усувати вразливі місця під час процедур надання притулку та міграції.
Як повідомляв Укрінформ, станом на 16 червня кількість українців, котрі виїхали за кордон з моменту російського вторгнення, перевищує 7,7 млн. Понад 3,3 млн біженців з України отримали в країнах ЄС статус тимчасового захисту.
Загальна кількість переміщених осіб у світі, згідно із звітом “Глобальні тенденції УВКБ ООН за 2021 рік”, досягла безпрецедентного рівня у понад 100 млн людей.
Фото: Conseil de l'Europe