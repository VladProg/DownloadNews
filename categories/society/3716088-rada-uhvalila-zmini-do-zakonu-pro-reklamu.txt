Верховна Рада ухвалила закон щодо імплементації норм європейського законодавства в українське законодавство шляхом імплементації окремих положень acquis Європейського Союзу у сфері аудіовізуальної реклами.

Про це народний депутат із парламентської фракції “Голос” Ярослав Железняк повідомив у Телеграмі, передає Укрінформ.
Він уточнив, що за ухвалення документа "Про внесення змін до Закону України "Про рекламу" щодо імплементації норм європейського законодавства у національне законодавство України шляхом імплементації окремих положень acquis ЄС у сфері аудіовізуальної реклами (Європейської конвенції про транскордонне телебачення, Директиви Європейського парламенту та Ради 2010/13/ЄС про аудіовізуальні медіапослуги від 10 березня 2010 року зі змінами, внесеними Директивою (ЄС) 2018/1808 від 14 листопада 2018 року) та до деяких інших законів" (№9206) проголосували 298 народних депутатів.
Так, закон передбачає заборону будь-якої реклами резидентів країни-агресора.
Також законодавчим актом забороняється вміщувати в рекламі твердження або зображення, які є дискримінаційними або розпалюють ненависть, ворожнечу, жорстокість до окремих осіб чи груп осіб за ознаками, зокрема, віку, етнічної належності, сексуальної орієнтації, інвалідності, за іншими ознаками.
Крім цього, передбачається збільшення до 20% квоти реклами в аудіовізуальних медіа, тобто, зокрема на ТБ (розраховується для часових проміжків з 6.00 до 18.00 та з 18.00 до 24.00).
Водночас регулюється дозвіл на рекламу пива, вина, сидру без додавання спирту з 22.00 до 06.00 на телебаченні та з 20.00 до 07.00 на радіо. Документом також затверджується, що спонсором реклами може бути товар, а не тільки торгова марка.
Очікується, що реалізація закону створить необхідні сучасні європейські умови для розвитку сфери реклами, на захист національних інтересів України та прав споживачів реклами, регулювання діяльності в сфері реклами відповідно до принципів прозорості, справедливості та неупередженості, стимулювання конкурентного середовища, рівноправності та технологічної нейтральності.
Як повідомляв Укрінформ, Верховна Рада 2 травня ухвалила в першому читанні законопроєкт "Про внесення змін до Закону України "Про рекламу" щодо імплементації норм європейського законодавства у національне законодавство України шляхом імплементації окремих положень acquis ЄС у сфері аудіовізуальної реклами (№9206).