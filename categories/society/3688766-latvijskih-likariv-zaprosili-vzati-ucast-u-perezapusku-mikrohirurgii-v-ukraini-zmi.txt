Латвійських хірургів Олафа Ліберманіса та Мартіньша Малзубріса, які вже рік працюють у нашій країні, запросили взяти участь у розвитку мікрохірургії в Україні, зокрема в підготовці фахівців.

Як повідомляє Укрінформ, про це Ліберманіс розповів в ефірі Латвійського телебачення.
За його словами, в умовах війни, перед обома латвійськими фахівцями стоїть завдання щодо перезапуску мікрохірургії в Україні, що включатиме і підготовку потрібних фахівців. Ліберманіс зазначив, що в Україні багато медиків з добрими навичками, які зможуть опанувати всі необхідні для мікрохірургії методики. Така підготовка вимагатиме близько шести місяців.
Латвійський мікрохірург розповів, що до роботи в умовах війни він готувався багато років:. «Ми чекали, що щось таке буде. Чекали вже з 2014 року і навіть раніше. Думали, де це розпочнеться – у нас чи в іншому місці. І нещадно тренувалися та готувалися – це був ключ до нашого успіху».
Малзубріс і Ліберманіс за рік великої війни провели 40% мікрохірургічних операцій, які здійснювалися в Україні. «Два дідки на старому мікроавтобусі зі списаним мікроскопом», - пожартував з цього приводу Ліберманіс.
Він також закликав розвивати військову медицину в Латвії, адже, за його словами, прогресу в цьому питанні не відбувається.
Укрінформ повідомляв про прибуття Малзубріса та Ліберманіса до України задля допомоги у проведенні операцій пораненим бійцям на початку березня минулого року. Тоді ж ішлося про те, що в Україні обладнано тренінговий зал, де проводяться навчальні семінари і майстер-класи для лікарів-травматологів і нейрохірургів для удосконалення майстерності у проведенні мікрохірургічних операцій.
Фото: Aija Kinca/Latvijas Televīzija