"Мапа Буданова" була продана на аукціоні за 14 млн грн, а кошти від продажу підуть на розвідувальні комплекси БПЛА для ГУР.

Про це передає Укрінформ із посиланням на волонтера Сергія Притулу.
Фонд Притули провів аукціон, на який було виставлено знамениту мапу "розділу Росії" з кабінету глави Головного управління розвідки Кирила Буданова. У результаті мапу було продано за 14 млн грн.
Виручені на аукціоні кошти підуть у фонд закупівлі п'яти комплексів БПЛА EOS C VTOL у рамках збору "Виявляємо – знищуємо!" для штурмових спецпідрозділів ГУР.

На мапі чорним маркером до складу України обведені Курська, Білгородська області та Кубань. На Калінінградській області написано "ФРН", на Карелії та північному заході – "Ф", на Кавказі – "Ічкерія", на центральних областях та частині Сибіру – "ЦАР", на Далекому Сході – "К", на Курильських островах – "Японія".