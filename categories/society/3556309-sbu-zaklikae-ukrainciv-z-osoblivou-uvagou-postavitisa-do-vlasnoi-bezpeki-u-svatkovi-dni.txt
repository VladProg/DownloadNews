Служба безпеки України закликає українців бути пильними і дотримуватися безпекових рекомендацій.

Як передає Укрінформ, про це СБУ повідомляє у Телеграмі.
«Під час важливих для українців свят - Дня Державного прапора і Дня Незалежності - кожен із нас повинен з особливою увагою поставитися до громадської та власної безпеки. Адже за шість місяців повноцінної війни ворог продемонстрував свою цинічну політику щодо мирного населення. Майже щодня з боку рф відбуваються запуски ракет, удари по цивільній і житловій інфраструктурі, що спричиняють загибель людей, руйнування та пожежі. Від них потерпають міста і села в будь-якому куточку України», - ідеться в повідомленні.
Як зауважили у СБУ, ворога особливо зачіпає незламність українських захисників та патріотизм. Тож, зважаючи на дії країни-терориста та її тяжіння до символізму, провокацій можна очікувати і в найближчі святкові дні.
СБУ закликає українців дотримуватися комендантської години, встановленої для вашого регіону; не ігнорувати сигнали повітряної тривоги і перебувати в укриттях; обмежити відвідування масових заходів у публічних і громадських місцях; повідомляти правоохоронні органи про підозрілі предмети та осіб, які перебувають у неналежних місцях.
Як повідомлялося, Президент Володимир Зеленський заявив, що цього тижня, коли Україна відзначатиме День Незалежності, росія може вдатися до особливої жорстокості.