Українські журналісти отримали п’ять нагород Free Media Awards 2022 року від норвезької фундації Fritt Ord та благодійного фонду ZEIT-Stiftung.

Про це повідомляє Укрінформ із посиланням на норвезьку фундацію Fritt Ord.
“Фотографи, відеооператори, журналісти, військові кореспонденти та ЗМІ в Україні ризикують життям, щоб висвітлити жорстоку загарбницьку війну росії в їхній країні. Цього року всі п’ять нагород Free Media Awards призначені для українських фотографів, журналістів і медіа на знак визнання їхніх зусиль для того, щоб задокументувати страждання і виклики, з якими стикається український народ через ворожі руйнування та воєнні злочини, скоєні російськими військами”, - йдеться у повідомленні.
Лауреатами стали фотографи Мстислав Чернов та Євген Малолєтка, журналістка та письменниця Наталя Гуменюк, інтернет-видання “Заборона”, фото- та відеокореспондент Андрій Дубчак та журналіст Владислав Єсипенко, який нині ув’язнений в окупованому Криму.
Крім того, особливе визнання присуджено українським фіксерам – за їхню неоціненну допомогу, яку вони надають міжнародним кореспондентам.
Церемонія нагородження відбудеться в Норвезькому Нобелівському інституті 17 жовтня 2022 року.
Премія призначена для журналістів зі Східної Європи та присуджується у межах спільного проєкту між Stiftelsen Fritt Ord у Норвегії та ZEIT-Stiftung у Німеччині.
Фото: Fritt Ord