На період воєнного стану військові та правоохоронці повинні будуть здати свої ДНК-дані. Нововведення пов'язане з прийняттям закону про державну реєстрацію геномної інформації людини.

Про це розповів у телемарафоні заступник міністра МВС Ігор Бондаренко, якого цитують в Телеграмі Міністерства внутрішніх справ, передає Укрінформ.
“Щодо обов'язкової реєстрації, є така норма, що на період дії воєнного стану відбираються зразки ДНК у військовослужбовців та співробітників правоохоронних органів. Тобто у представників тих професій, серед яких ми маємо найбільші втрати через агресію рф”, - зазначив Бондаренко.
Заступник міністра пояснив, що дані військовослужбовців не вносяться відразу в реєстр ДНК. Вони зберігаються в особових справах бійців і беруться лише тоді, коли є необхідність провести експертизу.
Як повідомляв Укрінформ, Верховна Рада ухвалила закон "Про державну реєстрацію геномної інформації людини" (№4265). Документом передбачено створення Електронного реєстру геномної інформації людини. Держателем бази визначено Міністерство внутрішніх справ.