Громадянку України - уродженку РФ, яка прославляла країну-агресора та закликала до зміни меж території України, засуджено до 10 років позбавлення волі з конфіскацією майна.

Про це повідомила у Телеграмі прокуратура Львівської області, передає Укрінформ.

Як зазначається, фігурантку «визнано винною у посяганні на територіальну цілісність і недоторканність України, а також у виправдовуванні, визнанні правомірною, запереченні збройної агресії РФ, глорифікації її учасників».
Обвинувачення у суді довело, що уродженка Росії через власний акаунт у забороненій в Україні соцмережі розміщувала матеріали, у яких закликала до зміни меж території України, виправдовувала злочинні дії окупантів, визнавала правомірним збройне вторгнення РФ. Окрім цього, фігурантка заперечувала тимчасову окупацію Криму, ідеологічно обґрунтовувала існування самопроголошених "республік".
Як повідомляв Укрінформ, військова контррозвідка Служби безпеки України та Державне бюро розслідувань затримали на Київщині російського агента, який намагався вступити до підрозділу Десантно-штурмових військ ЗСУ для збору розвідувальних даних на користь РФ.