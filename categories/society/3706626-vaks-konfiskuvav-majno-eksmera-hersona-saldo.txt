Вищий антикорупційний суд (ВАКС) конфіскував статки ексмера Херсона Володимира Сальдо, який перейшов на бік росії.

Відповідне рішення за позовом Міністерства юстиції суд ухвалив 9 травня, повідомляє ГО “Центр протидії корупції”.
Як зазначається, суд конфіскував у Сальдо зареєстроване у Коростишівському районі ПАТ "Каштан", яке займається видобутком декоративного та будівельного каменю, вапняку, гіпсу, крейди та глинистого сланцю, 30% транспортної компанії "Дельта Сервіс".
Окрім того, у Сальдо забрали готель та триповерхову будівлю у Херсоні, будинок площею 226 кв. м у Херсоні, квартири у Херсоні та Одесі, апартаменти площею понад 300 кв. м у Ялті, квартиру та два паркомісця в Ореанді, кілька земельних ділянок та автомобіль Volvo XC90.
Проте суд відмовився конфісковувати майно, записане на доньку Ірину, зокрема, зареєстровані в Херсоні ТОВ "Бебко" (мережа автосалонів, яка є дилером автівок Volvo) та ТОВ "Конка", що займається організацією дозвілля.
Як повідомлялося, 13 квітня Міністерство юстиції України подало позовну заяву до Вищого антикорупційного суду про застосування санкцій до колаборанта Володимира Сальдо, який у період окупації Херсона очолював т.зв. військово-цивільну адміністрацію Херсонської області.
Фото: Херсонські вісті