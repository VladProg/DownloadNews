У Німеччині наразі не спостерігають потоку українських біженців, до країни щомісяця прибуває близько 800 осіб.

Про це повідомив посол ФРН в Україні Мартін Єгер в інтерв’ю Укрінформу.
"Наразі ми не спостерігаємо потоку біженців з України. Але помічаємо, що українці все ще приїжджають до Німеччини, насамперед із Польщі. За оцінками, на цей час щомісяця прибуває близько 800 осіб", - сказав дипломат.
Він нагадав, що нині у Німеччині проживає понад мільйон українців. Посол ФРН відзначив, що їм раді в Німеччині й підтримують їх у міру можливостей.
"Ці люди також є чудовим капіталом для майбутнього, тому що надалі вони будуть містком між Німеччиною й Україною. Візьміть лише той факт, що 200 тисяч українських дітей ходять до школи в Німеччині, вивчають там німецьку мову і дуже добре знайомляться з нашою країною. Це окрилюватиме нашу майбутню співпрацю не тільки в економіці, а й у культурі та в інших сферах", - переконаний Єгер.
Посол ФРН зазначив, що українські біженці зараз отримують фактично такі самі соціальні виплати, як і місцеве населення, яке їх потребує.
"Ми вважаємо, що це виправдано. Наразі обговорюється питання, чи є сфери, в яких ці виплати потребують коригування.
Наведу невеликий приклад: якщо хтось живе в гуртожитку, то отримує там електроенергію, і тоді йому не потрібні додаткові виплати на електроенергію. Проте люди з України можуть розраховувати на те, що вони й надалі будуть отримувати належну підтримку в Німеччині", - запевнив дипломат.
Він поінформував, що з числа працездатних українських біженців наразі працевлаштовані майже 20%. За словами посла, це може бути пов'язано з тим, що 60% українців ще беруть участь у мовних та інтеграційних курсах.
"Саме по собі це добре, оскільки дозволяє цим людям вийти на ринок праці на кваліфікованому рівні", - вважає посол.
Єгер також повідомив, що минулого року уряд ФРН витратив 2 мільярди євро на виплати для українців у Німеччині, цьогоріч ця цифра може сягнути 2,75 мільярда євро.
"Ми розглядаємо це як частину нашої великої загальної підтримки боротьби України за свободу", - зазначив він.
Як повідомлялося, за даними Євростату, станом на 30 вересня 2023 року статус тимчасового захисту в країнах ЄС мали 4 млн 186,17 тисяч осіб, які залишили Україну з початку війни.