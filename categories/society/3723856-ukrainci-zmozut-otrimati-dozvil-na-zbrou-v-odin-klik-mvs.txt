В Україні 23 червня має відбутися запуск Єдиного реєстру зброї, але громадяни уже зараз можуть протестувати його онлайн.

Про це у Телеграмі поінформувала пресслужба Міністерства внутрішніх справ, передає Укрінформ.
“23 червня – запуск Єдиного реєстру зброї, але ми запрошуємо вас уже зараз протестувати його! Для цього необхідно перейти сюди. Так ви зможете ознайомитися з функціоналом реєстру ще до його офіційного запуску”, - йдеться у повідомленні.
У МВС поінформували, що від того дня, коли відбудеться запуск цього реєстру, отримати цифрову послугу у сфері обігу зброї (дозвіл на зброю — ред.) можна буде без відвідування органу Нацполіції.

Люди зможуть подати документи через “Єдине вікно громадянина” або безпосередньо у магазині з продажу зброї.
“Щоб подати документи через “Єдине вікно громадянина”, необхідно: зайти на портал “Єдине вікно громадянина”, авторизуватися; оформити заявку; прикріпити пакет необхідних документів; додати сканкопії; завірити копії електронним підписом; надіслати заявку”, - заявили у МВС.
Для того, щоб подати документи на зброю у магазині, громадянам, необхідними є особисте звернення до магазину, надання пакета необхідних документів, опрацювання заяви, продавець магазину надішле заяву до поліції.
Як повідомлялося, 25 травня міністр внутрішніх справ України Ігор Клименко заявив, що Єдиний реєстр зброї запрацює 23 червня.
Перше фото: Pexels