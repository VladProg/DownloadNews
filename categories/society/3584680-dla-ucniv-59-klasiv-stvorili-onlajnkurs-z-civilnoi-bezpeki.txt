Для учнів 5-9 класів розроблений онлайн-курс з цивільної безпеки та підготовки до надзвичайних ситуацій.

Про це повідомляє Міністерство освіти та науки, передає Укрінформ.
"Державна служба України з надзвичайних ситуацій спільно з Фондом «Східна Європа» в межах Програми «Онлайн-заняття з безпеки для дітей» розробила освітній онлайн-курс «Цивільна безпека та підготовка до надзвичайних ситуацій» для учнів 5–9 класів", - йдеться у повідомленні.
Зазначається, що в курсі поєднано елементи комп'ютерної гри «Minecraft» із навчальним матеріалом, що має зробити його цікавішим для слухачів та сприятиме легшому засвоєнню інформації.
Метою курсу є надання теоретичних знань з основ цивільного захисту та практичних навичок реагування на надзвичайні ситуації.
Серед тем, які розглядаються, визначення надзвичайної ситуації, вибухонебезпечні предмети, сезонні небезпеки на водоймах, сезонні небезпеки в горах, пожежі, укриття, побутові надзвичайні ситуації, обвал будівель, радіаційний, біологічний, хімічний захист.
Слухачі, які успішно опанують курс, отримають сертифікат про його проходження. Для цього необхідно скласти проміжні тести до лекцій та фінальний тест.
Курс доступний за посиланням.
Онлайн-курс створено Фондом Східна Європа в межах Програми «Онлайн-заняття з безпеки для дітей».