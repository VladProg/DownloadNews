Державне бюро розслідувань відкрило кримінальне провадження за фактом розкрадання майна аеропорту «Київ» у перші дні повномасштабної війни.

Як передає Укрінформ, про це ДБР повідомляє у Телеграмі.
«В умовах військової агресії рф проти України дуже важливо перевіряти факти перед тим, як розповсюджувати «зраду» на кшталт «проти генерала порушили справу за захист аеропорту», - підкреслили у ДБР і запевнили, що не займались і не займатимуться переслідуванням військових, які віддано захищають Батьківщину, але рішуче припинятимуть спроби деяких осіб нажитись на війні.
Як зауважили в ДБР, Бюро дійсно відкрило кримінальне провадження за фактом розкрадання майна летовища. У межах розслідування кримінального провадження, порушеного за ч.5 ст. 426-1 Кримінального кодексу України (перевищення військовою службовою особою влади чи службових повноважень) перевіряється інформація щодо обґрунтованості наказів військовим щодо вилучення транспортних засобів аеропорту та іншого майна.
Також досліджується правомірність наказу здійснити пошкодження злітно-посадкових смуг аеропорту, що не обумовлювалось військовою необхідністю. Розслідування триває, зауважили в ДБР.
Як повідомлялося, за даними ЗМІ, слідчі Державного бюро розслідувань розслідують діяльність колишнього першого заступника командувача Сил спеціальних операцій та колишнього заступника секретаря Ради національної безпеки і оборони Сергія Кривоноса навесні 2022 року, коли він за погодженням з начальником Генштабу Валерієм Залужним відповідав за оборону міжнародного аеропорту "Київ".
У Генеральному штабі Збройних сил України заявили, що генерал-майор запасу Сергій Кривонос під час широкомасштабного вторгнення росії був призначений головнокомандуквачем ЗСУ керувати обороною аеропорту «Київ» як доброволець.
Також у Генштабі підкреслили, що ДБР не може та не здійснює комунікацію з військовими підрозділами шляхом надсилання будь-яких телеграм, а лише у визначений законодавством спосіб - через листування. На даний час таке листування відбувається лише з Міністерством оборони та Генштабом ЗСУ виключно з метою з’ясування фактів та обставин, які мали місце безпосередньо в ході оборони аеропорту «Київ» з 24 лютого по 3 квітня. Уся запитувана інформація надана ДБР встановленим порядком.