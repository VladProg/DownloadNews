Сенат Франції схвалив резолюцію про визнання Голодомору 1932-1933 років геноцидом українського народу.

Про це повідомив голова МЗС України Дмитро Кулеба у Твіттері, передає Укрінформ.
"Сенат Франції щойно визнав Голодомор 1932-1933 років геноцидом українського народу. Я вдячний французьким сенаторам за це історичне голосування, яке відновлює справедливість та вшановує пам'ять мільйонів жертв. Такі злочини ніколи не повинні повторитися і ніколи не повинні бути забуті", – написав Кулеба.
Президент Володимир Зеленський назвав це рішення Сенату Франції важливим кроком на шляху до відновлення історичної справедливості.
«Вітаю історичне рішення французького Сенату щодо визнання Голодомору 1932-1933 рр. геноцидом українського народу. Вдячний усім сенаторам, які ініціювали й підтримали резолюцію. Черговий важливий крок на шляху до відновлення історичної справедливості та увічнення пам‘яті мільйонів закатованих голодом українців», - написав глава держави у Твіттері.
Як повідомляв Укрінформ, раніше нижня палата французького парламенту - Національна асамблея, визнала Голодомор 1932-1933 років геноцидом українського народу.
Фото: senat.fr