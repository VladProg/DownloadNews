Судовий процес у Міжнародному кримінальному суді в Гаазі щодо руйнування Каховської ГЕС може бути можливий, якщо з'являться докази того, що конкретні особи віддали наказ про знищення греблі.

Про це в ексклюзивному коментарі кореспонденту Укрінформу в Гаазі сказав старший юрисконсульт Greenpeace International Деніел Сімонс.
“Йде активна кампанія щодо визнання “екоциду” міжнародним злочином, але міжнародне співтовариство поки що не досягло згоди щодо цього. Однак стаття 8(2)(b)(iv) Римського статуту Міжнародного кримінального суду (МКС) кваліфікує як злочин навмисне вчинення нападу, усвідомлюючи, що це завдасть “масштабної, довготривалої та серйозної шкоди навколишньому природному середовищу, що буде вочевидь надмірною в порівнянні з конкретною та безпосередньо очікуваною загальною військовою перевагою”. Таким чином, судовий процес щодо воєнних злочинів у Гаазі може бути можливий відповідно до існуючих положень законодавства, якщо з'являться докази того, що конкретні особи віддали наказ про знищення дамби. Можуть бути й інші механізми підзвітності, ми не проводили повного дослідження можливостей”, - сказав він.
Як повідомлялося, у ніч проти 6 червня російська армія підірвала греблю Каховської ГЕС. У зоні небезпеки на Херсонщині продовжуються рятувальні роботи та заходи з евакуації населення з місць затоплення.
Особливо критичною ситуація залишається на тимчасово окупованих територіях, де росіяни залишили мирне населення без жодної допомоги, в той час, як доступ рятувальних служб України до цих людей є вкрай ускладненим або неможливим.
Фото: Planet Labs