Сертифікат про вакцинацію від коронавірусу COVID-19 відтепер не зникатиме з додатку Дія в разі завершення його терміну, а буде лише недійсним.

Про це повідомляє Міністерство цифрової трансформації України у Фейсбуці, передає Укрінформ.
«Раніше COVID-сертифікати, у яких закінчився термін дії, зникали із застосунку. Тепер вони залишатимуться в Дії, але будуть недійсними. Таке оновлення ми створили для того, щоб вся історія вакцинації від COVID-19 залишилася в смартфоні», - йдеться в повідомленні.
Зазначається, що тепер люди, які евакуювалися в безпечніші регіони країни чи за кордон, можуть довести, що пройшли вакцинацію, або зробити бустерну дозу, якщо ще не робили.
У міністерстві нагадали, що COVID-сертифікати в Дії взаємовизнані з Європейським Союзом. Це означає, що таким сертифікатом можна вільно користуватися за кордоном.
Як повідомлялось, у Закарпатській, Івано-Франківській, Львівській, Рівненській та Тернопільській областях відновлюються виїзди мобільних бригад для вакцинації від COVID-19.