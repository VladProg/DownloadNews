У Києві відбувся прем‘єрний показ документального фільму «Щоденник Монастирського» з ексклюзивними відео з особистого архіву трагічно загиблого міністра внутрішніх справ України.

Про це повідомляє кореспондент Укрінформу.
"Ми працювали над цим фільмом майже пів року. Десь наприкінці весни цього року до мене звернулася моя добра знайома Леся Червінська. Вона запропонувала ідею фільму про Дениса Анатолійовича. Попри те, що він був міністром внутрішніх справ, про те, якою він був людиною знало дуже мало людей. Він робив дуже багато, зокрема, і в напрямку збереження культурної спадщини, нашої історії. Тому нашій команді захотілося розказати маловідому історію Дениса Монастирського для широкої аудиторії", - розповів продюсер фільму Акім Галімов.
Він зазначив, що Монастирський був дуже нетиповим політиком для України. За словами продюсера, він був цивільним у силовому відомстві, і спосіб його мислення відрізнявся від того, як до того функціонувало міністерство.






Допрем’єрний показ документального фільму “Щоденник Монастирського” / Фото: Руслан Канюка, Укрінформ




















































"Тому хотілося його показати, як звичайну людину, яка опинилася на чолі великого міністерства, ще й на початку повномасштабного вторгнення. Ми точно не хотіли робити такий фільм, щоб люди плакали, коли його дивилися. Бо Денис Монастирський мав настільки потужну харизму і настільки специфічне бачення життя, бачення людської природи, і навіть смерті. В цих відеощоденниках він дуже багато говорить про смерть і про те, як потрібно ставитись до смерті. Тому нам більше хотілося його показати, як людину цілеспрямовану, як людину, яка завжди закликала брати відповідальність за себе, за своє життя у свої руки, і закликала людей змінювати життя", - сказав Галімов.
Радниця Дениса Монастирського Леся Червінська зауважила, що в цьому фільми показана його глибока душа, його любов до України, до нашої історії та любов до людей.
"Мало хто знає його, як особистість, як людину. Ми знаємо більше про трагедії, на які він приїжджав. Він завжди був там, де біль, проблема, тривога, зруйновані будинки, де бої. Він їхав туди, де була потрібна мотивація для людей з його системи. Він мав величезну повагу до людей. Він з усіма знаходив спільну мову, це був його видатний талант. І в цьому фільмі ми хотіли показати його таким, яким його мало знають", - зазначила Червінська.
У фільмі про Дениса Монастирського розповідають його дружина Жанна, мама Алла, чинний глава МВС Ігор Клименко, глядачі також побачать ексклюзивний коментар Президента України Володимира Зеленського.
Уже 17 листопада фільм покажуть на телеканалі "1+1 Україна" в ефірі загальнонаціонального телемарафону. Далі фільм буде доступний на Ютубі.
У фоє кінотеатру була представлена фотовиставка "Перерваний політ" військового фотографа, лейтенанта НГУ Миколи Анацького, який супроводжував Дениса Монастирського під час його роботи у МВС та разом з ним трагічно загинув у авіатрощі.
Як повідомлялося, 18 січня у Броварах упав гелікоптер Державної служби з надзвичайних ситуацій. На борту перебувало керівництво Міністерства внутрішніх справ, зокрема очільник відомства Денис Монастирський і його перший заступник Євгеній Єнін.
Унаслідок авіакатастрофи загинули 14 людей, у тому числі екіпаж і всі пасажири гелікоптера.