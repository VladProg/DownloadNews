Апеляційний суд залишив у силі рішення про притягнення екскерівника Департаменту державних закупівель Міністерства оборони Богдана Хмельницького до адміністративної відповідальності за правопорушення, пов‘язане з корупцією.

Про це повідомляє Національне агентство з питань запобігання корупції, передає Укрінформ.
«Київський апеляційний суд підтвердив рішення Солом’янського районного суду м. Києва у справі про притягнення колишнього керівника Департаменту держзакупівель та постачання матеріальних ресурсів Міністерства оборони України Богдана Хмельницького до адміністративної відповідальності за правопорушення, пов‘язане з корупцією. Апеляційна інстанція дослідила доводи апеляційної скарги захисника експосадовця та підтвердила факт правомірності вимог НАЗК», - йдеться у повідомленні.
Як повідомляв Укрінформ, НАЗК 3 травня внесло Богдана Хмельницького до Єдиного державного реєстру осіб, які вчинили корупційні або пов’язані з корупцією правопорушення, що стало наслідком його притягнення до дисциплінарної відповідальності за результатами розгляду Міноборони припису НАЗК.
Наприкінці 2022 року під час перевірки організації роботи з питань запобігання корупції у Міністерстві оборони НАЗК витребувало матеріали та аудиторський звіт процесу закупівель товарів, робіт та послуг в умовах воєнного стану, який проводився в очолюваному на той момент Хмельницьким департаменті.
Хмельницький надіслав до НАЗК листа, в якому заявив про неможливість надання звіту нібито через його відсутність. Проте НАЗК встановило факт його ознайомлення під підпис із цим звітом задовго до того, як він надав недостовірну інформацію НАЗК, у зв’язку з чим був складений протокол про вчинення пов’язаного з корупцією правопорушення.
Фото з відкритих джерел