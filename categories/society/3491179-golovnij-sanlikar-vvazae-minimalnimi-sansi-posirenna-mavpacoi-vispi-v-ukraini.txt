Ймовірність поширення в Україні вірусу мавпячої віспи дуже мала.

Про це заявив заступник міністра охорони здоров'я, головний державний санітарний лікар Ігор Кузін, передає Укрінформ з посиланням на Міністерство охорони здоров'я.
«Шанси поширення мавпячої віспи на території України дуже малі. Дійсно, зараз у світі, зокрема у країнах Європейського Союзу, зареєстровано 258 випадків (включно з підозрами на це захворювання). Проте Україна не є транзитною країною для подорожей у країни Африки. Разом із тим, вірус дійсно є стабільним, не так швидко мутує, як, до прикладу, коронавірус, і перебіг є доволі легкий, набагато легший, ніж у натуральної віспи», — наголосив головний державний санітарний лікар.
Як зазначають в МОЗ, українська система охорони здоров’я вже має вказівки, як діагностувати це захворювання, та перебуває на етапі моніторингу цієї ситуації.
За даними міністерства, станом на 24 травня в Україні випадки мавпячої віспи не зафіксовані.
«Я б хотів наголосити, що для того, щоб заразитися треба тривалий контакт з інфікованою людиною. Зараз це доволі малоймовірно, враховуючи те, що зараз туристичних маршрутів доволі обмежена кількість», — підкреслив Кузін.
Він наголосив, що українці, які повертаються додому з-за кордону ,не становлять загрози для поширення вірусу мавпячої віспи.
За його словами, система епідеміологічного нагляду у кожній країні передбачає детальне розслідування випадків захворювання та відстеження контактних осіб. Це означає, що навіть якщо виникне ситуація, за якої наш громадянин матиме контакт із людиною, інфікованою цим вірусом, або сам захворіє, то до повного одужання він не зможе залишити країну перебування.
Як повідомляв Укрінформ, Європейський центр з попередження і контролю захворювань (ECDC) вважає низьким ризик масштабного поширення мавпячої віспи серед населення.