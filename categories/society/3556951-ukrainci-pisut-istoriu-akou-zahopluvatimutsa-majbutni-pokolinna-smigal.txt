Україна стала синонімом хоробрості та відваги українці пишуть історію, якою захоплюватимуться майбутні покоління.

Як передає Укрінформ, про це ідеться у привітанні Прем’єр-міністра Дениса Шмигаля з Днем Незалежності, опублікованому на Урядовому порталі.
"Сьогоднішня дата знаменує не лише 31-річчя відновлення Незалежності України, але й рівно пів року героїчної боротьби українського народу проти рашистських загарбників. Україна виборювала свою незалежність століттями, і продовжує відстоювати її зараз в розв’язаній росією повномасштабній війні. Ми б’ємося за нашу землю, за нашу історію та цінності, за людей”, - підкреслив Шмигаль.
Він наголосив, що Збройні сили України - "це вістря спису, яким ми вражаємо ворогів. Шана й повага кожному, хто віддав своє життя за Незалежність України. Їхній подвиг і слава - вічні. Так само як і подвиги тих, хто зараз на передовій продовжує боронити свій дім і свою Батьківщину”.
“Кожен на своєму місці бореться за нашу незалежність і наближає перемогу. Медики, рятувальники, енергетики, залізничники - усі, хто в найважчі часи робив свою роботу, був на своєму місці, допоміг і допомагає зберегти нашу славетну Україну. Кожен, хто продовжує працювати й підтримувати економіку, хто дає робочі місця й віру в краще майбутнє. Всі разом ми сила, яку неможливо здолати. Від Ужгорода до Луганська. Від Чернігова до Ялти”, - зауважив Прем’єр-міністр.
За словами Шмигаля, “31 рік - це тільки початок. Новий початок для кожного з нас, аби після перемоги відновити країну, достойну наших дітей та онуків. Квітучу, вільну, європейську Україну, у якій безпечно та комфортно жити, престижно працювати й навчатися, у яку перспективно інвестувати. Це мрія, в яку повірили українці 31 рік тому, і це мета, яку ми з вами й пліч-о-пліч з нашими міжнародними союзниками поступово здобуваємо”.
“Нам є чим пишатися перед світом, і сьогодні ми як ніколи відчуваємо гордість за нашу державу. Україна стала синонімом хоробрості та відваги. Саме ми пишемо історію, якою захоплюватимуться майбутні покоління. Наша віра у перемогу міцна й непохитна. Бо ми воюємо не заради ненависті до нашого ворога, а через любов до своєї Батьківщини та близьких”, - наголосив Шмигаль.
Прем’єр-міністр заявив: “Не ми розв’язали цю війну, але нам її закінчувати. І не тільки на фронті”.
“росія думала, що вона нерушима скеля. Тож згадаємо видатні слова класика: “Лупайте сю скалу! Нехай нi жар, нi холод Не спинить вас! Зносiть i труд, i спрагу, й голод, Бо вам призначено скалу сесю розбить”, - процитував Шмигаль “Каменярів” Івана Франка.
“Віримо у перемогу українського війська. Віримо в Україну. Працюємо на благо України та її майбутнього. З Днем Незалежності, Україно!”, - наголосив Прем’єр-міністр.
Як повідомляв Укрінформ, 24 серпня 2022 року Україна святкує 31-у річницю проголошення незалежності.