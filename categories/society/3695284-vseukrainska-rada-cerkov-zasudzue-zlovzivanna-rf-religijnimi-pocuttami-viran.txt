Всеукраїнська рада церков і релігійних організацій заявила про невідворотність покарання для осіб, які допомагали росії, незалежно від їхньої конфесії чи сану, а також засудила діяльність релігійних організацій, якими керують із рф.

Як передає Укрінформ із посиланням на пресслужбу ВРЦіРО, про це йшлося під час зустрічі представників Всеукраїнської ради церков з Головою Верховної Ради Русланом Стефанчуком.
"ВРЦіРО одностайно заявила про невідворотність покарання для всіх осіб, причетних до сприяння ворогу та державної зради, незалежно від того, до якої конфесії і церкви вони належать та чи мають якийсь сан", - йдеться в повідомленні.
Представники Ради церков наголосили на неприпустимості діяльності в Україні будь-яких організацій, зокрема релігійних, центри та керівництво яких знаходяться в російській федерації. Вони також підкреслили, що представники всіх релігій рівні перед законом.
Члени ВРЦіРО також закликали державні та правоохоронні органи робити все можливе, щоби не допустити дестабілізації суспільно-політичної ситуації в Україні.


Представники ВРЦіРО також зазначили, що у питаннях Національного заповідника «Києво-Печерська лавра» держава насамперед захищає інтереси України та українського народу, що полягають у тому, щоб Лавра функціонувала саме як православний монастир, відкритий для українських вірян.
"Під час війни, спричиненої російською невиправданою агресією, в Україні зберігається високий рівень свободи віросповідання, відсутні переслідування за релігійною ознакою, продовжують діяти демократичні інститути та процедури", - зауважили у ВРЦіРО.
Як повідомляв Укрінформ, Голова Верховної Ради Руслан Стефанчук за результатами зустрічі отримав листа від ВРЦіРО на підтримку законопроєкту № 8371, який не допускатиме діяльність будь-яких релігійних організацій із центрами впливу в росії.