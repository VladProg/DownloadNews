Рух поїздів на ділянці Мостиська — Медика відновлено, втім ремонтні роботи на ділянці польської залізниці до Перемишля тривають.

Як передає Укрінформ, про це повідомляє Укрзалізниця в Телеграмі.
Зазначається, що пасажирів поїздів №36/35 та №54/53 від ст. Медика безкоштовним автобусним трансфером доставлено до Перемишля з можливістю пересісти на автобус до Кракова.
Для пасажирів поїзда №32/31 очікується аналогічний трансфер від ст. Медика.
Пасажирам, які очікують на посадку на нічні поїзди до Львова, Києва та Одеси від станції Перемишль, пропонується дістатися автобусними шатлами від вокзалу до станції Медика з подальшою посадкою на один з нічних поїздів.
Також за квитками на нічні поїзди можлива посадка на поїзд Інтерсіті+ №706 у міру доступності місць у поїзді.
"Пасажирам, що прибуватимуть в Україну після значної затримки на кордоні, залізничники організують зручні пересадки та — за допомоги партнерів з WCK — харчування по станції Львів. Прохання до пасажирів звертатися по деталі до начальника поїзда або старшого стюарда", - запевняють в Укрзалізниці.
Раніше Укрзалізниця інформувала про затримку поїздів до Перемишля орієнтовно на 12 годин через ремонтні роботи на польській залізниці.