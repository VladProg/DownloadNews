Абсолютна більшість українців хотіли б будувати своє майбутнє життя в Україні.

Про це свідчать результати опитування, проведеного Фондом «Демократичні ініціативи» імені Ілька Кучеріва спільно з Центром політичної соціології, передає Укрінформ.
Відповідно до результатів опитування, своє майбутнє життя в Україні хочуть будувати 89% респондентів. Це стосується тих, хто лишився в Україні до сьогодні, оскільки опитування не проводилося серед громадян, які виїхали за кордон після початку повномасштабного вторгнення.
Частіше виявляють бажання будувати своє майбутнє за кордоном молодше покоління. Відмінності є статично значущими, але розмір різниці між групами не виглядає загрозливою тенденцією. Наявність роботи чи оцінка свого поточного матеріального стану не справляють вагомого впливу на бажання респондентів будувати своє майбутнє життя в Україні.
Опитування показує, що виїзд за кордон для возз’єднання із родиною не є актуальним для більшості українців. Близько чверті респондентів у центральному та східному, 17% у південному макрорегіонах відповіли, що не хотіли б їхати до родин. Соціологи вважають, що такий результат варто інтерпретувати не як небажання цих людей побачити своїх рідних, а як бажання, аби їх рідні повернулися в Україну.
Щодо пріоритетів держави у післявоєнній відбудові, запити громадян є прогнозованими: відновлення економіки, енергетичної та іншої цивільної інфраструктури, житла, а також забезпечення безпеки громадян.
Заслуговує уваги один із пріоритетів, який може вплинути і на мотивацію громадян будувати своє майбутнє життя в Україні – боротьба з корупцією в органах влади, про яку респонденти згадували найчастіше, хоч і без значного відриву від інших опцій за частотою згадувань.
Опитування проведено Фондом «Демократичні ініціативи» імені Ілька Кучеріва спільно з Центром політичної соціології методом face-to-face протягом 5–15 червня 2023 р. Опитано 2001 респондент віком від 18 років у всіх регіонах, контрольованих України, де не ведуться бойові дії. Максимальна випадкова похибка вибірки не перевищує 2,3%.