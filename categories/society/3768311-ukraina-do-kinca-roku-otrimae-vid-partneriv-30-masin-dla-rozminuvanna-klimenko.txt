Україна до кінця 2023 року отримає близько 30 машин механізованого розмінування від міжнародних партнерів.

Про це міністр внутрішніх справ України Ігор Клименко розповів у коментарі Укрінформу.
"Ми отримаємо від міжнародних партнерів ще близько 30 машин механізованого розмінування до кінця року. Відповідно у системі МВС їх стане 45. Зараз працюють 15", – сказав Клименко.
Він підкреслив, що Фонд Баффета наразі надав Україні найбільше машин механізованого розмінування – вісім уже використовуються за призначенням, ще кілька очікуються незабаром. Окрім того, за словами міністра внутрішніх справ, Швейцарія та Японія активно допомагають Українській державі у сфері розмінування. При цьому Клименко зауважив, що українська влада працює над залученням більшої кількості компаній, які можуть посприяти Україні в цьому процесі.
Водночас він додав, що для розмінування території України також планують використовувати вітчизняні машини. "Міністерство внутрішніх справ спільно з Міністерством з питань стратегічних галузей промисловості і Міністерством економіки вже протестували деякі вітчизняні машини механізованого розмінування", – поінформував міністр внутрішніх справ.
Клименко висловив сподівання, що після проходження сертифікації машини, вироблені на двох відповідних підприємствах, зможуть використовуватися для розмінування.
Як повідомлялося, Прем'єр-міністр Денис Шмигаль заявив, що потенційно замінованими в Україні наразі залишаються 174 тис. кв. км, на очищення яких територій буде витратити понад 37 млрд дол.