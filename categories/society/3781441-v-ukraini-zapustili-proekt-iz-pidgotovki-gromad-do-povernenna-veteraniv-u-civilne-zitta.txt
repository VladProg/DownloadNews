ГО "Простір можливостей" спільно з Всеукраїнською асоціацією громад за підтримки Міжнародного фонду "Відродження" запускають Всеукраїнський проєкт із підготовки громад до повернення ветеранів та ветеранок у цивільне життя.

Про це на пресконференції в Укрінформі повідомила директор проєктів ГО "Простір можливостей" Оксана Коляда.
У рамках проєкту планується проведення для десятьох відібраних громад з різних куточків країни стратегічних сесій, за результатами яких буде сформовано план імплементації ветеранської політики. Він буде інтегрований у розвиток стійкості громади, посилення місцевої безпеки, місцевого соціального і економічному розвитку. Крім того, планується вивчення місцевих програм підтримки ветеранської політики на предмет їхньої ефективності, а також залучення в роботу ветеранських просторів у громадах як один з ефективних інструментів реінтеграції ветеранів у цивільне життя.

"Ветерани повертаються до родин, в громади, трудові колективи. Громада – це те перше місце, куди після демобілізації упродовж якогось часу повернуться тисячі людей”, – зазначила Коляда.
Вона підкреслила, що цей проєкт присвячений тому, аби уже готувати громади до повернення ветеранів, ветеранок і підтримку їхніх родин уже зараз.
Крім того, одним із головних завдань проєкту є інформаційно зламати міфи про ветеранів, змінити дизайн мислення голів громад для того, щоб вони бачили перспективу у людях, які повертаються з фронту.
"Зміна нашої ідентичності, формування нашої нової культури, нації захисників, воїнів. Це важливо розвивати через програми вшанування, підтримки, пам'яті, гідного вшанування як живих, так і полеглих наших героїв", – зауважила Коляда.
Проєкт також включає у себе дослідницький момент. "Ми досліджуємо все, що є в громадах, і формуємо "профіль" громади. Все, що стосується кількості ветеранів, їхніх родин, які є бюджетні програми, з чого вони складаються тощо", – сказала директор проєктів ГО "Простір можливостей".
Навчальний компонент проєкту передбачає виїзд команд в саму громаду. "Ми не обмежуємось працівниками або членами управлінської команди громади, ми будемо запрошувати і громадський сектор і бізнес, який присутній в громаді", – зазначила Коляда.
Крім того, у ході проєкту 100 голів громад та старост сіл з усієї України пройдуть навчання з розробки та реалізації ветеранських політик.
"Ветерани – це майбутній рушій нашої країни, це можливості, розвиток на рівні держави, на рівні громади. Це агенти змін. Вони мають надзвичайний досвід, які проявили надзвичайну звитягу. Вони мають що сказати про майбутнє своєї держави. Ми хочемо, щоб вони мали можливості це майбутнє формувати, розвиватися та розвивати середовища навколо себе. Це не тільки національний рівень, це й рівень громад", – підкреслила член МФ "Відродження" Ольга Гальченко.

Проєкт триватиме рік.
Як повідомляв Укрінформ, за підсумками чергової хвилі подачі заяв на гранти для ветеранів 19 переможців отримають кошти від держави на старт або розвиток бізнесу на 8,2 млн грн.