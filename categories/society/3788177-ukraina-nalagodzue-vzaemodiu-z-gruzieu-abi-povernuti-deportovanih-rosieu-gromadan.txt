Україна налагоджує з Грузією взаємодію, спрямовану на повернення громадян, які відбували покарання в місцях позбавлення волі на тимчасово загарбаних Росією територіях та були депортовані до країни-агресорки.

Про це повідомило Міністерство з питань реінтеграції тимчасово окупованих територій за підсумками засідання Координаційного штабу з питань забезпечення виїзду громадян України з ТОТ, передає Укрінформ.
За даними відомства, Міністерство внутрішніх справ України вже провело консультації з грузинськими правоохоронними органами й органами юстиції щодо узгодження механізму повернення на батьківщину згаданих громадян.
У результаті спільних консультацій між МВС та МЗС України з грузинською стороною налагоджена комунікація з використанням різних каналів зв’язку: запити правоохоронних органів, оперативний обмін інформацією, дипломатичні канали тощо.
«Наявність сталої комунікації між відомствами двох країн дасть змогу українцям, які відбували покарання у місцях позбавлення волі на ТОТ і були депортовані на територію рф, законно повертатися на Батьківщину через територію Грузії», – зауважили в Мінреінтеграції.
Як повідомляв Укрінформ, за інформацією уповноваженого Верховної Ради з прав людини Дмитра Лубінця станом на вересень, Російська Федерація депортувала на свою територію 3,5 тисячі ув’язнених, які відбували покарання на тимчасово загарбаних територіях України.
На початку жовтня група колишніх українських в'язнів з Херсона намагалася перетнути російсько-грузинський кордон, щоб надалі повернутися на територію України. Однак до Грузії чоловіків не пустили, пославшись на необхідність спершу отримати відповідь від українського МЗС.
Громадяни два тижні були змушені спати на підлозі на території контрольно-пропускного пункту, їжу та воду їм приносили волонтери. Вдалося потрапити на територію Грузії українцям лише через два тижні.