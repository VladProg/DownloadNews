Міністерство охорони здоров'я надасть медичним закладам додаткове фінансування для виплат заробітної плати.

Як передає Укрінформ, про це повідомляє Міністерство охорони здоров'я України.
Зазначається, що через війну, ще на початку березня МОЗ змінило підхід до фінансування системи охорони здоров'я. Кожна лікарня щомісячно гарантовано отримувала від Національної служби здоров'я 1/12 від річного обсягу фінансування. Це дозволило утримати систему в критичний момент, забезпечити оплату праці медичним працівникам та безперебійну роботу лікарень.
У медзакладах сьогодні збільшується кількість медичних послуг, що надаються пацієнтам. Тому Уряд ухвалив постанову, яка передбачає, що з 1 липня в регіонах, де наразі не точаться активні бойові дії, буде повернено систему оплат за фактично надані медичні послуги. Зміни дозволять більш ефективно використовувати бюджетні кошти та підвищать фінансову спроможність закладів охорони здоров’я.
У МОЗ пояснили, що для медичних закладів, які працюють на лінії фронту, у зоні бойових дій та на тимчасово захоплених територіях України, і надалі діятиме спрощена система фінансування. Тобто, щомісяця такі лікарні отримуватимуть 1/12 від річного фінансування.
Також постанова передбачає продовження пакета дофінансування для медичних закладів, які поки неспроможні власним коштом забезпечити виплату заробітної плати своїм робітникам у розмірі, передбаченому Указом Президента України Володимира Зеленського.
“Ми розуміємо, в яких надважких умовах працюють наші медики і на прифронтових територіях, і в тилу. Дякую за розуміння колегам з уряду, які підтримують нас у питанні забезпечення лікарів та медичних сестер базовою заробітною платою, яка ще на початку року була встановлена на рівні 20 000 гривень для лікаря та 13 500 гривень для медсестри”, - повідомив міністр охорони здоров’я Віктор Ляшко.
Пакет дофінансування діятиме до кінця року. Претендувати на нього може лікарня, яка має договір із НСЗУ та за даними бухгалтерського обліку є неспроможною виконати постанову уряду щодо забезпечення ринкової заробітної плати медпрацівникам.
Як повідомляв Укрінформ, 24 червня в Міністерстві охорони здоров'я України поінформували, що Кабінет Міністрів виділив понад 762,5 млн грн для дофінансування заробітних плат медичним працівникам.