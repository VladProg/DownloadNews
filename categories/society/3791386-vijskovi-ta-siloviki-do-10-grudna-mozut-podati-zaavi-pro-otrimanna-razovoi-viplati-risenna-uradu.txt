Правоохоронці і військові до 10 грудня можуть подати заяви на отримання виплат до Дня незалежності, які передбачені законодавством.

Про відповідні зміни до постанови КМУ від 21.07.2023 N 754 «Деякі питання соціального захисту ветеранів війни та жертв нацистських переслідувань», які уряд ухвалив під час засідання у п’ятницю, повідомив у Телеграмі постійний представник Кабінет міністрів у Верховній Раді Тарас Мельничук, передає Укрінформ.
Як зазначається, змінами передбачено, що у 2023 році Міністерству оборони, Міністерству внутрішніх справ, Міністерству розвитку громад, територій та інфраструктури, Головному управлінню Національної гвардії, Національній поліції, Національному антикорупційному бюро, Державній податковій службі, Державній митній службі, Державній службі з надзвичайних ситуацій, Державному бюро розслідувань, Службі безпеки, Службі зовнішньої розвідки, Службі судової охорони, Міністерству юстиції, Управлінню державної охорони, Адміністрації Державної прикордонної служби, Адміністрації Державної служби спеціального звʼязку та захисту інформації, Офісу Генерального прокурора, Державній судовій адміністрації, Державній спеціальній службі транспорту, іншим утвореним відповідно до законів військовим формуванням надано можливість подавати заяви з необхідними документами для призначення разової грошової виплати до Дня Незалежності України, передбаченої Законами України «Про статус ветеранів війни, гарантії їх соціального захисту» і «Про жертви нацистських переслідувань», учасникам бойових дій, яким встановлено відповідний статус у 2023 році, до 10 грудня 2023 року.
Як повідомляв Укрінформ, у державному бюджеті на 2024 рік на галузь Міністерства оборони передбачено 1 трильйон 164 мільярди 48 мільйонів 728 тисяч 400 гривень. Із них 862 мільярди гривень, або 74,1%, підуть на утримання військовослужбовців Збройних сил України і Державної спеціальної служби транспорту. Ці кошти підуть на виплату грошового забезпечення та зарплати, харчування, придбання форми, амуніції та засобів індивідуального захисту у вітчизняних виробників. 265,4 мільярда гривень, або 22,8%, передбачені на закупівлю зброї, техніки, БПЛА та боєприпасів, а також відновлення пошкодженої під час бойових дій техніки. 36 мільярдів гривень, або 3,1%, передбачено на експлуатаційні витрати та відновлення інфраструктури ЗСУ. 663,7 мільйона гривень, або 0,06%, заплановані на забезпечення роботи апарату Міноборони.