Батьки учнів обиратимуть для дітей найоптимальнішу форму навчання в школі, виходячи насамперед з питань безпеки. Наразі до навчання в режимі офлайн в Україні готові 30% шкіл.

Як передає Укрінформ, про це в ефірі загальнонаціонального телемарафону заявив міністр освіти і науки Сергій Шкарлет.
“На початку липня було набагато менше відсотків готовності (шкіл до початку роботи в режимі офлайн — ред.) - в районі 17-18%, на 1 серпня ми можемо констатувати, що 30% вже готові до початку офлайн”, - повідомив Шкарлет.
Він відзначив, що спільно з ДСНС проведено майже 30 тисяч перевірок, і на сьогодні державні органи й місцева влада спільно намагаються якнайбільше шкіл забезпечити укриттями, щоб навчальний процес був офлайн.
Водночас міністр запевнив, що на першому місці залишається безпека дітей, і батьки самі визначатимуть, яку форму навчання обирати.
“Хочу наголосити: безпека на першому місці. Батьки будуть обирати: якщо батько або мати вважає, що у дитини є небезпека при відвіданні школи, в цьому контексті діти можуть навчатися за програмою онлайн, або сімейною, або індивідуальним навчанням, або екстернатом, тому ці умови передбачені”, - заявив Шкарлет, додавши, що школи можуть розглядати різні варіанти оптимізації навчального процесу. Наприклад, застосовувати позмінне навчання, змішане навчання - частина предметів онлайн, частина офлайн та ін. Це робиться для того, аби зменшити одночасне перебування в школі великої кількості дітей.
Шкарлет також відзначив, що 30% шкіл для навчання офлайн, звичайно, замало, однак на кінець серпня ця кількість може збільшитися.
Як повідомляв Укрінформ, станом на 30 липня, в Україні внаслідок повномасштабного вторгнення рф було пошкоджено 2199 закладів освіти, із них 225 – зруйновані повністю.