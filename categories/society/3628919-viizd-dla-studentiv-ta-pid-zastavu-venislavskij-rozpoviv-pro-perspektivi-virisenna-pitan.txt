Наразі немає спільної позиції щодо можливості виїзду за кордон студентів, які навчаються в іноземних навчальних закладах.

Про це під час брифінгу в медіацентрі Україна-Укрінформ сказав, відповідаючи на запитання кореспондента Укрінформу, народний депутат, член комітету ВРУ з питань нацбезпеки, оборони та розвідки, представник Президента в Верховній Раді України Федір Веніславський.
“Питання виїзду студентів з України має дуже багато дискусій і в парламенті, і на рівні уряду. На даний момент якоїсь спільної позиції щодо можливості виїзду студентів, які навчаються в іноземних навчальних закладах, немає”, - сказав депутат.
За його словами, “як тільки з’явилась можливість виїзду студентів, які навчаються в іноземних вишах, то на кордоні почали масово з’являтись “студенти” віком від 40 до 60. Щодо цього питання було багато зловживань”,- сказав Веніславський. Він додав, що за його інформацією “на території Східної Європи деякі університети навіть побудували готовність до бізнесу — продавати студентські квитки за 500-800 доларів, щоб будь-який охочий продемонстрував документ, який підтверджує його навчання у зарубіжному виші, щоб виїхати з України”.
Він також повідомив, що це стосується і питання щодо можливості виїзду під заставу. “Ця ініціатива була неоднозначно сприйнята у суспільстві. Тобто кампанії, які мають достатні фінансові ресурси, можуть забезпечити виїзд своїх працівників, а інші - ні. Тобто, говорити про те, що найближчим часом буде доопрацьований алгоритм щодо можливості виїзду під заставу, я не готовий”, - підсумував Веніславський.
Як повідомляв Укрінформ, прикордонники не фіксують збільшення потоку громадян, які прагнули б виїхати з України через масовані ракетні обстріли.