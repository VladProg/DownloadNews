Дію всіх угод України з росією в галузі архівної справи припинено.

Як передає Укрінформ, про це повідомляє Міністерство юстиції України у Фейсбуці.
Зазначається, що “у зв’язку з безпрецедентним проявом відкритої, широкомасштабної агресії росії проти України, внаслідок якої під загрозою знищення опинилися документи Національного архівного фонду України, 24 лютого 2022 року” втратили чинність кілька міжнародних договорів України міжвідомчого характеру.
Зокрема, Угода про співробітництво між Головним архівним управлінням при Кабінеті Міністрів України та федеральною архівною службою росії від 24 грудня 1998 року та Протокол про спільні проєкти Державного комітету архівів України та федерального архівного агентства (російська федерація) від 21 березня 2007 року.
Окрім того, повідомляється, що План спільних заходів Державної архівної служби України і федерального архівного агентства (російська федерація) на 2014– 2016 роки, підписаний 3 вересня 2013 року, припинив свою дію 1 січня 2017 року.
“Перспективи налагодження будь-якої співпраці у межах виконання двосторонніх угод російської сторони з конкретними архівними установами України відсутні. Відповідним рішенням, про яке 18 квітня 2022 року Укрдержархів інформувало Міністерство закордонних справ України, припиняється дія таких документів”, - повідомляють у міністерстві.
Також повідомляється, що Державна архівна служба України звертається до іноземних партнерів підтримати ініціативу українських архівістів та розірвати двосторонні міжнародні міжвідомчі угоди з росархівом та архівними установами держави-агресора.
24 лютого розпочалося повномасштабне вторгнення російських військ в Україну.