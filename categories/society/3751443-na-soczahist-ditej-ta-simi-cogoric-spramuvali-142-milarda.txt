На соціальний захист дітей та сімʼї за січень-липень 2023 року спрямовано 14,2 млрд грн, із них 2 млрд грн направлено у липні.

Як передає Укрінформ, про це повідомляє пресслужба Міністерства фінансів у Телеграмі.
«Соціальний захист дітей та сім’ї є одним із ключових пріоритетів уряду України і продовжуємо стабільно та в повному обсязі надавати їм цілеспрямовану підтримку. Так, від початку року на соціальний захист дітей та сім’ї спрямовано 14,2 млрд грн», - йдеться в повідомленні.
Зазначається, що у липні на соціальний захист дітей та сімʼї спрямовано 2 млрд грн, зокрема на виплату: майже 7 тис. отримувачам допомоги у зв'язку з вагітністю та пологами, понад 650 тис. отримувачам допомоги при народженні дитини, майже 2 тис. отримувачам допомоги при усиновленні дитини та близько 72 тис. отримувачам допомоги на дітей одиноким матерям.
Як повідомлялося, у січні-липні 2023 року із держбюджету на соціальні виплати спрямовано 265,6 млрд грн, зокрема у липні – 35,2 млрд гривень.