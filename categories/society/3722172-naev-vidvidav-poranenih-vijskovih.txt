Командувач Об’єднаних Сил ЗСУ генерал-лейтенант Сергій Наєв відвідав один із лікувальних закладів Північної операційної зони, поспілкувався з медперсоналом та пораненими. Крім того, командувач нагородив військових відомчими відзнаками.

Як передає Укрінформ, про це в Телеграмі повідомляє пресслужба Командування Об’єднаних Сил ЗСУ.
«Командувач Об’єднаних Сил ЗС України генерал-лейтенант Сергій Наєв відвідав один з лікувальних закладів Північної операційної зони, де проходять лікування поранені військовослужбовці. Боротьба з ворогом не припиняється по всій Україні. Вона триває і на лінії бойового зіткнення, і в тилу. Тут, у військових шпиталях на своєму фронті медики б’ються за життя і здоров’я кожного українського воїна. І роблять вони це успішно», - йдеться в повідомленні.

Як зазначається, у шпиталі працюють вже досвідчені лікарі та середній медичний персонал, у яких за плечима далеко не одна ротація у польових шпиталях, починаючи з АТО/ООС і після повномасштабного вторгнення. Абсолютна більшість фахівців шпиталю мають великий досвід бойової патології і можуть надавати кваліфіковану з елементами спеціалізованої медичну допомогу пораненим та хворим.
Наєв подякував лікарям шпиталю за те, що вони борються за життя українських воїнів та дають можливість повністю відновитися після поранень та хвороб.
Командувач поспілкувався з пораненими військовослужбовцями про обставини отримання травм та поранень, перебіг лікування та наявні проблеми. Кілька звернень воїнів були оперативно розглянуті та вирішені просто під час бесіди.

Джерело: Сергій Наєв
Також командувач Об’єднаних Сил ЗС України нагородив групу військовослужбовців відомчими відзнаками.
Як повідомляв Укрінформ, Командувач Об’єднаних сил Збройних сил України генерал-лейтенант Сергій Наєв у травні вручив подяку колективу Асоціації міжнародних автомобільних перевізників України за надання допомоги та сприяння ЗСУ під час повномасштабного російського вторгнення.