Родичі захисників Маріуполя просять президента Туреччини Реджепа Тайїпа Ердогана допомогти врятувати бійців з оточеного російськими військовими меткомбінату «Азовсталь» через процедуру екстракції.

Про це вони заявили на брифінгу у медіацентрі Україна - Укрінформ.
Батько одного із бійців Євген Сухарніков сказав: «Мій син зараз перебуває там, на Азовсталі, в цьому пеклі, просто зараз, у ці хвилини вони там тримають оборону… Те, що зараз там відбувається, це не війна - це бійня, це порушення будь-яких конвенцій, це просто знищення оточених людей… І ми вимагаємо екстракції. Ми наголошуємо на екстракції наших людей, бійців гарнізону, з Азовсталі разом з пораненими та з тілами полеглих побратимів».
За його словами, є прецеденти у світовій історії і часів Другої Світової війни, є приклад сучасний – у Сирії, «де час від часу ця процедура теж відбувається, до речі, з долученням росії».
Сухарніков повідомив, що тиждень тому родичі тих, хто зараз перебуває на Азовсталі, випустили петицію з закликом щодо екстракції, і вона вже набрала майже 1,5 млн голосів. «Це говорить про те, що є велика підтримка у суспільстві, не вистачає лише реалізації», - підкреслив батько бійця.
Він додав, що «потрібен герой», який би зміг реалізувати екстракцію українських військових із Маріуполя. На думку Сухарнікова, ним може бути президент Туреччини.






Родичі захисників Маріуполя закликають президента Туреччини допомогти в екстракції бійців з Азовсталі / Фото: Володимир Тарасов































«Я звертаюся особисто до шановного президента Реджепа Ердогана з проханням, як чоловік до чоловіка, як батько до батька – допоможіть витягти звідти мого сина і його побратимів. У Вас є певний досвід реалізації схожих операцій. Ми просимо направити цивільний флот, цивільне судно без зброї для того, щоб забрати звідти наших людей. Є певні ризики, … ми це розуміємо, але в нас дуже невеликий вибір. Або ми ризикуємо і запускаємо цю процедуру, або ми дивимося всім світом, як їх там убивають», - наголосив Сухарніков.

Його підтримали інші родичі захисників Маріуполя. Серед них - дружина бійця полку «Азов» Наталка Зарицька, яка теж звернулася до президента Туреччини і кілька фраз промовила турецькою.

«Поки мій чоловік разом із побратимами приймає вогонь на себе, я звертаюся до інших сильних чоловіків цього світу, зокрема до вельмишановного президента Туреччини Реджепа Ердогана: будь ласка, допоможіть нам врятувати життя наших солдатів, наших бійців у Маріуполі. Ви маєте вагу у світі. Ми любимо своїх чоловіків так, як любила турецького султана Сулеймана Пишного українка Хасекі Хюррем Роксолана», - сказала жінка.
Вона нагадала, що на Азовсталі у нелюдських умовах перебувають сотні поранених, без знеболювального. «Вони помирають від елементарних поранень, але є і тяжкі», - наголосила Зарицька.
За її словами, на Азовсталі є люди різних національностей, релігій, статі. «Росія так само, як начепила всім українцям ярлик бандерівців, так само чіпляє ярлик неонацистів на наших бійців. Але це неправда! ...У явища є причина, а є привід. І росія знайшла такий привід, що нібито вона бореться тут з нацистами. Насправді ж є причина, що полк «Азов», всі наші захисники – це боєздатні структурні підрозділи, які давали і дають гідну відсіч окупантам», - заявила Зарицька.

Вона закликала урятувати бійців, які наразі перебувають в облозі під щільним вогнем ворога.
«Обстріли ведуться з моря, з повітря, з землі. На сьогодні Маріуполь - це найбільша рана на тілі світу, це найбільша трагедія XXI століття», - підкреслила Наталя.
Вона наголосила, що часу немає: «Війна згустила та змістила часові рамки нашого життя. Якщо світ дозволив виростити такого монстра, як російська федерація, світ повинен боротися з ним колективно… Мій чоловік там, на Азовсталі. Ми звертаємся до кожного і до всіх: врятуйте наших бійців. Ми звертаємося до всіх спільнот, до всіх країн світу, будь ласка, допоможіть!».
Водночас, відповідаючи на запитання, чи достатньо українська влада робить, щоб визволити бійців, Зарицька сказала: «Ми віримо, хочемо вірити, що роблять достатньо. Але вірою добре снідати, але погано вечеряти. Ми хочемо бачити результат цих дій».
Натомість Євген Сухарніков зауважив: «Подивіться навколо – тут є наші рідні, наші батьки, наші діти, наші чоловіки? Якщо ви навколо їх не бачите, значить, недостатньо».
Як повідомляв Укрінформ, Україна запропонувала росії обміняти тяжкопоранених бійців із Азовсталі на полонених росіян за правилами обміну військовополонених.
За словами віцепрем'єр-міністра - міністра з питань реінтеграції тимчасово окупованих територій Ірини Верещук, військовим шляхом деблокувати Азовсталь наразі неможливо. Захисники Азовсталі здаватися в полон не збираються, а росіяни не погоджуються на процедуру екстракції.
7 травня Верещук повідомила, що всіх жінок, дітей та людей похилого віку з меткомбінату "Азовсталь" евакуйовано.
Територію меткомбінату росіяни постійно обстрілюють з усіх видів озброєння і намагаються штурмувати. Тримають оборону українські військові, серед яких кілька сотень поранених. Медикаментів гостро бракує, люди помирають у муках.