В останню неділю серпня у молитовних закликах Папа Франциск згадав про Україну та страждання її народу.

Про це повідомляє Vatican News, передає Укрінформ.
Висловлюючи співчуття постраждалим від пожеж у Греції, Папа Франциск закликав також зберігати близькість з українським народом.
«Запевняю у своїй пам'яті в молитві за жертв пожеж, що спалахнули останніми днями на північному сході Греції, та висловлюю свою солідарність з грецьким народом. І завжди залишаймося близькими з українським народом, який страждає від війни, і страждає дуже багато: не забуваймо про Україну!» - звернувся Папа Римський до прочан, які прийшли на молитву «Ангел Господній».
Як повідомляв Укрінформ, Папа Римський Франциск у зверненні до португальської влади повторив заклик до Європейського Союзу розвивати дипломатію миру, спрямовану на врегулювання конфліктів, зокрема у контексті війни в Україні.
Фото: Vatican News