Прийняття Австрією на лікування важкопоранених українських військовослужбовців не було б порушенням нейтралітету країни.

Про це в інтерв’ю Укрінформу заявила речниця австрійської партії "Зелені" (входить до урядової коаліції) з питань зовнішньої політики, міграції та прав людини Єва Ернст-Дзіджич.
“Чесно кажучи, я не бачу тут ніякої різниці. Це ж люди. Коли ми лікуємо людей в Австрії, я не дивлюся на їхнє посвідчення особи, щоб зрозуміти, що це за людина. Якщо це людина, яка постраждала від війни, то вона має право на допомогу", - прокоментувала депутатка питання про те, чи є можливим прийняття на лікування Австрією українських військовослужбовців.
На уточнююче запитання, чи це не було б порушенням австрійського нейтралітету, Ернст-Дзіджич сказала: " З моєї точки зору, ні. Не було б".
Як повідомляв Укрінформ, 25 травня 2022 року Президент України Володимир Зеленський провів переговори із канцлером Австрії Карлом Негаммером. За словами глави держави, під час зустрічі було домовлено, що Австрія візьме на лікування важкопоранених українських військових.
Втім, у подальшому інформація про лікування в нейтральній Австрії українських військовослужбовців не надходила.
В інтерв’ю Укрінформу у квітні 2023 року глава австрійського МЗС Александер Шалленберг, відповідаючи на питання, скільки українців пройшло лікування в Австрії від початку повномасштабного вторгнення РФ, повідомив, що республіка прийняла на лікування понад 30 важкопоранених цивільних осіб з України, передусім жінок і дітей.
Фото: Shutterstock