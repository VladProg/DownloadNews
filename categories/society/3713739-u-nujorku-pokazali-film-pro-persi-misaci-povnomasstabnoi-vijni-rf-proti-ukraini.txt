У Нью-Йорку показали український документальний фільм про волонтерів, які рятували людей у перші місяці повномасштабної російської війни проти України, «Область героїв».

Як передає власний кореспондент Укрінформ у Нью-Йорку, показ стрічки відбувся на Мангеттені в кінозалі Інституті театру й кіно Лі Страсберга.

Як пояснив у відеозверненні автор і продюсер фільму Олексій Комаровський, «Область Героїв» - це перша масштабна кінореконструкція реальних подій за участю українців, які врятували тисячі життів «у самому пеклі окупації - у Бучі, Ворзелі, Гостомелі, Ірпені та інших містах і селах».
Стрічка включає кілька епізодів, у яких грають самі учасники тих подій: чоловіки, котрі вивозили жителів з-під ворожих обстрілів, двоє ветеринарів, що рятували життя пораненим, 15-річний підліток, який за допомогою свого дрона допомагав українським оборонцям вражати ворожі цілі, волонтер, що евакуював десятки осіб з обмеженими можливостями.
«Дуже символічно, що ми показуємо український фільм у інституті, заснованому нашим видатним земляком Лі Страсбергом, який народився на Тернопільщині. Студенти, майбутні зірки Голлівуду, переглянувши наш фільм, мають змогу переконатися, що Україна - країна героїв, про яку вони ще багато чого дізнаються», - сказав Комаровський.
За словами продюсера, фільм «Область Героїв» здійснює світове турне. Його вже демонстрували в Ізраїлі, Португалії, Польщі, країнах Балтії, Туреччині, Німеччині, Індії, Великій Британії, Тунісі, Швеції та інших країнах.
Комаровський також зазначив, що стрічка готується до участі у кількох кінофестивалях.
Фільм створено українською кінокомпанією IdeaFilms у партнерстві з Київською ОВА та за сприяння Держкіно України. Режисер фільму - Артур Лерман. Прем‘єра відбулася в листопаді 2022 року.