Криміналісти Національної поліції опанували застосовування новітніх 3D-сканерів для фіксації наслідків ракетних ударів, артилерійських обстрілів, бомбардувань та інших воєнних злочинів росіян.

Як передає Укрінформ, про це Нацполіція повідомляє у Фейсбуці.
«Тижневе навчання відбулось в рамках проєкту «Польська допомога», за результатами якого криміналісти в грудні отримають лазерний 3D-сканер Z+F Imager 5016. Це дозволить фіксувати в 3D-моделі всі наслідки ракетних ударів по житлових будинках та критичній інфраструктурі, артилерійських обстрілів, бомбардувань та інших воєнних злочинів росіян», - ідеться у повідомленні.
У Нацполіції підкреслили, що застосування пристрою дозволить фіксувати воєнні злочини в найкоротші терміни та з мінімальним використанням людського ресурсу, адже нерідко росіяни свідомо обстрілюють місця скоєння своїх злочинів повторно, коли туди прибувають поліцейські та медики для порятунку людей.

У тренінгу зі 3D-сканування взяли участь 14 криміналістів із Дніпропетровської, Донецької, Запорізької, Київської, Миколаївської, Херсонської областей та Головного слідчого управління Нацполіції.
Вони отримали теоретичні та практичні знання про використання лазерних 3D-сканерів у кримінальних провадженнях для швидкого збору доказів воєнних руйнувань, катастроф і терористичних атак на великій за площею і важкодоступній місцевості. Можливості використання лазерних 3D-сканерів для фіксації пошкоджень об'єктів критично важливої інфраструктури (виробничих підприємств, електростанцій, нафтопереробних заводів, мостів) внаслідок воєнних дій, катастроф і терористичних актів. Документування пошкоджень великих будівель — багатоквартирних будинків, вулиць, торгових центрів тощо.
Також поліцейські зможуть виконати моделювання й комбінування зображень відсканованих об'єктів і візуалізацію та презентацію збірної моделі цих об’єктів для потреб правоохоронних та судових органів.
Як повідомляв Укрінформ, у Кіровоградській області створять молекулярно-генетичну лабораторію для ідентифікації загиблих військових.