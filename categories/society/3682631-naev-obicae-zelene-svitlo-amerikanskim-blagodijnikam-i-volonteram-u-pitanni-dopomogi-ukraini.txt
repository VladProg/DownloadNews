Командувач Об’єднаних сил Збройних Сил України генерал-лейтенант Сергій Наєв пообіцяв забезпечити «зелене світло» усім ідеям та пропозиціям американських волонтерських організацій, медичних центрів і виробників медичного обладнання у питанні допомоги України.

Як передає Укрінформ, про це ідеться на сторінці Об’єднаних сил ЗСУ у Фейсбуці.
Наєв провів зустріч із волонтерами, представниками медичних центрів, провідних університетів та виробників медичного обладнання Сполучених Штатів Америки. Захід відбувся за підтримки благодійного фонду "Захистити майбутнє".
У ході зустрічі були визначені основні напрями поглиблення співпраці та практичних дій у допомозі медичним закладам та цивільному населенню в зоні відповідальності командування Об’єднаних сил.
"Ми відчуваємо й цінуємо вашу дієву допомогу. Вона для нас дуже корисна і вкрай потрібна, – заявив командувач. – Це тільки початок нашої взаємодії, і ми готові пройти цей шлях життя разом із вами".

Зі свого боку благодійники наголосили, що хочуть працювати в межах гуманітарних програм командування ОС ЗСУ і мають на меті передати в Україну якнайбільше медичного обладнання.
"Ми щасливі допомагати вам і хотіли б співпрацювати й надалі, надаючи Україні посильну підтримку від нашої держави", - заявили американські благодійники та волонтери.
Обговоривши перспективи подальшого співробітництва, Наєв пообіцяв забезпечити “зелене світло” усім ідеям та пропозиціям американських партнерів та втіленню їх на практиці.


Американські гості запевнили, що за результатами зворотнього зв’язку забезпечать удосконалення медичного обладнання відповідно до потреб українських військових.
Як повідомлялося, за підтримки Наєва в межах стратегічних гуманітарних ініціатив надається систематична допомога цивільному населенню, зокрема дітям і соціально незахищеним верствам, а також медичним закладам у зоні ведення бойових дій, починаючи з 2014 року. За період повномасштабної російської агресії проти України госпіталі, військові підрозділи та цивільне населення в районі ведення бойових дій отримали майже 300 тонн гуманітарних вантажів першочергової необхідності, серед яких медичне обладнання, ліки, автономні прилади електричного живлення, оптичні прилади, тепловізори, безпілотні літальні апарати, спальні мішки, засоби гігієни, харчові продукти тощо.
Фото: Командування Об'єднаних Сил ЗС України