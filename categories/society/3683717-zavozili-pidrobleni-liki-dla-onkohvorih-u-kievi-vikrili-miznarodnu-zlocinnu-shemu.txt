У Києві правоохоронці ліквідували міжнародну схему ввезення в Україну і продажу фальсифікованих ліків для онкохворих.







Як передає Укрінформ, про це Служба безпеки України повідомляє у Телеграмі.
У результаті слідчо-оперативних дій у Києві викрили організатор і трьох учасників злочинного угруповання, яке організувало схему ввезення і продажу в Україні оптових партій підроблених лікарських засобів.

«За даними слідства, фігуранти приховано переправляли до нашої держави підроблені медпрепарати онкологічної групи під виглядом гуманітарної допомоги. Незаконно ввезену продукцію зберігали в антисанітарних умовах на території орендованих складів у столиці. Потім фальсифікат збували хворим через два спеціально створені інтернет-магазини, які адміністрували учасники угруповання», - ідеться у повідомленні.

Оплату ділки отримували на банківські картки родичів та підставних осіб, а відправку товару замовникам здійснювали через популярні поштові сервіси.
Ініційовані СБУ експертизи підтвердили, що вилучені препарати мають ознаки фальсифікату та не відповідають заявленим в інструкції «виробника» характеристикам.

Як у Телеграмі повідомляє Офіс генерального прокурора, за результатами проведених обшуків у житлових, офісних та складських приміщеннях, які перебувають у користуванні підозрюваних, вилучені мобільні телефони, комп’ютерне обладнання, документи, у тому числі «чорна» бухгалтерія, понад 40 ємностей з фальсифікованими лікарськими засобами, які зберігались з порушенням встановлених вимог.

За попередньою оцінкою, загальна вартість вилучених фальсифікованих лікарських засобів становить понад 45 млн грн.
Під час виконання слідчих дій правоохоронцями встановлені можливі постачальники фальсифікованої медичної продукції, у тому числі з Турецької Республіки, Європейського Союзу тощо.

Наразі всім учасникам злочинної групи повідомили про підозру за ч. 3 ст. 28 та ч. 2 ст. 321-1 Кримінального кодексу України (фальсифікація лікарських засобів або обіг фальсифікованих лікарських засобів, вчинена організованою групою).

Вирішується питання про обрання запобіжних заходів.
Також перевіряється причетність понад десяти лікарів-онкологів, у тому числі зарубіжних, до постачання організаторам схеми псевдоліків та розповсюдження фальсифікату серед пацієнтів.
Як повідомляв Укрінформ, в Одеській області правоохоронці викрили масштабне виробництво підробленої парфумерії відомих світових брендів. Вилучені товари та обладнання на 70 млн грн.
Фото: СБУ