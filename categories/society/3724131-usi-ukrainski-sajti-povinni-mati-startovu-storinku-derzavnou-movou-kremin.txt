Усі українські інтернет-сайти повинні мати стартову сторінку українською мовою.

Про це розповів Уповноважений із захисту державної мови Тарас Кремінь в ефірі телемарафону "Єдині новини", повідомляє Укрінформ.
"Все, що перебуває на території України у різних сферах і стосується громадян України, має бути забезпечене українською мовою. Це діяльність органів державної влади, місцевого самоврядування, освіта, сфера обслуговування, Інтернет - все має бути українською мовою. Коли ви заходите до Інтернету, то стартова сторінка усіх сайтів українських має бути українською мовою. У кого цього немає, це порушення мовного законодавства, і треба сигналізувати на адресу нашого Секретаріату. Ми будемо вживати відповідних заходів реагування", - сказав Кремінь.
Він зазначив, що з початку року до Секретаріату Уповноваженого із захисту державної мови надійшло 1650 звернень про недотримання мовного законодавства, і третина з них стосується якраз відсутності стартової сторінки українською мовою у користувацьких інтерфейсах. "Це інтернет-магазини, сайти окремих медіа. По усіх них ми працюємо і приводимо їх до норм закону. У нас є факти накладення санкцій у вигляді попереджень або штрафів. Це абсолютно дієво", - пояснив Кремінь.
Він нагадав, що відповідна норма запрацювала з 16 липня 2022 року, і фактично рік, як Секретаріат Уповноваженого із захисту державної мови контролює цей процес, застосовуючи норми Кодексу України про адміністративні правопорушення.
Як повідомляв Укрінформ, 16 липня 2022 року набули чинності нові норми мовного закону, що збільшили присутність української мови в публічному просторі та зміцнили її статус як державної. Ці норми регламентують використання державної мови в мережі Інтернет та мови інтерфейсів комп'ютерних програм, встановлених на товарах.
Верховна Рада 25 квітня 2019 року ухвалила закон "Про забезпечення функціонування української мови як державної". Його статті впроваджуються в дію поетапно, що пів року. Переважна більшість його норм набула чинності 16 липня 2019 року.