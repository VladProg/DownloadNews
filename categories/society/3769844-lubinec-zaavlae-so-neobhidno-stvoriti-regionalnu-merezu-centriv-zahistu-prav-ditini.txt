Наразі необхідно створити в Україні регіональну мережу Центрів захисту прав дитини, на кшталт того, що вже функціонує у Києві.

Про це у Телеграмі поінформував уповноважений ВР із прав людини Дмитро Лубінець, передає Укрінформ.
Омбудсмен під час Сніданку із європарламентаріями розповів, що кожна дитина, яку Україна повертає, відвідує Центр захисту прав дитини (місце, де фахівці працюють за моделлю "Барнахус").
"Центр існує для того, щоб забезпечити дотримання найкращих інтересів усіх дітей і гарантувати виконання належної правової процедури. У центрі панує хороша атмосфера, є іграшки, а фахівці понад все зацікавлені допомогти дитині та її сім'ї. Цілком логічним було б відкриття таких Центрів захисту прав дитини й в інших куточках нашої країни", - заявив він.

Уповноважений із прав людини поінформував, що цей центр було відкрито за ініціативи Президента України Володимира Зеленського. "Ми усвідомлювали, що він на часі, що українські діти повинні мати місце, куди їх батьки чи опікуни могтимуть звернутися і отримати допомогу", - зауважив він.
Омбудсмен і члени Європарламенту обговорили заходи, які необхідні для підтримки українських дітей, котрі повертаються із депортації, спричиненої РФ.
Під час Сніданку співзасновниця благодійної організації Orphans Feeding Foundation Маріам Ламберт, з якою Офіс Омбудсмена активно співпрацю, розповіла і про потреби у реабілітації та супроводі повернутих дітей.

"На дорослих лежить обов’язок – захищати та оберігати дітей. Тому працюємо для того, аби якомога більше організацій долучалися до заходів, спрямованих на допомогу дітям", - запевнив він.
Крім того, уповноважений ВР із прав людини під час зустрічі Надзвичайним і Повноважним Послом Королівства Швеції в Україні Мартіном Обергом запросив дипломата долучитися до розбудови мережі Центрів захисту прав дитини.
"Мартін Оберг запевнив, що якщо буде відвідувати регіони України, то повідомить нас і відвідає регіональні представництва Офісу омбудсмена", - зазначив Лубінець.
За його словами, вони під час зустрічі обговорили широкий спектр тем, починаючи роботою Офісу уповноваженого з прав людини і закінчуючи вдосконаленням законодавчої бази України на шляху вступу до ЄС, зокрема з урахуванням рекомендацій Венеційської комісії.

"Також посол Швеції цікавився захистом прав національних меншин. Я наголосив, що в цій темі все прозоро й ми повністю відкриті до взаємодії. Окрім цього, ми говорили й про колабораціонізм, життя українців на ТОТ", - поінформував омбудсмен.
Як повідомлялося, уповноважений ВР із прав людини Дмитро Лубінець обговорив із естонськими дипломатами повернення депортованих РФ дітей.
Фото: Дмитро Лубінець, Телеграм