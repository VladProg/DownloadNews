У Ватикані в середу, 25 жовтня, Папа Римський Франциск знову скерував думку до регіонів світу, поранених війною, запевнивши також у своїй молитві за Україну.

Як передає Укрінформ, про це повідомляє Vatican News.
«Я постійно думаю про важку ситуацію в Палестині, в Ізраїлі. Закликаю до звільнення заручників і допуску гуманітарної допомоги в Газу. Я й надалі молюся за тих, хто страждає, уповаю на шляхи миру на Близькому Сході, в стражденній Україні та в інших регіонах, охоплених війною», – сказав понтифік.
Він також нагадав про те, що в п’ятницю, 27 жовтня, проводитиметься день посту, молитви й покути в намірі миру, і що відповідні моління у Ватикані він очолить.
Як повідомляв Укрінформ, Папа Римський Франциск закликав усіх громадян не звикати до будь-якої війни у світі.