Сьогодні в Україні відзначають День морської піхоти — професійне свято військовослужбовців морської піхоти Військово-морських сил Збройних сил України.

Командувач Сил оборони генерал-лейтенант Сергій Наєв привітав морських піхотинців з Днем морської піхоти у Фейсбуці, передає Укрінформ.
"Штормові берети з доблестю і честю пройшли випробування на міцність у районах проведення Антитерористичної операції та операції Об’єднаних сил. З початком повномасштабного вторгнення морські піхотинці одними з перших зустрічали ворожі колони та ціною власних життів зупиняли їх просування в глиб країни. Честь і слава їм за це та низький уклін від усього українського народу", - написав Наєв.
Командувач сил оборони наголосив, що зараз морські піхотинці захищають не тільки нашу країну, а й весь світ від свавілля міжнародного тероризму.
24 лютого усі підрозділи Морської Піхоти зустріли в надскладних умовах, і сьогодні морська піхота оберігає країну, виконуючи надскладні спецзавдання - про це з нагоди Дня морської піхоти в Фейсбуці написав міністр оборони України Олексій Резніков.
"Морпіхи без роздуму кинулись у самий вир кривавих боїв проти кремлівської орди і ті з ворогів, що вижили у боях із нашими морськими котиками, на все своє коротке життя запам’ятають лють Штормових Беретів", - зазначив Резніков. За його словами, сьогодні морська піхота оберігає країну, виконуючи надскладні спецзавдання.
"Ваша професійність щоразу доводить – ви гідні сини та доньки Українського Народу, ви як ніхто маєте право носити свої берети!" - написав міністр оборони.
Морські піхотинці змушують хвилюватися не тільки Чорне море, а й кожного ворога, що ступає на Українську землю, йдеться у привітанні з нагоди Дня морської піхоти Державної прикордонної служби у Телеграмі.
«Вони змушують хвилюватися не тільки Чорне море, а й кожного орка, що ступає на Українську землю. «Вірні завжди» — доводять справами, а не лише словами», - підкреслили у ДПСУ.
День морської піхоти — професійне свято військовослужбовців морської піхоти Військово-морських сил Збройних сил України. Воно започатковане 2014 року, і у 2014—2017 роках відзначалося 16 листопада. Згодом дата святкування 23 травня була встановлена від 2018 року Указом Президента України № 145/2018 «Про День морської піхоти України».