Перша леді України Олена Зеленська взяла участь у церемонії нагородження премією UNICEF Youth Awards. Цього року її вручають уперше.

Як передає Укрінформ, про це повідомляється на сайті Офісу Президента.
Про церемонію нагородження, яка відбулася на станції метро Майдан Незалежності, повідомляє кореспондент Укрінформу.
"Своєрідний молодіжний «Оскар» отримали підлітки та молодь віком 16 до 23 років, які організовують допомогу людям з інвалідністю, дітям у важких умовах під час війни, реалізують освітні проєкти, надають психологічну допомогу, підтримують літніх людей, тварин і розвивають свої громади", - зазначив ведучий заходу Олександр Педан.
Розпочала захід мотиваційною промовою перша леді Олена Зеленська, зазначивши, що премія об'єднала талановиту, яскраву й сильну молодь, яка є уособленням змін, про які мріяли та плекали від дня здобуття незалежності.
"Бачачи, скільки сил ви вкладаєте в перемогу, я впевнена, що саме ви будете відбудовувати ту країну, яку ми всі бажаємо бачити - незалежну та сильну", - підкреслила вона.
UNICEF YOUTH AWARDS в 10 номінаціях отримали 14 змінотворців з різних регіонів України. Зокрема, були представлені міста Слов’янськ, Охтирка, Зміїв, Южноукраїнськ, Рогатин, Львів, Київ. Водночас, як зазначили на заході, найбільше номінантів було із Харкова та області.
Першу нагороду в номінації "Створення можливостей розвитку дітей в умовах війни" отримала з рук Зеленскої 16-тирічна Аліса Міхєєва, яка в рідній Охтирці Сумської області проводить безкоштовні заняття із шахів для дітей та підлітків: за підтримки ЮНІСЕФ їй уже вдалося організувати близько 100 занять.
Водночас віцепрем'єр-міністр — міністр з питань реінтеграції тимчасово окупованих територій Ірина Верещук нагородила харків'янина Романа Єфременка за допомогу літнім людям - із початку війни хлопець допоміг розвести гуманітарну допомогу понад 600-ам особам похилого віку та людям з інвалідністю.

Також уродженець Зміїва Юрій Волинський отримав відзнаку за діяльнсть у сфері освіти, а харків'янка Дарина Крук - за проєкт допомоги безпритульним тваринам. Заразом Ігор та Ельвіра Антоненки й Родіон Христов - "трійця з ромської громади" з Харкова - створили на Закарпатті табір "Ромашка", де завдяки спортивним заняттям об'єднали місцевих дітей і переселенців.
Заразом підтримали молодь й українські виконавці, зокрема, Катерина Павленко, солістка гурту GO-A, та Артем Пивоваров. Вони не тільки передали памʼятні нагороди, сертифікати фіналістів і подарунки учасникам, а й заспівали для присутніх.
До нагородження волонтерів також долучилися зарубіжні гості, зокрема, Надзвичайний та Повноважний Посол Японії в Україні Мацуда Кунінорі, виконувачка обов'язків голови Посольства Канади в Україні Ешлі Малроні, регіональна директорка ЮНІСЕФ у Європі та Центральній Азії Афшан Хан, голова представництва ЮНІСЕФ в Україні Мурат Шахін, а також виконавча директорка ЮНІСЕФ Кетрін Рассел.
«Молодь надихає та творить позитивні зміни навіть у такий важкий для всіх час. Наше головне завдання: будь-що підтримувати юних змінотворців на їхньому шляху» - зазначила вона.
Окрім номінантів, у просторому павільйоні станції метро можна було зустріти інших волонтерів, які презентували соціально значущі проєкти, реалізовані завдяки грантовій програми ЮНІСЕФ UPSHIFT.
Зокрема, юні змінотвориці з Харкова популяризували тему секс-просвіти. На презентаційному столі гостям пропонувалася професійна література на цю тематику, найнеобхідніші атрибути інтимного життя, а також світлини з лекцій. Ініціаторки переконані, що "батьки через війну менше уваги приділяють цій темі, між тим процес дорослішання не припиняється за будь-яких умов". Інший проєкт презентували уродженці Сєвєродонецька, які започаткували в місті гурток із середньовічного історичного бою для молоді. Вони запевняють, що "цей вид спорту є актуальним, тому що акумулює та допомагає виплеснути психологічну напругу. Наразі вони відкрили відділення в Дніпрі та Чернівцях.
Відомо, що Дитячий фонд ООН (ЮНІСЕФ) працює в більш ніж 190 країнах і територіях, щоб створити справедливіший світ для кожної дитини. За 75 років діяльності ЮНІСЕФ допоміг врятувати більше дитячих життів, ніж будь-яка інша гуманітарна організація світу.
Фіналістів премії привітали також виконавча директорка ЮНІСЕФ Кетрін Рассел, Надзвичайний і Повноважний Посол Японії в Україні Кунінорі Мацуда, голова відділу міжнародного розвитку Посольства Канади Ешлі Малроні, регіональна директорка ЮНІСЕФ у Європі та Центральній Азії Афшан Хан, голова Представництва ЮНІСЕФ в Україні Мурат Шахін, віце-прем’єр-міністр – міністр з питань реінтеграції тимчасово окупованих територій України Ірина Верещук. На церемонії виступили музиканти Катерина Павленко (GO_A) та Артем Пивоваров.

Усі молоді люди отримали памʼятну нагороду, сертифікат фіналіста, а також приємний сюрприз від команди ЮНІСЕФ, який допоможе втілювати корисні ініціативи у громадах.