Американський ветеран збройних сил США та паралімпієць Джосеф Вудке розповів, що в лікарні Волтер Рід, де лікувався після поранення, він побачив інших воїнів із ампутаціями, і саме це допомогло йому рухатися далі.

Про це він повідомив під час брифінгу у Медіацентрі Україна, передає Укрінформ.
«Мені був 21 рік, я щойно втратив обидві ноги, тож було важливо побачити також людину з подвійною ампутацією, яка просто входить до кімнати, і що це можливо. Саме для цього я тут. Щоб показати, що ваше життя не закінчилося, якщо ви постраждали. І можна мати добре життя», — сказав Вудке.

Як зазначалося на брифінгу, 10 червня відбудуться консультації щодо створення в Україні сучасної лікарні для солдатів, за прикладом тієї, де лікують американських ветеранів.
«Будемо мати розмову з донорами щодо спорудження лікарні, подібної до американського медичного центру Волтер Рід. Ми приїхали підтримати цю ініціативу, а також щоб донести інформацію про це в Сполучених Штатах», — розповів ще один ветеран та співзасновник організації Aerial Recovery Group Джеремі Лок.
Як повідомляв Укрінформ, Aerial Recovery Group посприяла вивезенню 109 українських дітей-сиріт до Великої Британії. Метою організації Aerial Recovery Group є порятунок життів, забезпечення підтримки, прискорення відновлення після техногенних та стихійних лих в усьому світі.