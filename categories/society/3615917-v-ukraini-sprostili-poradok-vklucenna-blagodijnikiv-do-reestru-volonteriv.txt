Верховна Рада ухвалила закон, який передбачає спрощення порядку включення благодійників до реєстру волонтерів.

За ухвалення проєкту закону №8076 "Про внесення змін до Закону України "Про благодійну діяльність та благодійні організації" щодо вдосконалення порядку включення благодійників – фізичних осіб до Реєстру волонтерів антитерористичної операції та/або здійснення заходів із забезпечення національної безпеки і оборони, відсічі і стримування збройної агресії російської федерації" у другому читанні та в цілому проголосували 308 народних депутів, повідомляється на сайті парламенту, передає Укрінформ.
Прийнятий документ скасовує, зокрема, положення про обов'язкове подання довідки з банку зі збереженням відповідних відомостей про реквізити банківських рахунків, призначених для здійснення благодійної діяльності, у відповідній заяві, а також надає можливість подавати документи для включення до реєстру волонтерів як у письмовій, так і в електронній формі.
Депутати вважають, що спрощення зазначеного порядку знизить бюрократичне навантаження на волонтерів та сприятиме поліпшенню державної політики підтримки волонтерської діяльності.
Парламент також схвалив законопроєкт, яким усунув певні законодавчі прогалини в оподаткуванні волонтерської діяльності.
«Рада в цілому схвалила важливий законопроєкт щодо волонтерів №7492. За – 313 депутатів», - ідеться в повідомленні Железняка у Телеграмі.
Зокрема, документом пропонується поширити норму щодо звільнення осіб, що займаються волонтерською діяльністю, від оподаткування (18% ПДФО і 1,5% військового збору) не лише на майбутні періоди і на попередній звітний рік, а й на строк від початку нинішнього року до моменту внесення особи до Реєстру волонтерів, якщо таке внесення відбудеться до кінця цього року.
Крім того, уточнено напрямки, на які волонтер може витрачати зібрані кошти без сплати податків. Як визначено документом, до оподатковуваного доходу осіб, внесених до Реєстру волонтерів, не включається сума отриманої ними благодійної допомоги, якщо така сума надалі була витрачена в період воєнного і надзвичайного стану на допомогу учасникам бойових дій по всій Україні, працівникам цивільного захисту та членам їхніх сімей, вимушеним переселенцям із зон бойових дій по всій Україні.
Як повідомлялося, Верховна Рада збільшила військові видатки загального фонду державного бюджету на нинішній рік на 386,86 млрд грн за рахунок додаткових внутрішніх запозичень.
Фото: freeradio.com.ua