Розгляд у консульських установах України за кордоном заяв про продовження терміну дії паспортів планується відновити.

Як передає Укрінформ, про це Міністерство з питань реінтеграції тимчасово окупованих територій України повідомляє у Телеграмі.
Це дозволить українцям за кордоном, термін дії паспортів яких завершується, продовжити їх безкоштовно.
Як нагадали у міністерстві, 28 жовтня консульські установи України припинили розгляд заяв щодо продовження терміну дії паспортів та внесення до них інформації про дітей. Підставою стали затверджені зміни до Тимчасового порядку внесення інформації до паспорта громадянина України для виїзду за кордон.
Тимчасовий порядок дозволяв подавати заяву на продовження строку дії паспорта до територіального органу/територіального підрозділу ДМС, посольства або консульської установи України, за місцем звернення.
Зміни обмежили цю можливість. Згідно з ними, Тимчасовий порядок став застосовуватись посольствами або консульствами України лише у разі відсутності у цих установах технічної можливості оформлення, обміну та видачі закордонного паспорта.
Оскільки згадані технічні можливості в посольствах та консульствах існують, прийом заяв на продовження терміну дії закордонних паспортів або внесення до них інформації про дітей було припинено. Громадянам пропонується оформлювати новий документ, зауважили у Мінреінтеграцї.
Оплата такого оформлення багатьом українцям, що змушені були евакуюватись за кордон, непосильна. Разом з тим, без діючого паспорта людина не має права ні на оформлення допомоги на проживання, ні на працевлаштування, ні на відкриття банківського рахунку.
Ініціатива відновлення процедури продовження закордонних паспортів консульськими установами України була підтримана МЗС, ДМС та Мінреінтеграції під час засідання Координаційного штабу з питань повернення в Україну громадян з ТОТ і третіх країн. Засідання проходило під головуванням віцепрем’єр-міністра Ірини Верещук.
Міністерство закордонних справ готує проєкт відповідної постанови, яка має бути ухвалена найближчим часом.
Як повідомляв Укрінформ, Кабінет Міністрів встановив, що паспорти громадян України, термін дії яких закінчився у період воєнного стану, зберігають свою дійсність.