Посол України в ФРН Олексій Макеєв і представник Європейської Комісії в Німеччині Йорг Войян на 9 травня спільно звернулися до жителів континенту з Дому Європи в Берліні.

Про це повідомляє кореспондент Укрінформу.
«Мені приємно бути сьогодні тут, тому що ми, українки та українці, бачимо наше майбутнє в Європейському домі. Ми повертаємося в європейську родину, а зараз захищаємо Європу від варварської російської війни», - сказав посол.

«А ми в Європейському Союзі разом працюємо заради цього щодня; і не лише в День Європи. Ми підтримуємо вас заради всіх нас», - сказав, у свою чергу, Йорг Войян.
Обидва дипломати побажали жителям континенту гарного та, насамперед, мирного Дня Європи.

Як повідомлялось, Президент України Володимир Зеленський підписав указ про визначення 9 травня Днем Європи.
День Європи — свято, що відзначається 9 травня в Україні, Європейському Союзі та інших країнах на відзначення миру та єдності на європейському континенті.
Раніше, на європейському рівні, День Європи відзначався 5 травня, але тепер ця дата залишилася лише щорічною згадкою про заснування Ради Європи. Перше святкування Дня Європи відбулося Радою Європи у 1964 році.