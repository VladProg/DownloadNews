Україна з 15 по 21 травня долучиться до VIІ Глобального тижня безпеки дорожнього руху, і це важливо, адже дорожньо-транспортний травматизм є основною причиною смерті молодих людей віком від 15 до 29 років.

Про це сказав заступник міністра охорони здоров'я, головний державний санітарний лікар Ігор Кузін на засіданні круглого стола в Укрінформі.
"Дорожньо-транспортний травматизм є основною причиною смерті серед молодих людей віком від 15 до 29 років. Щороку в усьому світі внаслідок ДТП щодня гине 3 тис. осіб і близько 100 тис. отримує серйозні травми. В Україні ця статистика також є сумною... Тому в цьому році нам би хотілося, що цей Тиждень безпеки пройшов під гаслом того, що ми всі можемо зробити, щоб побороти, знизити травматизм та смертність унаслідок ДТП", - сказав Кузін.

За його словами, протягом тижня триватиме загальнонаціональна благодійна акція “Здай кров — врятуй життя”, спрямована на популяризацію донорства та допомогу потерпілим унаслідок ДТП. У її межах з 15 по 19 травня кров можна здати у Київському міському центрі крові та на базі регіональних центрів переливання крові.
Крім того, 16 травня розпочинається проєкт “Знаємо та діємо”, під час якого проводитиметься навчання педагогічних працівників ДУ “Школа супергероїв” навичок домедичної допомоги.
У середу, 17 травня, пройде національний онлайн-урок “Безпечна дорога додому” в школах та закладах профтехосвіти в межах національного проєкту “Безпечна країна”.
На базі Донецького державного університету внутрішніх справ у Кривому Розі 18 травня відбудеться молодіжна науково-практична конференція “Безпека на дорозі”, а в НДСЛ “Охматдит” у Києві пройде навчально-виховний тренінг для дітей.
У Кропивницькому наступного дня пройде флешмоб-руханка «Молодь за безпеку дорожнього руху».
Крім того, протягом тижня в усіх регіонах проходитимуть конкурси, вікторини для перевірки знань Правил дорожнього руху, театралізовані уроки, лекції, майстер-класи.
Відбудуться також виставки дитячих малюнків, онлайн-уроки з тематики безпеки дорожнього руху; зустрічі дітей з працівниками Національної поліції, під час яких ітиметься про дотримання правил дорожнього руху.
Будуть організовані майстер-класи з надання домедичної допомоги постраждалим внаслідок ДТП; тематичні квести, флешмоби, фоточеленджі, інструктажі з водіями шкільних автобусів стосовно запобігання ДТП тощо.
В усіх регіонах відбудуться заходи для водіїв, керівників автотранспортних підприємств, пішоходів, а також щодо підвищення безпеки руху при перетині залізничних переїздів.
Інформаційна кампанія передбачає розміщення соціальної реклами щодо безпечної поведінки дітей на транспорті та дорогах «Безпечна країна очима дітей» на майданчиках КП «Київпастранс» та КП «Київський метрополітен»; у регіональних засобах масової інформації, транспорті, зовнішній рекламі, громадських місцях, вокзалах, при центрах освіти та культури, навчальних закладах.
За даними ВООЗ, щороку у світі в ДТП гине 1,3 млн людей, близько 50 млн осіб травмуються внаслідок дорожньо-транспортних пригод.
Як повідомляв Укрінформ, за даними патрульної поліції, за перші чотири місяці 2023 року в Україні сталося майже 7 тис. ДТП з загиблими та/або постраждалими, в них загинуло 852 особи.