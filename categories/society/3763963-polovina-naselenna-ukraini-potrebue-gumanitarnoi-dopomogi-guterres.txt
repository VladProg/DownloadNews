Через російську агресію близько 18 млн українців потребують гуманітарної допомоги.

Як повідомляє кореспондент Укрінформу, про це заявив генеральний секретар ООН Антоніу Гутерреш під час виступу на Раді Безпеки ООН в Нью-Йорку.
“Близько половини населення України - 18 млн людей - потребує гуманітарної допомоги та захисту. Більше шести мільйонів українців залишили країну”, - сказав Гутерреш.
Він додав, що ООН посилила свої гуманітарні зусилля, реагуючи на кризу. “Наші гуманітарні програми збільшили зусилля, розподіливши цього року допомогу серед понад 8 млн людей у партнерстві із більш ніж 450 гуманітарними організаціями, половина з яких - українські”, - зазначив генсек.
Гутерреш також закликав забезпечити відповідальність за усі порушення прав людини в Україні, “у відповідності до міжнародних норм та стандартів”. “Агентства ООН задокументували докази вражаючих та поширених порушень прав людини, серед яких: пов’язане із конфліктом сексуальне насильство; довільні затримання; страти - переважно вчинені РФ; а також примусове переселення українських цивільних, в тому числі й дітей, на контрольовану Росією територію чи до РФ. Це документування - критично важливе для підзвітності”, - наголосив Гутерреш.
Як повідомлялося, у середу відбуваються відкриті дебати Ради Безпеки ООН щодо України, у яких бере участь Президент Володимир Зеленський.
Зеленський здійснює візит до Нью-Йорка 18–20 вересня, де проходить тиждень високого рівня 78-ї сесії Генасамблеї ООН.