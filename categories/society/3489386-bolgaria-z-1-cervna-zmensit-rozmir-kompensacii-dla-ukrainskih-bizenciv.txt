Нова гуманітарна програма розміщення українських біженців у Болгарії передбачає менший розмір компенсації для тих із них, хто залишається в Болгарії. У програмі беруть участь майже 20 тисяч готельних місць, що включені до Національного туристичного реєстру Болгарії.

Про це повідомило болгарське видання Дневник з посиланням на віцепрем’єр-міністра з питань ефективного управління Каліну Константінову, передає Укрінформ.
Нова державна програма надання гуманітарної допомоги особам із тимчасовим захистом після 31 травня продовжиться на державних, комунальних та відомчих курортах. Вона передбачає 15 левів (порівняно з 40 левів до кінця травня, 1 лев - 15,7 грн) з людини на добу та триразове харчування.
«Ми цілком усвідомлюємо, що це означає, що в неї можна буде включати переважно розміщення нижчого класу, сімейні готелі та гостьові будинки. За довідкою в системі Мінтуризму, місткість розміщення лише від 1 і 2 зірки становить 175 тис. ліжок», – повідомила у відеозверненні Константінова.
Станом на 16 травня, близько 63 тисяч біженців з України перебували в готелях та інших житлових приміщеннях Болгарії і мали виїхати до 31 травня, оскільки у болгарської влади не було плану продовження попередньої програми допомоги.

Як повідомлялося, за даними Державного агентства у справах біженців, у Болгарії для отримання тимчасового захисту зареєструвалися 97 068 громадян України. Загальна кількість українських біженців, які проживають у країні, становить 102 032 особи.
В болгарських готелях, станом на початок травня, проживало 59 085 осіб, які приїхали з України, втікаючи від війни. Однак болгарська влада попереджала, що доведеться покинути готелі до кінця травня, щоб звільнити місця для туристів.
Понад 6 мільйонів 200 тисяч українців були змушені тікати від розв’язаної росією війни за кордон.