Шевченківський райсуд столиці продовжив до 2 грудня бізнесмену Ігорю Коломойському запобіжний захід у вигляді тримання під вартою з можливістю внесення 3,8 млрд грн застави.

Як повідомляє кореспондент Укрінформу, таким чином суд задовольнив відповідне клопотання прокуратури.
Водночас суд відмовив у задоволенні клопотання захисту бізнесмена про зміну йому запобіжного заходу на цілодобовий домашній арешт.
Як повідомлялося, 24 жовтня поточного року Шевченківський райсуд столиці залишив бізнесмена Ігоря Коломойського під вартою.
Крім того, суддя зобов’язала Центр охорони здоров’я Державної кримінально-виконавчої служби у Києві та області провести невідкладне повне медичне обстеження Коломойського з метою встановлення, чи може він перебувати в умовах слідчого ізолятора без надання спеціалізованої медичної допомоги.
Також суддя зобов’язала керівника відділу забезпечення досудового слідства СБУ організувати Коломойському надання медичної допомоги та забезпечити йому необхідне лікування.
Під час судового засідання адвокат бізнесмена Олександр Лисак озвучив у суді клопотання про зміну Коломойському запобіжного заходу з тримання під вартою на нічний домашній арешт. Адвокат аргументував клопотання погіршенням стану здоров’я свого підзахисного через перебування у СІЗО і відсутність систематичного надання ліків.
6 жовтня Київський апеляційний суд відмовив у задоволенні скарги захисту колишнього бенефіціарного власника ПриватБанку Ігоря Коломойського на ухвалу Шевченківського райсуду Києва, якою тому було збільшено розмір застави до понад 3 млрд 891 млн грн.
2 вересня Коломойському оголосили підозру за двома статтями Кримінального кодексу: ст. 190 (шахрайство) та ст. 209 (легалізація (відмивання) майна, одержаного злочинним шляхом).
Шевченківський районний суд Києва тоді ж ухвалив рішення про призначення Коломойському запобіжного заходу у вигляді тримання під вартою до 31 жовтня з альтернативою у вигляді внесення застави у розмірі 509 млн 960 тис. грн. Коломойський перебуває у слідчому ізоляторі СБУ.
Працівники Бюро економічної безпеки і СБУ інкримінують йому легалізацію упродовж 2013-2020 років понад пів мільярда гривень шляхом виведення їх за кордон із використанням інфраструктури підконтрольних банківських установ.
Фото: Громадське