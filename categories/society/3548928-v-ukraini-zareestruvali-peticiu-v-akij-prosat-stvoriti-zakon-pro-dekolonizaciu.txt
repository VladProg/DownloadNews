На сайті Президента 11 серпня зареєстровано петицію щодо необхідності ухвалення закону про деколонізацію України.

Автором петиції є Кирило Колпаков, повідомляє Укрінформ.
«Підписанти цієї петиції вимагають створення загальнодержавного закону про деколонізацію України. Цей закон має прибрати з українського культурного простору радянське та імперське минуле, час згадати наших культурних та політичних діячів та вшанувати їх, час відроджувати нашу культуру», - йдеться у документі.
Зазначається, що на загальнодержавному рівні українські міста належить «звільнити від культурних маркерів російського колоніалізму, в Україні не має бути пам’ятників та вулиць, названих на честь людей, що прославляли діяння росії та зневажали Україну; звільнити український культурний та медійний простір від російського впливу; популяризувати українську історію на загальнодержавному та місцевих рівнях, час згадати всіх страчених та забутих героїв України, пам’ятники мають стояти на їх честь, а не на честь катів України, відкрито оголосити курс на відмову від колоніальної спадщини. Україна має зробити заяву, що ми - не росія, ми не є одним народом з росіянами, ніколи не були і ніколи не будемо».
Як повідомлялося, 3 червня низка громадських організацій Одещини закликали очільника Одеської обласної військової адміністрації Максима Марченка демонтувати й передати на музейне зберігання пам’ятники діячам російської імперії Катерині ІІ та Олександру Суворову.
1 серпня Президент Володимир Зеленський відреагував на петицію, яку підтримали понад 25 тисяч громадян, щодо знесення пам'ятника російській імператиці Катерині II в Одесі та запропонував Одеській міськраді розглянути це питання відповідно до компетенції.
Глава держави водночас наголосив на важливості захисту національних інтересів та очищення громадського простору від об'єктів та пам'ятників, що стосуються російської імперської та радянської спадщини, «яка закріплює в Україні російські пропагандистські антиукраїнські наративи».