Міністр оборони Олексій Резніков не підтримує вручення повісток громадянам як покарання за щось, зокрема, перевищення швидкості на дорогах.

Про це він заявив в інтерв’ю ВВС Україна, повідомляє Укрінформ.
«Іноді це (вручення повістки – ред.) робиться як покарання за щось - наприклад, порушення швидкісного режиму. Я точно проти цього. Я вважаю, що це дурня повна, тому що служити країні й захищати країну - це точно не має бути покаранням», - зазначив Резніков.
Випадки вручення повісток людям під під'їздом чи у торговельному центрі міністр порівняв з таким поняттям у праві, як «ексцес виконавця».
«Це як у прислів'ї про дурня, якого примусили богу молитись. У кожного центру комплектації є свій план. Доукомплектування відбувається у будь-якому разі. Не в якихось там величезних масштабах, але ми маємо і загиблих, і поранених. Ми маємо сьогодні підрозділи, які мають відпочити, відновити боєздатність. Відповідно, мають завезти свіжі сили. Тому, звісно, певний набір є», - пояснив міністр.
Водночас, зауважив він, повістка означає не одночасну мобілізацію, а вимогу прийти в центр комплектації й пройти перевірку.
«Може, ти саме потрібен зараз - тоді тебе мають право призвати під час воєнного стану. Або скажуть: "Йди, ти в резерві". Або: "Друже, а чого ти не став на реєстрацію?" - додав Резніков.
Очільник Міноборони підкреслив, що зараз у секторі безпеки і оборони достатня кількість людей, а щоб бути максимально ефективним, планувати серйозні контрнаступи, нам потрібно більше сучасної зброї.
Як повідомлялось, за інформацією Нацполіції, у результаті нічного відпрацювання до Черкаського районного управління поліції було доставлено понад тридцять порушників комендантської години, які нехтували заборонами та правилами безпеки. Також 34 громадянам військові вручили повістки.