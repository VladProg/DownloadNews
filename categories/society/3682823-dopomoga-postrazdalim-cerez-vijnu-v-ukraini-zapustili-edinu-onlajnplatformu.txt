На створеній Платформі допомоги врятованим зібрана повна інформація про ключові сервіси допомоги постраждалим внаслідок війни.







Як передає Укрінформ з посиланням на Міністерство соціальної політики України, про це повідомила заступник міністра соцполітики Уляна Токарєва.
«Це перша в Україні онлайн-платформа, де зібрана повна інформація про всі ключові сервіси допомоги постраждалим внаслідок війни. Завдяки платформі громадяни зможуть простіше і швидше зв'язатися з потрібним сервісом», - йдеться в повідомленні.

Як зауважують в Мінсоцполітики, платформа розрахована не лише на постраждалих, а також і на фахівців, які надають їм допомогу. На сайті Платформи допомоги врятованим вже розміщені рекомендації та посібники по роботі з потерпілими згідно з найкращими міжнародними стандартами.
«Платформа дозволить охопити соціальною підтримкою значно ширше коло людей, які постраждали внаслідок війни. Вона допоможе соціальним працівникам виявляти людей, які потребують допомоги через наслідки війни, надавати їм необхідну підтримку і правильно спрямовувати далі, щоби повною мірою забезпечити права та інтереси людей», — підкреслила Токарєва.
Як повідомлялося, в Україні функціонує мережа спеціалізованих служб підтримки осіб, які постраждали від насильства. На 2023 рік у державному бюджеті на їхнє фінансування закладено 175,4 млн грн.