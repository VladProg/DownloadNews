Київський національний університет ім. Т.Г. Шевченка презентував проєкт «Цифровий університет – Відкрита українська ініціатива» (DigiUni).

Про це повідомляє кореспондент Укрінформу.
«Ключовою цільовою групою цього проєкту є переміщені студенти університетів України, незалежно від їх місця знаходження, чи вони перебувають за кордоном, чи в Україні. Завдяки нашому проєкту студенти зможуть продовжувати навчання разом з українськими університетами», - поінформував ректор КНУ Володимир Бугров.






У Києві презентували проєкт DigiUni для навчання студентів / Фото надані організаторами


















































































Координаторка проєкту, проректорка з науково-педагогічної роботи КНУ Ксенія Смирнова зазначила, що ідея ініціативи зародилася 24 лютого 2022 року.
За її словами, проводилося багато переговорів для втілення проєкту в життя, а також для того, щоб залучити українських та міжнародних партнерів. Згодом до ініціативи долучилися альянси європейських університетів, з якими КНУ наразі тісно співпрацює.
«Ми запропонували створити проєкт на систематизованій основі, з відповідним контролем якості цифрового контенту, а також із запровадженням нових тенденцій у системі вищої освіти», - повідомила координаторка проєкту.
Інноваційність та унікальність проєкту «Цифровий університет – Відкрита українська ініціатива» (DigiUni) полягає у створенні єдиної цифрової освітньої системи, яка забезпечить безперервну, високоякісну, інклюзивну та прозору освіту, що її можна здобути незалежно від місцезнаходження, з використанням цифрових інновацій в освітній галузі.
«Такі цифрові можливості нададуть освітянам доступ до контенту, до освіти, до нових знань», - акцентувала проректорка.
Водночас проєктом запроваджується процедура визнання кваліфікацій та мікрокваліфікацій, результатів навчання (кредитів ECTS), набутих за результатами цифрових освітніх програм та їхніх компонентів, віртуальною мобільністю в освітньому просторі України.
Очікується, що результатом проєкту має стати діджитал-платформа, яка систематизує весь цифровий контент університетів-партнерів.
До Відкритої Хартії – DigiUni-Ukraine, мета якої - об’єднання університетів України у потужні альянси, зможуть приєднатися університети України та брати участь у наповнені платформи власними матеріалами, а також користуватися вже наявними від європейських партнерів.
До складу команди проєкту входять 10 українських університетів, Міністерство освіти і науки України, Міністерство цифрової трансформації України, Національне агентство із забезпечення якості вищої освіти, Українська асоціація фахівців ІТ та закордонні університети-партнери й асоціації країн-членів ЄС з Франції, Німеччини, Іспанії, Чехії та Польщі.
Проєкт розрахований на 4 роки та фінансується Європейським Союзом в рамках програми Erasmus+.