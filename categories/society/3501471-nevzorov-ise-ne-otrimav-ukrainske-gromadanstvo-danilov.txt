російський журналіст Олександр Невзоров іще не отримав українське громадянство.

Про це в інтерв'ю "24 каналу" сказав секретар Ради національної безпеки та оборони Олексій Данілов, передає Укрінформ.
“Те, що стосується Невзорова, в окрему шухляду відкладемо. По-перше, у нього ще немає громадянства, він тільки звернувся за громадянством", - сказав Данілов.
Він наголосив, що кожен, хто хоче отримати громадянство України, має пройти певну процедуру.
"Якщо ви хочете пройти певну процедуру, ви можете це зробити. У нас все прописано в Конституції, в наших законах”, - сказав секретар РНБО.
На його думку, зараз буде багато людей, які захочуть отримати українське громадянство. У цьому зв'язку Данілов зазначив, що визначатися з тим, кого вони підтримують у війні росії з Україною, треба було раніше.
“Я вважав і вважаю, що люди, якщо вони визначаються, мали б визначатися в перші дні війни. Їх зараз буде дуже багато, і це будуть не тільки ті люди, які мають стосунок до медіа. Буде дуже багато олігархів, охочих "придбати" український паспорт. Така дивна може бути ситуація, коли ми кажемо, що наші, українські олігархи погані, а російські олігархи, чомусь вважається для когось, такі "добрі дядьки", які все життя фінансували путіна, фінансували російську армію, - і зараз ми маємо з ними вести якісь перемовини. Ну, це не пройде”, - заявив Данілов.
Він наголосив, що ті, хто займається такими питаннями, мають усвідомлювати відповідальність перед суспільством.
Як повідомлялося, раніше ЗМІ поінформували, що російський журналіст Олександр Нєвзоров та його дружина отримали українське громадянство.
3 червня у Державній міграційній службі України підтвердили Укрінформу, що Президент підписав указ щодо надання українського громадянства російському журналісту Олександру Невзорову та його дружині.
Президент Володимир Зеленський, коментуючи питання надання громадянства Невзорову, заявив, що якщо є можливість розхитувати російську владу, це необхідно робити.