Міністр культури та інформаційної політики Олександр Ткаченко розповів, чому у ефірі телемарафону з'являються спікери від забороненої в Україні партії опзж.

Про це міністр розповів у інтерв’ю «Радіо Свобода», передає Укрінформ.

«Поєднання таких зусиль (формату – ред.) на час війни, мені здається, абсолютно адекватною відповіддю. Є різні точки зору стосовно того, що чи не варто повернутися до звичайних новин, але мені здається, що, на жаль, це не на часі, тому що в нас новинні канали – це одне, а розважальні канали – це інше. І повернення під час війни до звичайної сітки розважальних каналів, коли поруч з проєктами класичного інтертейменту різного характеру з'являються новини, на мій погляд, буде виглядати дивно», - сказав Ткаченко.

Він прокоментував питання фінансування телемарафону, зазначивши, що в бюджеті передбачені певні кошти на інформаційну безпеку. Але ж інформаційна безпека – це не тільки телемарафон, а й багато інших засобів, на які потрібні кошти.

«Але якщо це буде все ж таки телемарафон, то сподіваюсь, що це буде справедливо, тому що впродовж цього року канали, не маючи жодних доходів від роботи телемарафону, продовжували працювати на допомогу державі, і держава має протягнути руку допомоги, щоб ми могли продовжувати інформаційне мовлення», - сказав урядовець.

Він відповів на запитання про присутність у марафоні спікерів від ексопзж.
«Якщо ви як професіонал знаєте, як робляться новини «брейкінг ньюз», то можете собі уявити, що вони не плануються заздалегідь. І хтось, хто з’являється в ефірі, може виникнути за тих чи інших обставин. Інша справа, чи робить редакція потім висновки з того, що з’являється. Очевидно, що зробили», - сказав Ткаченко.

Щодо ведучих марафону з колишніх проросійських каналів він зауважив, що багато закидів, які звучали з приводу тих чи інших ведучих неактуальні щонайменше два-три роки. Вони залишили роботу на медведчуківських чи інших якихось каналах досить давно. «Можуть бути різні позиції щодо ставлення цих журналістів до того, що вони робили раніше, але принаймні під час війни вони показують абсолютно адекватну, професійну, патріотичну роботу і працюють у ЗМІ, до яких мало запитань», - вважає міністр.

Відсутність «Еспресо», «5 каналу» та «Прямого» у телемарафоні Ткаченко також прокоментував:
«Потрібно було або змінювати той формат, який уже налагодився, або їм змінювати підходи стосовно їхнього бачення того, як це мало б відбуватися. Тому що не можна транслювати марафон 12 годин і мати своє мовлення (це як пропонувалося), і водночас бути долученим до телемарафону. На це ми відповіли: «Будь ласка, можете включати телемарафон, як це роблять багато інших регіональних каналів. Співпраця зараз виглядає так, що ці канали, коли хочуть – включають телемарафон, коли не хочуть – не включають і продовжують собі своє мовлення.», - сказав він.
Як повідомлялося, з 24 лютого розпочав мовлення національний телемарафон єдиних новин #UAразом. До створення новин долучаються Збройні сили України, РНБО, Офіс Президента та інші урядові структури, від яких залежить перебіг подій.

У березні 2022 року Україна запустила телеканал FREEДОМ, який мовить російською. Він націлений на створення інформаційного продукту, розрахованого на російськомовну аудиторію у воєнний період.