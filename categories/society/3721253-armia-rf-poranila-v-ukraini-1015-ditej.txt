Армія Російської Федерації вбила в Україні 487 дітей і ще 1015 дітям завдала поранень.

Як передає Укрінформ, про це Офіс генерального прокурора повідомляє у Телеграмі.
“Станом на ранок 11 червня 2023 року більше ніж 1502 дитини постраждали в Україні внаслідок повномасштабної збройної агресії рф. За офіційною інформацією ювенальних прокурорів, 487 дітей загинули та понад 1015 отримали поранення різного ступеня тяжкості”, - ідеться в повідомленні.
Ці дані не є остаточними, оскільки триває робота з їх встановлення в місцях ведення бойових дій, на тимчасово захоплених та звільнених територіях.
Найбільше постраждало дітей у Донецькій області - 464, Харківській - 283, Київській - 128, Херсонській - 105, Запорізькій - 91, Миколаївській - 89, Дніпропетровській - 80, Чернігівській - 71, Луганській - 67.
У суботу, 10 червня, внаслідок обстрілу Одеської області постраждала 13-річна дівчинка.
Як повідомляв Укрінформ, за словами постійного представника України при ООН Сергія Кислиці, Рада безпеки ООН визначила шість грубих порушень щодо дітей під час збройного конфлікту: вербування і використання дітей, убивство та каліцтво, сексуальне насильство, напади на школи і лікарні, викрадення, відмова в гуманітарному доступі.