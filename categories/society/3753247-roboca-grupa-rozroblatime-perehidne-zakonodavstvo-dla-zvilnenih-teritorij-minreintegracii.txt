У Міністерстві з питань реінтеграції тимчасово окупованих територій заявили про створення робочої групи, яка розроблятиме стратегію правового режиму на звільнених від росіян територіях.

Як передає Укрінформ, про це Мінреінтеграції повідомляє в Телеграмі.
Днями в Національному інформаційному бюро відбулась нарада під головуванням віцепрем’єр-міністра - міністра з питань реінтеграції тимчасово окупованих територій Ірини Верещук за участю представників громадських організацій, присвячена правовому режиму на звільнених від російських загарбників територіях.
Учасники наради погодились, що питання перехідного правосуддя потребують комплексного підходу і внесення змін до багатьох нормативних актів.
Для цього була досягнута домовленість спільно виробити й ухвалити стратегію, на базі якої міністерства та відомства напрацьовуватимуть профільні законопроєкти щодо змін законодавства.
Зокрема йдеться про такі складові як перехідний період, конвалідація правочинів, актів цивільного стану та судових рішень, які мали місце на тимчасово захоплених територіях, люстрація, амністія й інші питання перехідного правосуддя.
За результатами наради створена робоча група для розробки вказаної стратегії.
Як повідомляв Укрінформ, при 13 військових адміністраціях створюють Ради з питань внутрішньо переміщених осіб.
Фото: t.me/V_Zelenskiy_official