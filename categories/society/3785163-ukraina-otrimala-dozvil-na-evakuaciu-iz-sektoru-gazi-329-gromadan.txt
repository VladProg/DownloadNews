Україна отримала дозвіл на евакуацію із сектору Гази 329 громадян.

Про це заявив посол України в Державі Ізраїль Євген Корнійчук в ефірі “Свобода.Ранок”, повідомляє Укрінформ.
“Усього ми отримали дозвіл на евакуацію 329 громадян, але ситуація змінюється щохвилини. Можливо, частина людей не доїхала фізично і відмовилася від евакуації – таке також буває. Я нагадую, що в попередніх списках у нас взагалі було близько 400 людей, але частина з них залишилася на півночі Гази і зараз їх евакуювати неможливо”, – сказав дипломат.
Він додав, що Україна надає логістичну підтримку і не відмовляє жодній державі, яка зверталася по допомогу в евакуації. Це, зокрема, “угорці, швейцарці, поляки”, уточнив Корнійчук.
За його словами, ізраїльська та єгипетська сторона майже не змінювали списки при погодженні перед евакуацією.
“Безпека перевіряла наявність людей, які є наближеними до ХАМАСу. Таких майже не виявилося, скоріш за все, оскільки наші списки на 95% не змінилися з моменту подання до відповідних компетентних органів. Переважно це жінки та діти”, – зазначив посол.
Дипломат додав, що жоден поранений громадянин України кордон сектору Гази досі не пройшов.
“Нам було відомо від громади – це непідтверджена інформація – і про загиблих, і про поранених громадян України, але на території сектору Гази їм надається допомога. Можливо, ми наступними евакуаційними траншами зможемо їх забрати. У списку, який ми подавали на затвердження, здається, дві особи такими значаться, але вони на пункт пропуску не зʼявилися”, – сказав посол.
Як повідомляв Укрінформ, за минулу добу Україна евакуювала з сектору Гази 160 своїх громадян та 9 громадян Молдови. Загалом цього тижня врятовано вже 203 українців.