Наразі на території Австрії проживають близько 55 тисяч біженців з України, а загалом їх було понад 90 тисяч.

Про це заявив в інтерв’ю Укрінформу міністр закордонних справ Австрії Александер Шалленберг.
"Федеральний уряд Австрії, а також федеральні землі, громади та населення теж роблять значний внесок у прийом та інтеграцію понад 90 тис. українських переселенців. Наразі понад 55 тис. українців усе ще живуть з нами в Австрії. Ми також були першою державою, яка організувала повітряний міст з Молдовою для переміщення вимушених переселенців з України до Австрії. Ми продовжимо цю солідарність і будемо підтримувати Україну та її народ і в майбутньому", - сказав він.
Шалленберг також вказав на те, що, згідно з даними "Ukraine Support Tracker" Інституту світової економіки в Кілі, Австрія "фактично займає перше місце за обсягом гуманітарної допомоги Україні, якщо рахувати у співвідношенні до ВВП". "З початку війни ми надали понад 129 млн євро двосторонньої фінансової та гуманітарної допомоги", - повідомив міністр.
Окремо Австрія прийняла на лікування понад 30 важкопоранених цивільних осіб з України, передусім жінок і дітей.
Глава МЗС Австрії зазначив, що російські атаки на цивільну інфраструктуру в Україні, передусім на медичні заклади, "є особливо жахливими" і тому особлива увага австрійської підтримки зосереджена на будівництві та відновленні медичної інфраструктури.
"З цією метою восени минулого року Австрія підписала рамкову угоду на суму 600 мільйонів євро щодо будівництва та модернізації трьох закладів охорони здоров’я. Наразі тривають інтенсивні переговори, і я сподіваюся, що незабаром ми перейдемо до конкретної реалізації проєктів", - заявив він.
Більш детально читайте в інтерв’ю Александера Шалленберга за посиланням.
Як повідомлялося раніше, за даними МВС Австрії, у період з 24 лютого по 31 грудня 2022 року загалом в Австрії було зареєстровано 90 994 вимушених переселенців з України. Близько 66 тис. з них станом на початок лютого залишилися в Австрії, інші або повернулися додому, або виїхали до інших країн.