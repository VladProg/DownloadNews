Головою Вищої кваліфікаційної комісії суддів України обраний суддя Київського апеляційного суду Роман Ігнатов.

Про це повідомляє пресслужба ВККСУ, передає Укрінформ.
“6 червня 2023 року на організаційному засіданні Вищої кваліфікаційної комісії суддів України обрано голову комісії – Романа Ігнатова, суддю Київського апеляційного суду. За відповідне рішення проголосували 9 членів Комісії”, - ідеться у повідомленні.

Зазначається, що в засіданні взяли участь 14 членів ВККСУ.
За інформацією на сайті ВРП, Роман Ігнатов після закінчення Саратовської юридичної академії у 1995 році розпочав роботу на посаді старшого слідчого прокуратури міста Петрозаводська (Російська Федерація). У 1996 році працював юрисконсультом Ленінського відділення №24 Ощадного банку України м. Луганська та слідчим прокуратури Ленінського району Луганська, у 1996 – 1997 роках - юрисконсультом Ленінського відділення №24 Ощадного банку України м.Луганська та Луганського регіонального управління Промінвестбанку. Починаючи з 1997 року та до 2003 року він працював на різних посадах в органах прокуратури у Луганській області, зокрема, у 2002 – 2003 роках обіймав посаду заступника прокурора міста Брянки.
У 2003 р. Ігнатов призначений суддею Краснолуцького міського суду Луганської області, де працював до 2009 року, після чого був переведений до Луганського апеляційного суду, де працював до 2014 року.
Згодом Ігнатов був переведений до Апеляційного суду міста Києва (починаючи з 2018 року Київський апеляційний суд).
Як повідомляв Укрінформ, Вища рада правосуддя 1 червня призначила 16 нових членів Вищої кваліфікаційної комісії суддів. Це розблоковує роботу ВККС, яка не працювала в Україні з 2019 року.

Напередодні, 5 червня, члени Вищої кваліфікаційної комісії суддів провели зустріч-знайомство, де обговорили організаційні питання, зокрема щодо обрання керівництва ВККСУ.
Фото: ВККС