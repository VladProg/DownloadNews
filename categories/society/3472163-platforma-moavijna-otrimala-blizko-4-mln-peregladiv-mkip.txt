Розповіді українців на платформі #МояВійна зібрали майже 4 мільйони переглядів.

Як передає Укрінформ, про це Міністерство культури та інформаційної політики повідомляє в Телеграмі.
“На платформі #МояВійна опубліковано вже понад 2,7 тисячі історій про війну в Україні. Розповіді українців зібрали майже 4 мільйони переглядів”, - ідеться в повідомленні.
За словами заступника міністра культури та інформаційної політики Анастасії Бондар, міжнародний проєкт #МояВійна був запущений з метою розказати світу правду про війну в Україні та привернути увагу пересічних громадян інших країн до цієї події, не дати її замовчати. Історії, які розміщують українці, мають мільйонний приріст переглядів щотижня.
Для того, щоб якнайбільше людей могли дізнатися правду про російські злочини в Україні, на порталі mywar.mkip.gov.ua з’явилася можливість автоматичного перекладу від Amazon на понад 40 мов світу.

Міжнародна платформа #МояВійна – проєкт, який ініціювали МКІП, Асоціація інноваційної та цифрової освіти і компанія Totonis. На платформі українці публікують розповіді про війну, відео та фото підтверджень воєнних злочинів росіян в Україні.
Як повідомляв Укрінформ, 30 квітня стартував спільний інформаційний проєкт Укрінформу та Медіа Центру Україна. Запуск проєкту дозволить проводити заходи для представників засобів масової інформації, допомагати іноземним медіа у висвітленні війни та у формуванні переможної інформаційної політики України.