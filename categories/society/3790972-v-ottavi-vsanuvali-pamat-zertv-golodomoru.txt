У столиці Канади Оттаві відбулася церемонія вшанування 90-х роковин Голодомору-геноциду.



Як повідомляє кореспондент Укрінформу, церемонія відбулася на галявині поблизу парламенту Канади.


До вшанування долучилися близько пів сотні людей, серед яких депутати федерального парламенту, сенатори, дипломати, члени української громади й небайдужі канадці.


Спеціально для цієї церемонії до Оттави також приїхав «пересувний клас» – унікально облаштований автобус з інтерактивним обладнанням, який подорожує освітніми закладами та громадськими подіями Канади з метою донесення правди про трагічні події 1932-1933 років в Україні.


“90 років тому й зараз Росія намагається стерти Україну як державу та українців як народ. Росія також використовує зерно як зброю, позбавляючи людей харчів у найбільш уразливих країнах. Об’єднавши зусилля ми переможемо у цій війні, очистимо українські поля від мін й продовжимо годувати світ”, - підкреслила посол України в Канаді Юлія Ковалів.

Її підтримав глава канадсько-української групи дружби депутат від Ліберальної партії Іван Бейкер. “Росія вбиває, катує, гвалтує цивільних. Росія депортує українських дітей до окупованих територій або у Росію. Росія знову чинить в Україні геноцид. Припинити це можна, лише якщо Канада та її союзники зроблять усе необхідне, аби Україна звільнила усі свої територію та досягла переконливої перемогу. Для мене це - єдиний спосіб упевнитися, що ми не лише згадуємо жертв Голодомору, але також і вшановуємо їх”, - зазначив Бейкер.

Нагадаємо, Канада стала першою державою після України, яка визнала Голодомор актом геноциду українців ще у 2008 році. Відтоді у країні на офіційному рівні відзначається День пам’яті жертв Голодоморів.

Фото надані Посольством України в Канаді