У Нацполіції хочуть відправити до 30% особового складу з умовно мирних областей на деокуповані території.

Про це в інтерв'ю "Інтерфакс-Україна" сказав голова НПУ Іван Вигівський, передає Укрінформ.
"Некомплект робочий, як і до війни. Десь 16%, це приблизно 20 тис. поліцейських. Під час війни у нас немає проблем з комплектуванням", - зазначив він.
За його словами, до повномасштабної війни зарплата поліцейського була неконкурентною порівняно навіть з правоохоронцями інших структур і поліцейські могли піти працювати у цивільний сектор на більшу зарплату.
"Тепер грошове забезпечення поліцейського у два рази більше, а хто служить у прифронтових регіонах та безпосередньо бере участь у бойових діях отримує ще додаткові виплати. А цивільному сектору зараз складніше забезпечувати високі зарплати", - сказав Вигівський.
Глава НПУ поінформував, що зараз вони можуть проводити якісніший відбір і мотивувати служити тих, хто є професіоналом та суворо дотримується вимог закону і дисципліни.
Він сказав, що у зведених загонах поліції на постійній основі проходять ротації.
"Це не обов'язково спецпризначенці – це можуть бути оперативники, криміналісти, слідчі, дільничні та інші поліцейські. Тобто, слідчий з Тернополя може бути направлений в Донецьку чи Запорізьку область", - зазначив Вигівський.
Очільник Нацполіції заявив, що у НПУ планують після деокупації українських територій 30% особового складу з умовно-мирних областей направити на деокуповані території для стабілізаційних заходів.
"Взагалі поліцейські із західних регіонів, які війну не бачать, повинні якійсь час пропрацювати в прифронтових районах – щоб розуміти ситуацію, відчути її на собі, розділяти ті цінності та врешті після війни мати змогу сміливо дивитись в очі військовим та своїм колегам-поліцейським з фронтових областей", - вважає він.
Як повідомлялося, із лав Нацполіції упродовж 2021 року звільнилася 13 321 особа, що на 2,7 тисячі більше, ніж кількість осіб, яка звільнилася з поліції за 2020 рік.
Фото: Нацполіція