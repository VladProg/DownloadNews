Більш як тридцяти популярним українським артистам, телеведучим заборонили в'їзд у російську федерацію строком на 50 років.

Як передає Укрінформ, «чорний список» опублікувала російська газета "Известия".
До списку, зокрема, включені: музиканти Святослав Вакарчук, Андрій Данилко, Олексій Потапенко й Анастасія Каменських, Дмитро Монатік, Іван Дорн, Світлана Лобода, Євген Мільковський, гурт "Время и стекло"; актриса Міла Савицька; телеведучі Дмитро Комаров («Світ Навиворіт»), Коля Сєрга, Андрій Бідняков (обидва – «Орел і решка»), блогери Євген Комаровський, Антон Птушкін.
Причини, через які їм заборонили в'їзд у рф, видання не зазначає. Проте всіх, хто потрапив до списку, об'єднує різка критика повномасштабного воєнного вторгнення російських військ в Україну.
24 лютого росія почала новий етап восьмирічної війни проти України – повномасштабний наступ. Ворог здійснює масовані обстріли та бомбардування мирних українських міст і сіл. ЗСУ, Сили територіальної оборони та весь український народ ефективно чинять опір російським військам і завдають їм великих втрат.