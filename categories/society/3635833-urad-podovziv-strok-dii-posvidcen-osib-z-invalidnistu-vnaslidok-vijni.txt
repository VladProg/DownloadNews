За ініціативи Міністерства у справах ветеранів уряд ухвалив постанову, яка подовжує строк дії посвідчень осіб з інвалідністю внаслідок війни на період дії воєнного стану.

Як передає Укрінформ, про це повідомляє пресслужба Мінветеранів.
“Подовження дії протермінованих посвідчень буде проводитися без звернення осіб з інвалідністю внаслідок війни до Управління праці та соцзахисту населення (УПСЗН), а шляхом внесення відповідної інформації до Єдиного державного автоматизованого реєстру осіб, які мають право на пільги”, – сказав перший заступник міністра у справах ветеранів Олександр Порхун.
Як зазначається, йдеться про продовження на період дії воєнного стану (з 24 лютого 2022 року) та не пізніше шести місяців після його припинення чи скасування дію посвідчень осіб з інвалідністю внаслідок війни, у яких закінчився термін дії.
Водночас, у випадках якщо медико-соціальною експертною комісією буде проведено повторний огляд таких осіб, дія їх посвідчень продовжуватиметься на загальних підставах.
Як повідомлялося, Кабінет Міністрів розширив повноваження військових адміністрацій стосовно залучення громадян до суспільних робіт.