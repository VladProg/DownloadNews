Перевірки внутрішніх переселенців мають здійснюватись лише за наявності підозри щодо неправомірного отримання грошової допомоги.







Як передає Укрінформ, про це повідомляє пресслужба Мінреінтеграції з посиланням на віцепрем’єр-міністра Ірину Верещук.
«Ми не можемо допустити жодної дискримінації внутрішніх переселенців. Людей повинні попереджати. Вони не зобов’язані 24/7 перебувати вдома, щоб не втратити грошову допомогу від держави, яка їм дуже необхідна. Перевірки мають здійснюватися лише за наявності підозри щодо неправомірного отримання допомоги», – сказала Верещук.
Як зазначається, кількість вибіркових перевірок внутрішніх переселенців у порівнянні з минулим роком знизилася майже у 12 разів.
Своєю чергою, Мінсоцполітики та Нацсоцслужба надали роз’яснення територіальним органам соціальних служб про необхідність попереджати внутрішніх переселенців стосовно відвідування їх з метою перевірки.
Зокрема, під час перевірки посадова особа Нацсоцслужби повинна скласти відповідний акт. Також вона має залишити повідомлення про необхідність протягом 10 днів прибути до органу соціального захисту населення для проходження ідентифікації. І лише у разі неявки переселенцям можуть скасувати статус ВПО і припинити передбачені для них виплати.
Як повідомляв Укрінформ, віцепрем'єр-міністр - міністр з питань реінтеграції тимчасово окупованих територій Ірина Верещук закликала місцеву владу активніше працевлаштовувати внутрішніх переселенців, бо нині лише третина з них мають роботу.