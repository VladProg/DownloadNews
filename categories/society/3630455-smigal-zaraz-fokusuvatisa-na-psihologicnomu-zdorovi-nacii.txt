Розв'язана росією війна негативно впливає свідомість українців, тому нині варто сфокусуватися на психологічному здоров’ї нації.

Як передає Укрінформ із посилання на Урядовий портал, про це Прем’єр-міністр Денис Шмигаль сказав на розширеному засіданні Міжвідомчої координаційної ради з питань охорони психічного здоров'я та надання психологічної допомоги особам, які постраждали внаслідок агресії рф.
«Психологічне відновлення кожної людини — це відновлення всієї України. Тому нам слід зараз фокусуватися на психологічному здоров’ї нації. Держава буде ініціатором, драйвером та координатором створення нової системи надання послуг у сфері психічного здоров’я. Послуг, які будуть надаватися своєчасно, оперативно, ефективно, без бюрократії», — підкреслив Шмигаль.
За його словами, агресивні терористичні дії росії призводять до катастрофічних наслідків. Це не лише руйнування промисловості та інфраструктури, але й травмування свідомості українців.
Прем’єр-міністр зазначив, що понад 70% українців відчувають стрес або сильну знервованість. Майже половина вважає, що їм потрібна психологічна допомога.
Перша леді України Олена Зеленська зауважила, що навіть найсильнішим інколи потрібні місяці на боротьбу з власними стереотипами.
«Просте питання «Як ти?» стало гаслом багатьох наших кампаній із психічного здоров’я та виявилося глибшим, ніж нам здавалося, бо воно не тільки про фізичний, а й про душевний стан. Найсильнішим із нас інколи потрібні місяці боротьби не тільки з ворогом, а й із власними стереотипами, щоб прийняти те, що відповідь на це питання може бути: «Зі мною не все гаразд. Мені важко, стресово». Психологічне «не гаразд» — це зараз стан більшості наших співвітчизників. І говорити про це, шукати рішення — нормально, правильно, обов’язково», — зазначила дружина Президента.
Вона вже ініціювала Національну програму психічного здоров’я та психосоціальної підтримки. Програма охопить усі проєкти та напрацювання, організує їх у комплексний та злагоджений механізм. На виконання програми вже розроблена оперативна “дорожня карта”. Це результат спільної роботи державного сектору, агенцій ООН, міжнародних та українських організацій у координації з ВООЗ.
«Національна програма допоможе нам усім діяти синхронно. Наші партнери, які планують допомогу Україні, чітко розумітимуть пріоритети: куди варто або навпаки, не варто вкладати ресурс. Таким чином допомога буде більш ефективною», — зазначив Шмигаль.
Він підкреслив, що під час побудови нової системи держава спиратиметься на принципи людиноцентричності, доступності та якості послуг, фокусуватиметься на правах людини.
У засіданні також взяли участь перший віцепрем'єр-міністр — міністр економіки Юлія Свириденко, віцепрем’єр-міністр з відновлення — міністр розвитку громад, територій та інфраструктури Олександр Кубраков, віцепрем'єр-міністр з питань європейської та євроатлантичної інтеграції Ольга Стефанішина, віцепрем’єр-міністр — міністр з питань реінтеграції тимчасово окупованих територій Ірина Верещук, міністр охорони здоров’я Віктор Ляшко, міністр соціальної політики Оксана Жолнович, міністр культури та інформаційної політики Олександр Ткаченко, представники посольств іноземних держав та міжнародних організацій, уряду, Верховної Ради та Офісу Президента.
Як повідомлялося, з 24 лютого в Україні триває повномасштабна російська воєнна агресія.