Президент Володимир Зеленський назвав метою повернення додому українців, які через війну змушені були виїхати за кордон, збереження їхнього зв’язку з Україною, культурою, суспільством.

Про це він заявив під час наради з керівниками закордонних дипломатичних установ, передає кореспондент Укрінформу.
"Усе, що робить наша держава, спрямоване на захист життя в Україні, людей в Україні, нашого народу, який зараз не тільки в Україні, який зараз у різних країнах світу. Ми вдячні всім, хто прихистив наших людей, наших переселенців з України, і це справді історична вдячність, яка назавжди збереже теплі емоції та сердечність у відносинах із багатьма державами: Польщею та Німеччиною, із країнами Балтії та Румунією, із нашими партнерами з Чехії, Ірландії, Британії, Франції, Іспанії, Словаччини, Італії, Португалії, Сполучених Штатів, Канади і ще з багатьма нашими друзів. З усіма, хто прихистив наших людей. Але мета України – це повернення людей додому, збереження їхнього зв’язку з Україною, зв’язку з українською культурою, зв’язку з нашим суспільством", – сказав Зеленський.
Він підкреслив, що українські книжки, український інформаційний простір, українська освіта мають бути доступними для наших співгромадян і за кордоном. Президент додав, що це також особиста відповідальність послів.
Глава держави наголосив, що одне з обов’язкових завдань дипломатів – захист прав українців. "Вони мають відчувати, що ви - з ними та заради них, а отже, Україна з ними. Посольства України мають бути помічниками для наших людей і якщо треба – рятівниками", – додав Зеленський.
Як повідомлялося, за даними Міністерства економіки України, близько 6,2 мільйона українців нині перебувають за кордоном. Вони виїхали через повномасштабне вторгнення Російської Федерації.