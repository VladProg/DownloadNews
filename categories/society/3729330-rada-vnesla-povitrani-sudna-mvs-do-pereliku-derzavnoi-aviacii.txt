Верховна Рада внесла повітряні судна Міністерства внутрішніх справ до переліку державної авіації.

Про ухвалення законопроєкту «Про внесення змін до Повітряного кодексу України щодо діяльності авіації Міністерства внутрішніх справ України» (№9258) у Телеграмі повідомив народний депутат із парламентської фракції «Голос» Ярослав Железняк, передає Укрінформ.
Він уточнив, що за ухвалення документа проголосував 261 депутат.
Так, законодавчий акт передбачає внесення змін до Повітряного кодексу України. Згідно з відповідними змінами, повітряні судна, які використовує Міністерство внутрішніх справ, класифікуються як державна авіація.
Суб’єкти та об’єкти авіаційної діяльності системи МВС мають бути включені до складу державної авіації, оскільки в системі МВС є повітряні судна, установи, організації та навчальні заклади, які експлуатують їх з метою виконання завдань із забезпечення національної безпеки і оборони, захисту населення, забезпечення діяльності Національної поліції, Державної прикордонної служби, Державної служби України з надзвичайних ситуацій та Національної гвардії.
Як повідомляв Укрінформ, сьогодні Верховна Рада припинила дію угоди між Україною та Республікою Білорусь про взаємне забезпечення захисту державних секретів.