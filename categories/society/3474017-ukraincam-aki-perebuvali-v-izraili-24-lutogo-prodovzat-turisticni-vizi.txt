Громадянам України, які легально перебували в Ізраїлі станом на 24 лютого, автоматично продовжать туристичні візи до 31 травня цього року.

Як передає Укрінформ, про це Посольство України в Державі Ізраїль повідомляє у Фейсбуці.
«Громадяни України, які станом на 24 лютого 2022 перебували в Ізраїлі легально (тобто, як туристи), можуть перебувати в Ізраїлі до 31 травня 2022», - йдеться в повідомленні.
У посольстві пояснили: якщо особа перебувала в Ізраїлі як турист і планує перебувати в країні до закінчення військових дій в Україні, їй не варто відвідувати офіси Міністерства внутрішніх справ для продовження туристичної візи, оскільки документ вже пролонговано автоматично до 31 травня цього року.
У разі продовження військових дій в Україні Міністерством внутрішніх справ Ізраїлю буде вжито додаткових заходів з метою пролонгації терміну перебування громадян України, про що буде анонсовано на веб-ресурсах посольства.
Як повідомляв Укрінформ, 2 травня глава Міністерства закордонних справ Ізраїлю Яїр Лапід заявив, що вважає слова глави МЗС російської федерації сергія лаврова про те, що «найбільші антисеміти – євреї», обурливими.