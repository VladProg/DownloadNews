Ректор Київського національного університету імені Тараса Шевченка Володимир Бугров повідомив, що після оголошення рішення університету про навчання “наживо” звільнилися понад 50 викладачок та викладачів, які перебувають за кордоном.

Про це заявив в ефірі програми "Укрінформ: вечірній стрім”, відповідаючи на запитання, наскільки гостра проблема з викладацьким складом в університеті зараз.

“Ця проблема є і дуже гостра, тому що виїхали молоді викладачки з дітьми, діти пішли в школи, або середнього віку ( діти - ред.) пішли на навчання в університети. І в нас за останній тиждень, коли ми оголосили, що будемо виходити “наживо”, у нас звільнилися понад 50 викладачів і викладачок, які живуть за кордоном. І це дійсно чи не найбільше в інституті філології, де люди мають мову як інструмент”, - повідомив Бугров.
Він додав, що коли його питають, може не варто виходити на очне навчання, він відповідає, що немає лінійних рішень.
“Коли ми кажемо про суспільні відносини, тут немає лінійних рішень, бо багато векторів. І тому коли я зважую, що ми мусимо повертати до соціального спілкування велику масу людей , але при цьому дорогою, вибачайте за такий жаргонізм, дорогою втратиться хтось, я змушений вибирати те, що більш масове”, - пояснив Бугров.
Також він зауважив, що наразі університет готує аспірантів, які згодом зможуть стати викладачами в університеті.
“От наприклад я підписав знову ж таки накази на зарахування близько пів сотні молодих викладачів і викладачок. Знаєте, і тут я себе інколи подумки тішу, що ось та природня зміна поколінь, яка мала би бути , можливо, більш болісною, вона сьогодні вдібувається трішки легше, і це теж системний розвиток”, - вважає Бугров.