Урядовці розглядають питання інклюзивності укриттів, адже вони мають бути доступними для усіх громадян.

Про це Прем'єр-міністр України Денис Шмигаль написав Телеграмі за результатами проведення разом із першою леді Оленою Зеленською виїзного засідання Ради безбар’єрності у Вінниці, передає Укрінформ
«Водночас є й завдання, які потрібно вирішувати. Зокрема, вільний доступ до сховищ. Це питання розглянемо протягом урядових нарад. Буде доручено доповнити План заходів з реалізації Національної стратегії зі створення безбар’єрного простору, аби він включав у себе відповідні пункти щодо інклюзивності укриттів», - зазначив Шмигаль.
За його словами, доступ усіх громадян до простору й послуг має бути простим і максимально зручним в користуванні. «Ми вже пройшли значний шлях та ухвалили низку ключових рішень, що заклали фундамент безбар’єрного середовища в Україні: оновили державні будівельні норми, розпочали реформу ВЛК і МСЕК, запроваджуємо сучасні європейські стандарти доступності в цифрових послугах», - підкреслив Прем’єр-міністр.
Він запевнив у тому, що безбар’єрність залишається безумовним пріоритетом у роботі уряду та всіх державних установ.
Учасники засідання у Вінниці розглянули результати виконання Плану заходів за перше півріччя 2023 року. За підсумками схвалили до реалізації флагманські проєкти з розбудови безбар’єрного середовища, які представили окремі міністерства та ОВА. Обласним адміністраціям також рекомендували розробити й схвалити проєкти з розвитку реабілітаційної допомоги.

Як повідомляв Укрінформ, на Вінниччині Прем'єр-міністр Денис Шмигаль заявив про те, що влада працює над впровадженням електронного документування у всіх медичних закладах, які приймають українських захисників.