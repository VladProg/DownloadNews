З початку повномасштабного вторгнення Україна втратила доступ до 5,5 млн працездатних українців, що становить приблизно 30% робочої сили.

Про це повідомляє Конфедерація роботодавців України, передає Укрінформ.
За інформацією об'єднання, до війни чисельність робочої сили України становила 17,4 млн людей, з них 8,3 млн жінок і 9,1 млн чоловіків працездатного віку.

З початком війни 1 млн громадян було мобілізовано на захист України. Станом на початок 2023 року за межами країни перебували 4,6 млн українців, з яких 3,2 млн – жінки працездатного віку. На тимчасово окупованих з початку 2022 року територіях жили 3 млн осіб, з них орієнтовно 1,3 млн працездатного віку.
«Тобто з початку повномасштабного вторгнення Україна втратила доступ до 5,5 млн людей працездатного віку. Це трохи більше 30% всієї робочої сили», - йдеться в повідомленні.
Як повідомлялося, МВФ прогнозує на 2023 рік зменшення показника безробіття в Україні з 24,5% до 20,9% порівняно з 2022 роком, однак це все ж вважається дуже високим рівнем, характерним для країни, охопленої війною.