Дружина Президента Олена Зеленська нагадала про глобальну кампанію “Be Safe”, яка допоможе українцям не стати жертвами торгівлі людьми.

Як передає Укрінформ, про це йдеться в Телеграмі дружини Президента.

Зеленська зауважила, що 90% людей, які виїхали з України у пошуках безпеки та притулку — жінки та діти.
“На жаль, ніхто з них не в абсолютній безпеці. Бо торгівці людьми користуються їхньою вразливістю, особливо, якщо людина не знайома з мовою або культурою. Силою або обманом вони змушують українців надавати сексуальні послуги, жебракувати чи навіть скоювати злочини”, - зазначила дружина Президента.
За її словами, щоб люди з України не опинилися під загрозою торгівлі людьми, ОБСЄ та Thomson Reuter запустили глобальну кампанію “Be Safe”.
“На сайті зібрані три групи порад: застережуючі знаки, які можуть свідчити, що вам трапилась злочинна організація; як мінімізувати ризики під час подорожі й після прибуття в нову країну; як отримати допомогу, якщо вам загрожує небезпека”, - поінформувала Зеленська.
Вона закликала українців бути пильними та порадила поділитися кампанією з близькими, котрі вимушено поїхали за кордон.
Як повідомлялося, напередодні президентка Європейської Комісії Урсула фон дер Ляєн повідомила, що близько 5 мільйонів з 8 мільйонів українців, які прибули до країн Європейського Союзу з початку повномасштабного вторгнення, повернулися в Україну.