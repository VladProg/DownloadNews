Уряд затвердив порядок, за яким українці зможуть складати теоретичний іспит для отримання посвідчення водія без обов’язкового навчання в автошколі.

Про це повідомив міністр внутрішніх справ Ігор Клименко у Телеграмі, передає Укрінформ.
“Кабінет міністрів України затвердив порядок, за яким українці можуть складати теоретичний іспит для отримання посвідчення водія без обов’язкового навчання в автошколі”, - зазначив міністр.
Він пояснив, що майбутні водії матимуть вибір: вивчати правила дорожнього руху в автошколі або самостійно опановувати теорію.
Клименко нагадав, що відповідні зміни відбулися в межах реформи сервісних центрів МВС, які були розпочаті цього літа.
Аби скласти теоретичний іспит, необхідно буде звернутись до будь-якого зручного сервісного центру МВС. Згодом така послуга буде доступна і через ЦНАП.
Глава МВС звернув увагу на те, що нововведення стосуються і проєкту «Автошколи для осіб з інвалідністю».
За його словами, зміни набудуть чинності з дня офіційного оприлюднення документа.
Своєю чергою представник уряду у Верховній Раді Тарас Мельничук поінформував, що Кабмін вніс зміни до Положення про порядок видачі посвідчень водія та допуску громадян до керування транспортними засобами, Порядку підготовки, перепідготовки і підвищення кваліфікації водіїв транспортних засобів, Порядку державної акредитації закладів, що проводять підготовку, перепідготовку і підвищення кваліфікації водіїв транспортних засобів, та атестації їх спеціалістів з метою приведення їх у відповідність до Закону «Про внесення змін до Кодексу України про адміністративні правопорушення щодо запровадження адміністративної відповідальності у сфері підготовки та допуску водіїв до керування транспортними засобами».
Як повідомлялося, Верховна Рада ухвалила 13 липня закон про запровадження адміністративної відповідальності у сфері підготовки та допуску водіїв до керування транспортними засобами. Українцям також дозволили самостійну підготовку до водійських іспитів з «теорії».