Українці збирають підписи під електронною петицією щодо звільнення цивільних заручників, викрадених російськими агресорами.

Відповідна петиція розміщена на вебсайті Офіційного інтернет-представництва Президента України, передає Укрінформ.

«Росія свідомо грубо нехтує вимоги Женевської конвенції про захист цивільного населення, всеціло порушуючи своїми діями права людини. З полону цивільні заручники повертаються без кінцівок , мають відбиті органи та психічні розлади через наругу над людською гідністю, зокрема образливе та принизливе поводження з людьми. Цих людей незаконно утримують. Більш того, Росія свідомо приховує факт перебування цивільних людей в заручниках», - йдеться у повідомленні.

Зазначається, що на сьогоднішній день не існує дієвого механізму з пошуку та звільнення цивільних заручників, що потрапили в полон в результаті збройної агресії іншої країни.
Комунікація між державними органами, на які покладено відповідальність за пошук, звільнення та збереження життя, здоров’я та гідності цивільних полонених, майже відсутня. Інформацію щодо ходу розшуку цивільних полонених, родинам отримати майже неможливо, наголошується у петиції.
Автори петиції закликають керівництво України, зокрема, розробити всеосяжну державну дієву стратегію щодо повернення затриманих громадян України, призначити уповноважену особу по справах цивільних заручників та зобов’язати її регулярно звітувати перед родинами в’язнів щодо прогресу в питанні пошуку та звільнення у режимі обмеженої публічності, вимагати від російської федерації та/або незаконних збройних формувань дотримання норм міжнародного гуманітарного права та міжнародного права прав людини у ставленні до затриманих, залучити до процесу переговорів щодо звільнення цивільних полонених та заручників професійних перемовників, які мають необхідні компетенції та досвід, акумулювати кримінальні провадження, відкриті за фактом незаконного позбавлення волі цивільних осіб, в межах одного слідчого органу, залучати організації громадянського суспільства в якості комунікаторів між державними органами та родинами утримуваних осіб.
Як повідомляв Укрінформ, Асоціація міст України закликає всіх долучитися до звільнення захоплених у полон мерів.