Президент України Володимир Зеленський зустрівся з Папою Франциском у Ватикані.

Президент закликав понтифіка приєднатися до української Формули миру, повідомляє Укрінформ із посиланням на Телеграм-канал глави держави.
«Зустрівся з Папою Римським Франциском. Вдячний за його особисту увагу до трагедії мільйонів українців. Наголосив і на десятках тисяч депортованих дітей. Маємо докласти всіх сил задля повернення їх додому. Крім цього, попросив засудити російські злочини в Україні. Бо не може бути рівності між жертвою та агресором», - зазначив Зеленський.

Відео: Zelenskiy / Official – Telegram

Також Президент поінформував Папу Римського про Формулу миру як, за його словами, єдиний дієвий алгоритм досягнення справедливого миру, і запропонував приєднатися до її реалізації.
Як передає Укрінформ із посиланням на ANSA, перемовини тривали близько 40 хвилин.
Папа Римський подарував Президенту України невелику скульптуру у вигляді оливкової гілки – символу миру. Натомість український Президент подарував Папі Римському ікону Мадонни, написану на залишках бронежилета.
Президент Володимир Зеленський у суботу перебуває з першим після початку повномасштабного вторгнення росії в Україну візитом в Італії.
Фото: Vatican Media