У Київській області пройшла церемонія передачі гуманітарної допомоги для Державної служби України з надзвичайних ситуацій від Японського агентства міжнародного співробітництва “JICA”.

Рятувальникам японські партнери передали шість кранів-вантажівок, передає кореспондент Укрінформу.
“Японська сторона, і, зокрема, організація “JICA”, вже надали нам багато ресурсу... Я маю надію на подальше наше спілкування і взаємодію з японським урядом”, - сказав голова ДСНС Сергій Крук.
Окремо очільник українських рятувальників зазначив, що територія України надзвичайно замінована, і потрібно дуже багато років, щоб її очистити від вибухонебезпечних предметів.

“Але ми розуміємо, що нам цікавий результат (щодо цього — ред.), і він буде швидким. Ми розраховуємо, в тому числі, і на підтримку японської сторони — посольства, японського народу тощо”, - заявив Крук.
Зі свого боку посол Японії в Україні Мацуда Кунінорі поінформував, що для того, щоб розпочати по-новому потужне життя в Україні, щоб повернулися люди, які її покинули, дуже важливо розмінувати нашу територію не тільки від вибухових речовин, а також і від фрагментів, які залишилися від вибухів якихось будівель.

За його словами, це - один з найважливіших процесів (в Україні — ред.).
“Ми розуміємо, що будуть потрібні навіть не роки, а десятиріччя, щоб закінчити всю діяльність, яка пов'язана з розмінуванням. Я хочу наголосити, що Японія буде підтримувати Україну ще багато років попереду - скільки знадобиться, щоб закінчити всю цю діяльність”, - уточнив дипломат.
Посол Японії в Україні також познайомив Крука з представниками приватного сектору, які працюють у сфері підготовки необхідного обладнання (щодо цього — ред.).






На Київщині японські партнери передали рятувальникам шість кранів-вантажівок / Фото: Павло Багмут, Укрінформ





































“Я звертаюся до вас за допомогою, бо нам потрібно виробляти більше цього обладнання для України. Тому ми дуже сподіваємося на вашу підтримку і працю”, - сказав Кунінорі.
Після передачі гумдопомоги для ДСНС на Київщині присутнім показали, як працює ця техніка.
Як повідомлялося, фонд Говарда Баффета передав ДСНС ще дві машини механізованого розмінування.