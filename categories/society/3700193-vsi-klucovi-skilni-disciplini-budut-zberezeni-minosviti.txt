У рамках розгляду оптимізації кількості дисциплін у школі всі ключові гуманітарні та природничі дисципліни повинні бути збережені.

Про це розповів міністр освіти та науки України Оксен Лісовий в ефірі телемарафону «Єдині новини», повідомляє Укрінформ.
«Щодо скорочення дисциплін. По-перше, треба усвідомлювати, що ми не допускаємо сьогодні скорочення дисциплін ключових, таких як історія України, українська мова, хімія, фізика, математика, біологія, - тобто всі ключові дисципліни, які є в школі, повинні залишитися. Ми говоримо про оптимізацію програм, ми говоримо про їх концентрацію, скажімо корисними знаннями, ми говоримо про ті дисципліни, якими можливо можна пожертвувати», - зазначив він.
Лісовий підкреслив, що питання оптимізації шкільних предметів нині є питанням експертів і експертного розгляду.
«Усі ключові дисципліни - і природничі, і гуманітарні повинні бути збережені. Вони повинні бути концентровані, але подані таким чином, щоб врахувати можливості дитини засвоїти весь масив знань», - пояснив очільник МОН.
Як повідомлялося, раніше міністр освіти Оксен Лісовий закликав українських громадян до обговорення кількості предметів, які діти мають вивчати у школах.