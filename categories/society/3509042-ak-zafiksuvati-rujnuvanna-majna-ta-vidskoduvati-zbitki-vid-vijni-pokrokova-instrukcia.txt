Для фіксації руйнувань та відшкодування збитків за пошкоджене внаслідок дій російських загарбників майно потрібно подати заяву до ЦНАПу, нотаріуса або через Дію та дочекатися огляду збитків спеціальною комісією.

Про це розповів заступник керівника Офісу Президента Кирило Тимошенко на брифінгу, повідомляє Укрінформ.
«Власник пошкодженого/зруйнованого будинку або квартири може самостійно подати заяву через Дію (на сайті або в додатку). Якщо у вас немає можливості скористатися онлайн реєстрацією, заяву можна подати через ЦНАП або нотаріуса. Подати заяву можна незалежно від того, де ви перебуваєте. Це стосується як фізичних, так і юридичних осіб», - сказав він.
Наступним кроком, за словами заступника очільника ОП, є створення органами місцевого самоврядування спеціальних комісій для огляду пошкодженого майна, й після перевірки об’єкта така комісія формує акт обстеження будинку/квартири.
Тимошенко уточнив, що в разі значних пошкоджень органи місцевого самоврядування залучають експертів та складають звіт з технічного обстеження, куди входить висновок щодо можливості подальшої експлуатації будівлі.
Він пояснив, що перед виїздом на об’єкт проведення обстеження комісія інформує власника про дату та час перевірки.
За даними заступника керівника ОП, на деокупованих територіях у більшості органів місцевого самоврядування комісії вже проводять огляди, а впродовж місяця в Дії з'явиться можливість для комісій створювати акти огляду.
Заступник керівника ОП відзначив, що заява і висновок комісії по кожному окремому об’єкту будуть вноситись до Реєстру пошкодженого та знищеного майна.
«Якщо комісія вже сформувала акт по пошкодженому майну, це в жодному разі не виключає необхідності подання заяви через Дію або ЦНАП. Оскільки саме ця заява буде підставою для компенсації. Якщо ви вже подали заяву про пошкодження майна в Дії, його не треба дублювати в ЦНАПі», - наголосив Тимошенко.
Водночас він поінформував, що в разі можливості відновити пошкоджене житло самостійно, для того, щоб отримати в подальшому компенсацію за завдані збитки, власник може замовити обстеження пошкоджень приватною компанією.
«Кошти за проведення обстеження компенсуватися не будуть, а складений акт, переданий в органи місцевого самоврядування, буде компенсований державою відповідно до закону, який буде прийнято», - підкреслив заступник керівника Офісу глави держави.
Він пояснив, що для цього необхідно надати письмове повідомлення про початок робіт органам місцевого самоврядування або військовій адміністрації, а після закінчення обстеження надати копію звіту про обстеження.
Тимошенко додав, що порядок отримання компенсації буде визначено окремим законом, який має ухвалити парламент.
Як повідомлялося, Верховна Рада 1 квітня ухвалила в першому читанні законопроєкт “Про компенсацію за пошкодження та знищення окремих категорій об'єктів нерухомого майна внаслідок бойових дій, терористичних актів, диверсій, спричинених військовою агресією російської федерації”.