Згідно з українським законодавством, під час воєнного стану щорічна відпустка освітян, як і працівників усіх інших сфер, не може перевищувати 24 дні.

Про це у коментарі Укрінформу повідомив радник із питань децентралізації та місцевого самоврядування Регіонального офісу «U-LEAD з Європою» у Полтавській області Сергій Рибалко.
Він зауважив, що такі обмеження тривалості відпустки зумовлені Законом «Про організацію трудових відносин в умовах воєнного стану», за яким максимальна тривалість щорічної основної відпустки становить 24 календарні дні. Норми цього закону поширюються не лише на освітян, а й працівників усіх підприємств, установ, організацій в Україні незалежно від форми власності, виду діяльності і галузевої належності, а також осіб, які працюють за трудовим договором з фізичними особами, у період дії воєнного стану.
«Водночас працівники також мають право на інші види відпусток, передбачені чинним законодавством України, наприклад навчальну, творчу, для підготовки та участі в змаганнях, соціальну, додаткову відпустку окремим категоріям ветеранів війни тощо», - зауважив радник.
За його словами, після завершення дії воєнного стану педагогічний працівник за бажанням має право використати решту днів щорічної основної відпустки або отримати за них компенсацію. Такий механізм передбачено п.5 Порядку надання щорічної основної відпустки тривалістю до 56 календарних днів керівним працівникам навчальних закладів та установ освіти, навчальних (педагогічних) частин інших установ і закладів, педагогічним, науково-педагогічним працівникам та науковим працівникам, затвердженого постановою Кабміну від 14 квітня 1997 року № 346 (зі змінами).
Радник зазначив, що у літній період роботодавець може розробити відповідний план роботи та залучити працівників, наприклад, до участі у засіданнях педагогічних рад для обговорення випадків булінгу і механізмів його запобігання або участі у засіданнях робочих груп для напрацювання внутрішньої системи забезпечення якості освіти, тощо.
Як повідомлялося, Програма для України з розширення прав і можливостей на місцевому рівні, підзвітності та розвитку «U-LEAD з Європою» спільно фінансується ЄС та його державами-членами Німеччиною, Польщею, Швецією, Данією, Естонією та Словенією для підтримки України на її шляху до зміцнення місцевого самоврядування. U-LEAD сприяє прозорому, підзвітному та багаторівневому управлінню в Україні, яке відповідає на потреби громадян та розширює можливості громад.