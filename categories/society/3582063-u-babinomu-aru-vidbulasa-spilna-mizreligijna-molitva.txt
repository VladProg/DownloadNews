Біля символічної синагоги «Місце для роздумів» у Бабиному Яру у Києві відбулася спільна міжрелігійна молитва.

Про це повідомляє кореспондент Укрінформу.
Під час заходу міністр культури та інформаційної політики Олександр Ткаченко зазначив, що торік, коли відзначалася 80-та річниця трагедії Бабиного Яру, були великі плани щодо розвитку цієї території, які сьогодні певною мірою відкладені.
«Але багато з вас можуть побачити інсталяцію «Чорний куб часу», яка розташована неподалік, та інше. Тобто, ми цю роботу продовжуємо. Щоправда, ніхто не очікував, що відзначати 81-шу річницю ми будемо під час другої війни, яку ми всі переживаємо. Те, що нацисти робили на цій землі 81 рік тому, роблять на цій землі росіяни. Ми бачили поховання в Ізюмі нещодавні, ми бачили розстріляних людей у Бучі і в Маріуполі», - наголосив Ткаченко.






У Бабиному Яру відбулася спільна міжрелігійна молитва / Фото: Євген Котенко, Укрінформ

































































































Своєю чергою Київський міський голова Віталій Кличко заявив, що ця війна є геноцидом українського народу. За його словами, після кадрів з деокупованих українських міст зрозуміло, що путіну потрібна Україна без українців.
«Ми повинні зробити все, що від нас залежить, для того, щоб захистити нашу землю та нашу незалежність, територіальну цілісність. І за це зараз платять найвищу ціну наші патріоти. Ми шануємо пам’ять безвинно загиблих, шануємо пам’ять Праведників, які, ризикуючи своїм життям, рятували тисячі людей. Ніколи не забудемо», - наголосив Кличко.
На заході були присутні представники НІМЗ «Бабин Яр», Меморіального центру Голокосту «Бабин Яр», головний рабин України Моше Реувен Азман та інші.
Також сьогодні о 18:00 поряд із пам’ятником «Менора» відбудеться спільний міжрелігійний захід за участю представників Православної церкви України, Всеукраїнського союзу церков євангельських християн-баптистів, Римо-католицької церкви України та ін.
Цього року події об'єднані концепцією «Роковини в часи болю».
Ідею «живої рани», що ніяк не загоїться, відображає інсталяція «Чорний куб часу». Крім того, 29-30 вересня для відвідування відкриті інсталяції «Дзеркальне поле», «Кристалічна стіна плачу», символічна синагога «Місце для роздумів», а також камерна художня виставка Матвія Вайсберга «Чужі доми» - це серія картин, на яких зображені будинки євреїв, що були знищені в період Голокосту.
Як повідомляв Укрінформ, 29-30 вересня в Україні вшановують пам'ять жертв масових розстрілів, здійснених гітлерівцями у Бабиному Яру в Києві (29–30 вересня 1941 року).