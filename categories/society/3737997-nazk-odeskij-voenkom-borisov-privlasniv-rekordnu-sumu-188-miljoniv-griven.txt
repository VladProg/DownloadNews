Голова Національного агентства з питань протидії корупції Олександр Новіков розповів про рекорд незаконного збагачення на суму 188 мільйонів гривень, що вдалось виявити антикорупційній структурі.

Про це очільник НАЗК розповів на пресконференції "Як реалізувати антикорупційну політику в секторі оборони під час війни?" у Медіацентрі Україна - Укрінформ.
«Фактично рекордний висновок встановлення фактів незаконного збагачення - 188 млн грн", - зазначив Новіков.
Він пояснив, що йдеться про екскерівника Одеського регіонального центру комплектування та соціальної підтримки Євгена Борисова.
Голова антикорупційного агентства також додав, що по справі незаконного збагачення Борисова найближчим часом буде направлено обґрунтований висновок від НАЗК.
«Тільки один об’єкт, куплений в Іспанії на матір цієї людини, вартує 3,7 мільйона євро», - акцентував Новіков.
Він зауважив, що за даними НАЗК, покупка здійснена 15 грудня 2022 року, «коли Україна щоденно була під обстрілами росіян».
За словами очільника НАЗК, таких дорогих об’єктів у Борисова ще кілька і усі вартістю від пів мільйона євро.
Окрім того, він поінформував, що за поясненнями колишнього одеського воєнкома, кошти були сформовані шляхом надання позик різними підприємцями на суму 4,2 мільйона доларів.
«Один із них це співвласник клубу "Ibiza", на 1 мільйон доларів. При цьому жодними відомостями з податкової не підтверджується наявність у осіб відповідних коштів. Більше того, окремі угоди про позики, що були надані нам на підтвердження наявності коштів, були підписані в місті Одеса громадянами, що були відсутні у вказаному місті на час підписання», - зауважив голова НАЗК.
Водночас він поінформував, що у діяльності одеського підрозділу ТЦК було встановлено не лише факти незаконного збагачення, а й канали незаконного виїзду за кордон.
«Усі ці матеріали будуть направлені до правоохоронних органів. Сподіваємось, що Державне бюро розслідувань швидко проведе розслідування, направить справу до суду і всі ці вілли в Іспанії, офісні приміщення, автомобілі будуть конфісковані відповідно до вироку суду», - резюмував голова НАЗК.
Як повідомлялося, родина начальника одеського військкомату під час повномасштабної війни придбала на іспанському узбережжі нерухомості та автівок на мільйони доларів. Про це свідчать витяги з іспанського реєстру, хоча сам Борисов заявляє, що не в курсі, чи є у його сім'ї майно в Іспанії.
Наразі Борисов звільнений із займаної посади, а його роботу виконує штатний заступник.