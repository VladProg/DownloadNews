Завдання українців у нинішній ситуації полягає в потребі донести до Святого Престолу, що спроби оновлення Росії закінчувалися репресіями.

Про це, як повідомляє Укрінформ, сказав у ефірі Українського Радіо проректор Українського католицького університету, директор Інституту історії церкви Олег Турій.
"Звернення Папи до російської молоді, які для нас є такими болючими, де він згадує про велику Росію, Петра І, Катерину для мене були настільки несподіваними, що я думав, що це фейк. Вони повторювали стереотипні речі, які намагається нав’язувати російська пропаганда, що не вірилося, що це правда. Але коли я проаналізував уже офіційний текст, то я зрозумів, що люди, які готували цей візит, розуміли специфіку ситуації, якою є сучасна Росія. Думаю, що там ілюзій немає, і те, що Папа раніше закликав Кирила "не бути вівтарним хлопчиком при Путіні", ― це для церковної людини "вбивча" характеристика. Ми, можливо, як світські люди, не до кінця її сприймаємо, але цим він дискваліфікував предстоятеля цієї церкви, яка сьогодні виправдовує злочини та благословляє їх", - сказав проректор УКУ.

Олег Турій

За його словами, тих, хто критикує режим у Росії, не бракує, але Папа намагається промовити в інший спосіб ― він намагається шукати ті "точки", які би мали самих росіян підкріпити у переконанні, що вони також є європейцями й мають у своїй історії бажання бути європейським цивілізованим народом.
"До цих речей Папа мав би апелювати, проте він апелює до тих моментів, які нібито і були якимось чином забарвлені проєвропейськими амбіціями, але ці амбіції були імперськими. І ось це розуміння, що будь-які спроби оновлення Росії завершуються ще гіршими репресіями проти тих, які вірять в це оновлення, ми, українці, мали би доносити", - вважає Турій.
Як повідомляв Укрінформ, Папа Римський Франциск у виступі перед російською католицькою молоддю 25 серпня закликав її "не забувати про спадок… тієї імперії, великої, освіченої", назвавши імена Петра І і Катерини ІІ.
У цьому зв'язку речник МЗС України Олег Ніколенко наголосив, що саме імперіалістичною пропагандою Кремль "виправдовує вбивства тисяч українців та українок і знищення сотень українських міст і сіл".
Пізніше у Ватикані запевнили, що Папа Римський Франциск у своїй заяві про "велику Росію" не мав на думці звеличення імперіалізму.
Папа Франциск визнав, що його нещодавні коментарі щодо Росії, які Україна сприйняла як вихваляння імперіалізму, були невдало сформульовані, і наголосив, що його наміром було нагадати молодим росіянам про велику культурну спадщину, а не політичну.