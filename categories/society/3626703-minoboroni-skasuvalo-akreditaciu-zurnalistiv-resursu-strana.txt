Міністерство оборони скасувало акредитацію представників ресурсу "Страна", які обходили санкції, прикриваючись акредитацією іншого ЗМІ.

Про це повідомив міністр культури та інформаційної політики Олександр Ткаченко в Телеграмі, передає Укрінформ.
"Міністерство культури та інформполітики звернулось до Міноборони з проханням скасувати акредитацію представників ресурсу «Страна», які використовували акредитацію іншого ЗМІ для здійснення своєї діяльності. Акредитацію скасовано", - зазначив він.
Водночас Ткаченко подякував Міноборони за швидку реакцію, а також застеріг підсанкційні ЗМІ, які прагнули незаконно продовжувати діяльність.
"Хочу застерегти всіх, кого санкції вже торкнулись, від подібних дій. Ми все бачимо та контролюємо. Обходити закони під час війни це справа точно недружніх осіб та організацій в нашій державі", - написав він.
Як повідомлялося, Президент України Володимир Зеленський 16 лютого розширив санкції щодо видання "Страна". Під санкції потрапили сайти: strana.ua, strana.news, strana.one, strana.digital, strana.today, а також сторінки видання у Facebook, "ВКонтакте", "Одноклассниках".