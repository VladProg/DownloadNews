Більшість дорослого населення України висловилася за обмеження використання тютюнових виробів у громадських місцях, активної реклами, а також продажу електронних сигарет неповнолітнім.

Про це на пресконференції в Укрінформі заявив виконавчий директор ГО «Життя» Дмитро Купира під час презентації дослідження Київського міжнародного інституту соціології щодо вживання тютюну та електронних сигарет.
«У нас є однозначне суспільне рішення про те, що Україна звільняється як від тютюнового диму, так від будь-яких інших тютюнових викидів і викидів електронних сигарет», - сказав директор ГО «Життя».
За його словами, більшість українців підтримує заходи щодо витіснення куріння з буденного життя. Зокрема, громадяни підтримують розширення переліку громадських місць, вільних від куріння, заборону на куріння сигарет для нагрівання та продаж сигарет, рідин та пристроїв нагрівання тютюну неповнолітнім.
«86% респондентів підтримують розширення переліку громадських місць, вільних від куріння. 80% опитаних українців заявили про те, що вони підтримують заборону використання сигарет для нагрівання у громадських місцях. 92% дорослих українців виступили проти того, аби продавати сигарети, рідини та пристрої для нагрівання тютюну неповнолітнім», - охарактеризував результати дослідження КМІС Купира.
Він додав, що дослідження також свідчить про позитивне ставлення українців до посилення норм антитютюнового законодавства.
Зокрема, 74 % громадян висловилися за збільшення податків на тютюнові вироби, електронні сигарети та тютюнові вироби електричного нагрівання, аби зменшити їх використання насамперед серед дітей і молоді.
«74% дорослих українців підтримали те, аби податки на тютюнову та нікотинову продукцію продовжували збільшуватися, розуміючи, що це шкідлива для людей продукція, яка не має суспільної користі. Разом із цим звертаємо увагу, що 21% не підтримали такої позиції», - сказав він.
Також, зауважив активіст, 81% опитаних підтримали заборону реклами та розміщення тютюнових виробів на видноті у магазинах, кіосках, точках продажу, «розуміючи, що таким чином відбудеться ліквідація маркетингового впливу на споживачів».
Натомість, за словами директора ГО «Життя», порівняно з аналогічним дослідженням у 2020 році, зараз спостерігається зростання щоденного куріння серед усіх вікових і гендерних категорій.
«Серед жінок віком «18+» із 2020 року поширеність куріння зросла з 10,8% до 14,9%, а серед чоловічого населення – із 38% до 44,4%», - зазначив він.
Купира пов’язав цю динаміку з війною в Україні та відсутністю обмежень у промоції сигарет для нагрівання та електронних пристроїв для куріння.
«Є дві гіпотези, чому це відбулося. Перша гіпотеза полягає в тому, що внаслідок повномасштабних бойових дій є тенденція до того, що люди починають більше вживати тютюнових виробів. Друга теза, про яку ми, громадська організація «Життя», попереджали останні 5 років: тютюнова індустрія впродовж багатьох років агресивно поширювала електронні пристрої для куріння. сигарети для нагрівання, не маючи жодних обмежень щодо маркетингу. Це стало каталізатором того, що динаміка куріння із динаміки зниження відновилася до динаміки зростання», - розповів він.
Опитування проводилося Київським міжнародним інститутом соціології з 13 до 18 травня 2022 року, було опитано 2 тис. респондентів.
Як повідомляв Укрінформ, з 11 липня в Україні набувають чинності норми закону №1978-IX, якими забороняється паління електронних сигарет у громадських місцях, надається право місцевим органам влади визначати місця, вільні від куріння.