Представники міжнародного благодійного фонду Sons of Liberty International та Legenda TNT & Military archaeology передали уповноваженому зі зниклих безвісти Олегу Котенку безпілотний авіаційний комплекс, за допомагою якого пошуковці обстежуватимуть місця ймовірного поховання.

Про це повідомляє Укрінформ із посиланням на пресслужбу Міністерства з питань реінтеграції тимчасово окупованих територій.
«Обладнання допомагатиме пошуковим командам міністерства здійснювати превентивне обстеження місць ймовірного поховання та виявляти ВНП на місцях таких локацій», - йдеться у повідомленні.
Керівники міжнародних організацій також заявили про готовність проводити тренінги з обізнаності щодо вибухонебезпечних предметів для учасників пошукових команд Мінреінтеграції, організовувати їх супровід до локацій імовірних поховань в умовах підвищеної мінної небезпеки.
"Зазначені заходи сприятимуть зменшенню ризиків уражень членів таких команд мінами та нерозірваними боєприпасами", - додали у Мінреінтеграції.
Як повідомляв Укрінформ, завдяки ДНК-лабораторіям ANDE, які Нацполіція отримала від США, час ідентифікації загиблих унаслідок бойових дій скоротився до 90 хвилин.
Фото: Hromadske