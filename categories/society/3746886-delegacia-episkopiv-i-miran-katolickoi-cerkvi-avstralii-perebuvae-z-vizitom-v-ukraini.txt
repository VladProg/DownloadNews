Візит делегації єпископів і мирян Католицької церкви Австралії, що засвідчує солідарність з Україною у боротьбі з російською агресією, триватиме до 11 серпня.

Про це повідомляє пресслужба Української греко-католицької церкви, передає Укрінформ.






Візит делегації єпископів і мирян Католицької церкви Австралії в Україну/Фото: ugcc.ua




























«Ми тут, щоб разом із вами торкнутися ран, які залишає війна. Хочемо бути поруч із вами в ці важкі та драматичні моменти в історії вашого народу, коли триває війна, розвʼязана росією. Ми подолали тисячі кілометрів, летіли понад 22 години сюди, щоби бути з вами. Католицька церква в Австралії та інші церкви моляться за справедливий мир в Україні. Коли ми повернемося додому, то обовʼязково розповімо іншим про війну в Україні та мужній український народ, який бореться», - зазначив архиєпископ Мельбурна, владика Петер Ендрю Коменсолі на похороні військовослужбовця Ростислава Руденка, що проходив у Львові.
Разом з архиєпископом Мельбурна до України прибули п. Анні Каретт, канцлер архиєпархії Мельбурна, владика Джуліян Портеус, архиєпископ Хобарта, Тасманія, владика Кароль Кульчицький, єпископ єпархії Порт-Пірі, всесвітліший отець Симон Цкуй, генеральний вікарій української католицької Мельбурнської єпархії святих апостолів Петра і Павла.
Архиєреї зустрілися з міським головою Львова Андрієм Садовим, відвідали реабілітаційний центр «Незламні», поспілкувалася з пораненими воїнами, цивільними людьми, воєнними біженцями та сімʼями військових, які загинули на війні.
Також підкреслюється, що конференція католицьких єпископів Австралії підтримує проєкт «Мудра справа» Патріаршої курії УГКЦ у формуванні продуктових наборів для людей із зони бойових дій і біженців війни. Тисячі таких наборів було сформовано та роздано за цей час.
Як повідомляв Укрінформ, представники дипломатичного корпусу Сполучених Штатів Америки при Святому Престолі на чолі із заступницею дипмісії Лаурою Хоклою завітали до собору Святої Софії в Римі (УГКЦ) і дім релігійного товариства «Свята Софія».