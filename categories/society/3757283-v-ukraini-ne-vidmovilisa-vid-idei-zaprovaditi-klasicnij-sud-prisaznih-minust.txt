Заступник міністра юстиції Олександр Банчук запевнив, що від ідеї провадження в Україні класичного суду присяжних не відмовилися, але розмірковують - коли її реалізовувати.

Про це він сказав в інтерв’ю Укрінформу, відповідаючи на запитання щодо прогнозів провадження в Україні класичного суду присяжних.
“ У 2019 році ми внесли до парламенту відповідний законопроєкт. Але в умовах воєнного стану за відсутності належного фінансування це стало складним питанням”, - сказав Банчук.
Він нагадав, що кілька місяців тому в рішенні РНБО щодо ситуації у сфері правосуддя одним із заходів визначено впровадження повноцінного суду присяжних.
“Тож від цієї ідеї не відмовилися, але питання – коли її реалізовувати. Зараз ми можемо напрацьовувати певні рішення в умовах воєнного стану, але тільки з тим, щоб впроваджувати їх уже після його завершення”, - додав заступник міністра.
Як повідомлялося, раніше Міністерство юстиції України розробило два законопроєкти, ухвалення яких забезпечить запровадження в країні класичного інституту присяжних.