Агентство ООН у справах біженців відновило реєстрацію на отримання грошової допомоги для переселенців і постраждалих від війни осіб.

Як передає Укрінформ, про це Міністерство з питань реінтеграції тимчасово окупованих територій України повідомляє у Телеграмі.
На грошову допомогу можуть розраховувати люди, які раніше не отримували виплат від міжнародних організацій і мають дохід менший за 5400 гривень на місяць. У пріоритеті – найбільш незахищені верстви населення, зазначають у Мінреінтеграції.
Для подачі заявки необхідно звернутися в пункт збору даних або до мобільної групи, яка здійснює виїзди в межах області. При собі необхідно мати документ, що посвідчує особу, ідентифікаційний код, свідоцтво про народження дітей, номер банківської картки, будь-які документи, що підтверджують приналежність до категорії вразливості.
Для збору даних мають бути присутні всі члени родини, наголошують у міністерстві. Виняток – маломобільні громадяни. Для сімей, де є такі люди, допускається реєстрація без їхньої присутності за оригіналами документів за умови надання медичної довідки, що підтверджує їхній стан здоров’я, підкреслили у Мінреінтеграції.
Докладнішу інформацію та розклад руху мобільних груп по областях можна знайти в офіційних телеграм-каналах за посиланням.
Як повідомляв Укрінформ, в Україні працюють 700 гуманітарних організацій, серед яких як міжнародні агентства, так і місцеві неурядові організації та благодійні фонди, які починаючи з 24 лютого надали гуманітарну допомогу 13,6 млн українців.