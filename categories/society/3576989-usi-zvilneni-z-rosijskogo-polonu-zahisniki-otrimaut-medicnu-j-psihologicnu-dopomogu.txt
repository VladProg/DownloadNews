Звільнені напередодні з російського полону українські захисники отримають кваліфіковану медичну та психологічну допомогу.

Про це повідомляється на сайті Міністерства з питань реінтеграції тимчасово окупованих територій, передає Укрінформ.
Зазначається, що всіх звільнених було забезпечено речами першої потреби та мобільними телефонами, щоб вони змогли почути голоси рідних. «Також кожен отримає кваліфіковану медичну та психологічну допомогу», - запевнили у Мінреінтеграції.
У відомстві також зазначили, що цей довгоочікуваний обмін – найбільший за кількістю звільнених співвітчизників з 24 лютого.
Серед звільнених – військовослужбовці ЗСУ, ВМС, Нацгвардії, ДПСУ, ТрО, Нацполіції, СБУ, Держмитслужби, Державної спеціальної служби транспорту, а також двоє цивільних. 124 звільнені захисники належать до офіцерського складу, 89 – до рядового й сержантського.
За повідомленням Коордштабу з питань військовополонених, серед українських воїнів, яких вдалося визволити, – Герої України Денис Прокопенко («Редис»), Євгеній Бова, Лев Пашко. Звільнено також Сергія Волинського («Волину»), Святослава Паламара, Дениса Шлегу, Дмитра Козацького – старшого солдата, фото та відео якого з Азовсталі облетіли весь світ. Додому повернулись також знаменита «Пташка» Катерина Поліщук — парамедик-доброволиця НГУ та Мар’яна Мамонова – 30-річна військова лікарка, яка перебуває на останньому місяці вагітності.
Як повідомляв Укрінформ, російській стороні за звільнення українських захисників повернули підозрюваного у державній зраді народного депутата Віктора Медведчука та ще 55 військових рф.
Фото: СБУ