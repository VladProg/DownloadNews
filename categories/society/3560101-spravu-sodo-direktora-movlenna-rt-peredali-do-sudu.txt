Справу стосовно директора мовлення російського пропагандистського телеканалу «RT» щодо публічних закликів до геноциду українського народу направлено до суду.

Про це у Телеграмі повідомила пресслужба Офісу Генерального прокурора, передає Укрінформ.
«​Офісом Генпрокурора скеровано до суду обвинувальний акт стосовно директора російського пропагандистського телеканалу «RT». Йому інкриміновано публічні заклики до геноциду українського народу та насильницької зміни чи повалення конституційного ладу або до захоплення державної влади», - йдеться у повідомленні.
Під час розслідування встановлено, що обвинувачений упродовж січня-квітня 2022 року здійснював публічні заклики до геноциду українського народу та насильницької зміни та повалення конституційного ладу.
«російський пропагандист на Ютуб-каналі та на власному Телеграм-каналі закликав фізично знищити частину українського народу, налаштовував російську аудиторію проти українців і переконував у доцільності вирішення суперечностей між росією та Україною із застосуванням насилля», - наголошують в ОГП.
Крім того, фігурант закликав до повалення чинного в Україні конституційного ладу та ліквідації її державності.
В ОГП поінформували, що підозрюваний включений до санкційного списку ЄС за поширення антиукраїнської пропаганди.
Досудове розслідування здійснювалося слідчими ГСУ СБУ.
Як повідомлялося, 22 березня Офіс Генерального прокурора повідомив про підозру російським пропагандистам Дмитру Кисельову та Ользі Скабєєвій.