В Україні зруйновано 39 закладів охорони здоров'я, для їх відновлення потрібно 13,5 млрд грн. Також в Україні пошкоджено 369 медичних закладів.

Про це в ефірі телемарафону єдиних новин сказав міністр охорони здоров’я Віктор Ляшко, передає Укрінформ.
"Сьогодні вже 369 (медичних закладів — ред.) пошкоджених закладів охорони здоров'я, 39 зруйновано, і на цих 39, щоб їх відновити, потрібно 13 млрд 500 млн грн. Це прорахунки, які є на сьогодні", - сказав Ляшко.
Він додав, що нині розробляються концепти по кожній з деокупованих областей, які передбачають комплексні рішення - і відновлення зруйнованого, і модернізацію лікарень.
"Для того, щоб це реалізувати, ми працюємо в рамках загальнодержавної стратегії з відновлення України під керівництвом президента, уряду, відпрацьовуємо це з обласними адміністраціями, військовими адміністраціями, щоб це було комплексне рішення. Сьогодні вже маємо запевнення в підтримці від наших міжнародних партнерів, урядів різних країн про допомогу, яку отримає і медична система, щоб відновилася і стала ще краще, ніж була", - сказав Ляшко.
Як повідомляв Укрінформ, міністр охорони здоров'я Віктор Ляшко обговорив з послом Франції Етьєном де Понсеном питання інвестицій у фармацевтичну і медичну галузі України.