У Міністерстві з питань реінтеграції тимчасово окупованих територій дали роз'яснення, як рідним зниклого безвісти військовослужбовця оформити його заробітну плату.

Як передає Укрінформ, про це Мінреінтеграції повідомляє у Телеграмі.
Зазначається, що родина зниклого безвісти військового може отримувати його заробітну плату після підтвердження факту зникнення.
Щоб оформити грошове забезпечення зниклого безвісти, рідним необхідно звернутися до територіального центру комплектування та соціальної підтримки.
Бланк заяви можна отримати безпосередньо у військкоматі або ж у регіонального координатора Уповноваженого зі зниклих безвісти.
При собі необхідно мати: копії сторінок паспорта всіх повнолітніх членів сім’ї з даними про прізвище, ім’я, по батькові й реєстрацію місця проживання (перебування); довідку про реєстрацію місця проживання членів сім’ї (у разі відсутності такої інформації в паспорті); копію свідоцтва про шлюб; копії свідоцтв про народження дітей; копії довідки про надання індивідуального податкового номера.
Як повідомляв Укрінформ, Мінреінтеграції підготувало довідку з відповідями на найбільш актуальні запитання родичів зниклих безвісти.