До команди амбасадорів платформи United24 долучився засновник благодійної організації World Central Kitchen Хосе Андрес.

Про це в Телеграмі повідомив віцепрем’єр-міністр із інновацій, розвитку освіти, науки та технологій — міністр цифрової трансформації Михайло Федоров, передає Укрінформ.
Як зазначає Федоров, Хосе Андрес від самого початку повномасштабної війни підтримує Україну конкретними діями. World Central Kitchen спочатку працювала на кордоні з Україною, годувавши тисячі українців, які тікали від російських ракет. А потім відкрила представництва в Києві, Львові та Харкові, щоб продовжити підтримувати українців.
Упродовж семи місяців роботи в Україні World Central Kitchen зібрала 300 млн дол. для нашої країни та налагодила співпрацю з понад 450 закладами харчування.
У листопаді 2022 року Президент Володимир Зеленський нагородив Хосе Андреса орденом «За заслуги» ІІ ступеня, а на київській Алеї сміливості відкрили табличку з його іменем.
«Завдяки Хосе голос України за кордоном лунатиме гучніше», - додав Федоров.
Як повідомлялося, World Central Kitchen є міжнародною гуманітарною організацією, яка фінансує та надає продукти для створення продуктових наборів у країнах і регіонах, де виникають гуманітарні, кліматичні чи техногенні кризи. WCK працює в Україні з перших днів повномасштабного вторгнення РФ, готуючи понад 300 тисяч порцій їжі та продуктових наборів на добу.