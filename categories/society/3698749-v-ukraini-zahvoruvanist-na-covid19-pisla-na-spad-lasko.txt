Захворюваність на коронавірусну хворобу в Україні пішла на спад.

Про це сказав міністр охорони здоров’я Віктор Ляшко в ефірі телемарафону «Єдині новини», передає кореспондент Укрінформу.
"Зараз захворюваність пішла на спад... В середині лютого був значний підйом захворюваності на коронавірусну хворобу, ми вийшли на показники 20-25 тисяч випадків на тиждень. Зараз уже "опустилися" до 16 тисяч випадків на тиждень. Тиждень до тижня вже від початку квітня ми відзначаємо зниження кількості випадків коронавірусу", - сказав Ляшко.
Водночас, зауважив він, не можна сказати, що ця картина відображає реальний стан, оскільки зараз значно менше людей тестуються на COVID-19.
Очільник МОЗ також зауважив, що вакцина проти коронавірусу в Україні в наявності, і кожен охочий може зробити щеплення. "Ми маємо вже рекомендації ВООЗ, що в принципі, скоро вакцинація проти коронавірусу буде такою, як і вакцинація проти грипу, - сезонною, і до цього треба готуватись. І ми до цього готуємось", - сказав міністр.
Як повідомляв Укрінформ, у Києві впродовж минулого тижня зареєстровано 1622 нові випадки захворювання на COVID-19.