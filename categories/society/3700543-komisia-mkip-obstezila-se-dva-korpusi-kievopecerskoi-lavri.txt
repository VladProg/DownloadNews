Комісія Міністерства культури та інформаційної політики з приймання-передачі державного майна оглянула та прийняла на баланс національного заповідника "Києво-Печерська лавра" братські келії та Теплий храм на території Нижньої лаври.

Про це повідомила директорка Департаменту культурної спадщини МКІП Мар'яна Томин в ефірі телемарафону "Єдині новини", передає кореспондент Укрінформу.
"Нам вдалося потрапити ще у два корпуси Києво-Печерської лаври - у 43-й та 48-й. Сорок восьмий корпус є пам'яткою національного значення - Теплий храм. Водночас 43 корпус складають братські келії - це пам'ятка місцевого значення. І на відміну від попередніх корпусів, ці були в задовільному стані. Тому вони теж прийняті на баланс", - сказала вона.
Також Томин нагадала, що за результатами попередніх обстежень на баланс заповідника "Києво-Печерська лавра" прийняли такі корпуси, як 44-й, 38-й, 37-й та 112-й. За її словами, останній корпус "був у жахливому технічному стані", водночас інші, окрім захламлення майном, що належало стороннім особам, були в належному стані.
Як повідомлялося, комісія МКІП 19 квітня оглянула майно корпусу 37, 37-а, 38 – галереї до Ближніх печер, Дзвіниці на Ближніх печерах, Входу до Галереї Ближніх печер.
Національний заповідник "Києво-Печерська Лавра" оголосив про розірвання договору про оренду з Українською православною церквою московського патріархату з 29 березня 2023 року, проте тривалий час невідомі особи зачиняли приміщення Лаври зсередини та перешкоджали початку діяльності комісії з інвентаризації майна.