МВС Чехії запропонувало поправку до законопроєкту, якою передбачається продовження статусу тимчасового захисту для вимушених переселенців з України до березня 2025 року.

Про це повідомляє Укрінформ з посиланням на "Радіо Прага".
"Біженцям з України може бути надано можливість продовжити в Чехії візу тимчасового захисту ще на рік, тобто до кінця березня 2025 р. Таку можливість зазначено в поправці до закону lex Ukraina, яку представило на розгляд Міністерство внутрішніх справ", - йдеться у повідомленні.
Зазначається, що автори поправки вважають, що перебіг війни поки що не свідчить про те, що біженці найближчим часом зможуть повернутися додому. Тимчасовий захист дає змогу вимушеним переселенцям з України отримати доступ до державного медичного страхування, освіти та на ринку праці.
Згідно з представленими матеріалами МВС, у робочих групах ЄС існує домовленість про продовження тимчасового захисту до березня 2025 року. Рішення про продовження має бути ухвалене на рівні Європейського Союзу до кінця жовтня 2023 року.
"Однак з огляду на стислі терміни, не можна чекати, доки буде ухвалено офіційне рішення Ради Європейського Союзу", - зазначили автори поправки.
Як повідомлялося, Чеська Республіка надала тимчасовий захист майже 500 тис. вимушеним переселенцям з України, близько третини яких повернулися на Батьківщину.
Станом на 18 червня 2023 р. статус тимчасового захисту в країні мали 344 800 українців, переважно жінки та діти.