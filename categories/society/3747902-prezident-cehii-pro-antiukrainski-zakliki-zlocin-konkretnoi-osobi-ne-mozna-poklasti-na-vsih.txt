Президент Чехії Петр Павел закликав співвітчизників не підігравати політичним силам, які провокують агресію проти українців, нібито причетних до кількох резонансних злочинів.

Про це глава держави написав у соцмережі Х (колишній Твіттер), передає Укрінформ.
«Правила мають діяти однаково для всіх. Насильство та агресія не мають національності та релігії. Ми не будемо терпіти таку поведінку незалежно від того, хто її вчиняє… Конкретний злочин конкретної особи не можна покласти на всю групу. У нашій історії є й інші сумні випадки, коли застосовувалася колективна провина, завжди з трагічними наслідками», - зазначив Павел.
За його словами, дуже дивують деякі особи, котрі без вагань використовують страх і негативні емоції для просування власних політичних інтересів або зміцнення своїх позицій. Павел рішуче засудив зловживання ненавистю, гнівом і панікою для політичних ігор.
«Підживлення негативних емоцій до неконтрольованого рівня призводить лише до того, що ми стаємо тим, чому ми протистоїмо. Я ціную ставлення наших громадян, яких об’єднують зусилля сприяти справедливості, правді та солідарності», - написав президент Чехії.
При цьому він висловив переконання, що певним політичним силам не вдасться розділити чеське суспільство і тим самим послабити його.
Павел також подякував поліції за оперативну роботу.
Нагадаємо, у п'ятниці районний суд у місті Плзень ухвалив узяти під варту 18-річного українця, підозрюваного у зґвалтуванні та замаху на вбивство 15-річної дівчини. У поліції уточнили, що це не біженець – у Чехії він мешкає вже тривалий час.
У неділю слідчі висунули обвинувачення у зґвалтуванні 16-річному хлопцю, який напав на жінку в одному з районів Праги. Поширювалася інформація, що підозрюваний також є українцем, утім, поліція цього не підтверджує. Після цього у соцмережах стали писати сповнені ненависті коментарі на адресу українців.
Останнім часом певні сили в Чехії активно розганяють негативну інформацію про українських біженців, які здебільшого не відповідає дійсності.