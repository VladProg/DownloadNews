У Києві благодійна організація «Help Heroes of Ukraine» (США) підписала контракт про постачання обладнання та сучасних систем для тренування штурмових підрозділів Нацгвардії України з кількома виробниками та компаніями.

Підписання контракту відбулося під час пресконференції в Укрінформі.

«Сьогодні ми запускаємо програму забезпечення передових підрозділів Нацгвардії, ЗСУ системами імітації бою для тренування військовослужбовців в умовах, наближених до реального бою. Йдеться про страйкбольне обладнання - це комплекти лазерних випромінювачів і приймачів, що допомагають імітувати реальні бойові зіткнення із фіксацією результатів», - сказав військовослужбовець НГУ, представник БО «Фонд Наступу», який був ідейним натхненником цієї програми, Андрій Гарбузюк.

Андрій Гарбузюк

За його словами, за допомогою цього обладнання у бійців з’являються можливості на якісно новому рівні проходити групову підготовку, злагодження цілих підрозділів, відпрацьовувати певні навички, які при штурмових діях і прямих зіткненнях підвищують боєздатність підрозділів та рятують життя українських військових.
Це обладнання призначене для навчальних центрів і полігонів.
«Перший етап програми – забезпечення (цим обладнанням – ред.) двох військових частин НГУ західного територіального управління. У перспективі, ним будуть забезпечені не тільки полігони Нацгвардії, а й ЗСУ», - додав Гарбузюк.
За його словами, перше обладнання, відповідно до підписаного контракту, почне надходити за 2 тижні від дати запуску цієї програми. «Про кількість обладнання сказати не можу», - сказав представник БО «Фонд Наступу».

Віталій Бойко

Боєць Нацгвардії Віталій Бойко зазначив, що в НАТО давно використовують системи імітації бою на полігонах, завдяки чому суттєво знижуються втрати особового складу, у нас таких систем дуже мало.

Гері Сведбергом

Обладнання купує організація «Help Heroes of Ukraine» за кошти, зібрані, зокрема і благодійником із Мексики Гері Сведбергом, який був присутній на підписанні цього контракту. Директор БО «Help Heroes of Ukraine» Роман Заболотовський зазначив, що їхньою місією є збереження життя українців, які боронять Батьківщину.

Роман Заболотовський

Серед постачальників цього обладнання, які станом на сьогодні вже взяли участь у цій програмі – постачальник навчального лазертагу для симуляції бойових дій U-Force, постачальник навчального обладнання StrikeShop та виробник піротехнічних засобів компанія «Pyrosoft».
На пресконференції також відбувся показ різноманітного електронного оснащення і зразків техніки від компаній-підписантів контракту. Виробники обладнання пояснили, як воно працює.
Як повідомлялося, 5 травня Енергоатом передав нацгвардійцям і ЗСУ 8 авто.