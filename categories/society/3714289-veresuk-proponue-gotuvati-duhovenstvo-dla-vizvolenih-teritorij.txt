Віцепрем’єр-міністр Ірини Верещук запропонувала готувати кадровий резерв духовенства для звільнених територій.

Як передає Укрінформ, про це Міністерство з питань реінтеграції тимчасово окупованих територій повідомляє у Телеграмі.
У Кабміні відбулася нарада, присвячена духовній реінтеграції визволених територій України. У ній взяли участь представники центральних органів виконавчої влади та Всеукраїнської ради церков і релігійних організацій.
Під час наради Верещук наголосила, що у період воєнних випробувань релігійні питання є дуже чутливими й водночас важливими для держави. Адже зараз Україна веде боротьбу не лише за свої території, а й за серця та думки людей. Саме тому варто завчасно готувати кадровий резерв духовенства для здійснення релігійної діяльності на звільнених територіях. А також – забезпечити духовенству рівний доступ до ЗМІ.
Стосовно церковного майна на тимчасово окупованих територіях, яке було захоплено агресором, в уряді запевнили, що після визволення воно обов’язково буде повернуто законним власникам.
Також очільникам єпархій було запропоновано підготувати список пошкодженого і зруйнованого церковного майна.
«Це дасть можливість провести звірку з відповідним реєстром, який веде Мінкульт, оцінити масштаби збитків, завданих російською агресією, та розпочати пошук донорів для відновлення церковних і культових споруд», – пояснила Верещук.
Крім того, було запропоновано створити постійно робочу групу з представників центральних органів влади та релігійних організацій. Цей орган має забезпечити координацію на рівні обласних військових адміністрацій та країни загалом у питаннях духовної реінтеграції на звільнених територіях.
Як повідомляв Укрінформ, Верещук заявила, що російським колонізаторам краще добровільно залишити Крим ще до його визволення.
Фото: minre.gov.ua