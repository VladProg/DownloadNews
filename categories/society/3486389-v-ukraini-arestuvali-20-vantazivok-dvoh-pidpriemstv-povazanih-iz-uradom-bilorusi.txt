Київська прокуратура передала АРМА 20 вантажівок МАЗ і корпоративні права двох підприємств, пов’язаних з урядом білорусі.

Про це повідомляє Київська міська прокуратура в Фейсбуці, передає Укрінформ.
"Подільською окружною прокуратурою міста Києва спільно зі слідчими Подільського УП ГУНП у м. Києві за матеріалами ДСР НП України передано в управління Національного агентства України з питань виявлення, розшуку та управління активами, одержаними від корупційних та інших злочинів (АРМА) 20 вантажівок МАЗ та корпоративні права двох підприємств", - йдеться у повідомленні.
Було встановлено, що у Києві здійснюють діяльність підприємства ДП «АвтоМАЗ Україна» та ТОВ з іноземними інвестиціями «Торговий дім «МАЗ-Україна», кінцевими бенефіціарними власниками долі яких є державна структура, підконтрольна уряду білорусі, а тому є значний ризик у прийнятті рішень керівництвом цих компаній на шкоду державній безпеці України.
Під час обшуків на підприємствах вилучено 20 вантажівок марки МАЗ на загальну суму понад 20 млн грн.

Досудове розслідування у кримінальному провадженні, відкритому за ч. 5 ст. 191, ч. 2 ст. 110-2 КК України, триває.
Як повідомлялося, Державне бюро розслідувань повідомило про підозру у державній зраді головам двох районних судів у Луганській та Харківській областях.
Фото: Київська міська прокуратура