Кожний третій українець працездатного віку, який прибув до Литви після повномасштабного вторгнення росії в Україну, вже працевлаштувався, ще третина - шукають роботу.

Про це заявив посол України в Литві Петро Бешта на онлайн-брифінгу в четвер, повідомляє кореспондент Укрінформу.
Посол поінформував, що Литва прийняла понад 50 тисяч українських громадян, що становить 1,8 відсотка від кількості населення країни (2,7 млн) і є дуже великою цифрою для такої держави, як Литва.
«Українцям відразу надається можливість працевлаштування на підставі посвідки про тимчасове перебування в Литві. Станом на зараз, уже третина українців працездатного віку працевлаштовані і отримують середню зарплату близько 900 євро. Ще третина шукають роботу, а решта українців, напевно, поки що не визначилися щодо довготермінового перебування в Литві», - сказав Бешта.
Він зазначив, що литовці намагаються створити для українців максимально комфортні умови і забезпечити для них доступ до тих самих послуг, які надає власним громадянам.
За словами Бешти, останніми тижнями у Литву прибуває небагато українців – орієнтовно 500 осіб на день, з’являється також і зворотня тенденція.
«Ми дивилися останні цифри – 500 українців заявили органам місцевої влади, що планують повертатися в Україну. Ми не можемо перевірити, чи вони вже повернулися, але ця тенденція вже з’являється, і наші люди, які мають куди повернутися на неокупованій території і де є інфраструктура, вже розглядають цю можливість», - зазначив він.
За інформацією Міністерства соціального захисту та праці Литви, з-поміж понад 50 тис. українських біженців люди працездатного віку становлять 28 тис. осіб, понад 7,6 тисячі з них уже знайшли роботу, на обліку в Службі зайнятості Литви наразі перебувають понад 8,7 тис. громадян України, які шукають роботу.