Найпопулярнішим джерелом інформації для українців за останні два місяці повномасштабної війни є соціальні мережі, здебільшого Телеграм, Ютуб та Фейсбук, проте найбільше довіри викликає телебачення.

Про це свідчать дані соціологічного опитування Київського міжнародного інституту соціології на замовлення Громадянської мережі ОПОРА, повідомляє Укрінформ.
«Найпопулярнішим джерелом інформації за останні два місяці виявилися соціальні мережі — ними для отримання новин користуються 76,6% українців. На другому місці опинилося телебачення з 66,7% голосів, на третьому — інтернет (не включаючи соціальні мережі) — 61,2% користувачів. Радіо наразі слухають близько 28,4% громадян України, а друковані ЗМІ читають лише 15,7% опитаних», - ідеться в повідомленні на сайті ОПОРИ.
Водночас серед тих, хто шукає новини в соцмережах, найбільше респондентів за останні два місяці використовували Телеграм (65,7%), Ютуб (61,2%) та Фейсбук (57,8%). 48% опитаних використовували Вайбер, 29,1% - Інстаграм, 19,5% - ТікТок, 8,9% - Твіттер. Близько 2% респондентів використовували для отримання новин інші соціальні мережі (WhatsApp, Signal тощо).
Водночас на запитання, яким ЗМІ найбільше довіряють, 60,5% українців назвали телебачення, майже 54%- соціальних мереж та майже 49% - інтернет без урахування соціальних мереж. Трохи менше довіри українці висловлюють радіо (34%) та друкованим ЗМІ (23%). Не довіряють жодному з джерел інформації близько 5% опитаних.
Дослідження проводилося з 3 до 26 травня 2022 року. Методом телефонних інтерв’ю з використанням комп’ютера на основі випадкової вибірки мобільних телефонних номерів опитано 2009 респондентів, що мешкають у всіх регіонах України (крім АР Крим).
Статистична похибка вибірки не перевищує 2,4% для показників, близьких до 50%.
Як повідомлялось, вступ України до Європейського Союзу підтримують 89% населення західних і центральних областей країни. Такі дані соціологічного дослідження Фонду «Демократичні ініціативи», впродовж 7–15 травня 2022 року. Загалом було опитано 1000 респондентів.