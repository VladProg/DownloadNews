У Верховній Раді створять робочу комісію, яка повинна врегулювати ситуацію з виплатами українським військовослужбовцям, які дають відсіч ворогу.

Про це повідомив член Комітету з питань бюджету Тарас Батенко, передає Укрінформ з посиланням на пресслужбу парламенту.
«Ми отримали офіційний лист від головнокомандувача ЗСУ Валерія Залужного, який просить відкласти розгляд цього питання та допрацювати його, створивши робочу групу. Необхідно, аби усі категорії військовослужбовців були рівні в правах, враховуючи сегмент фінансової спроможності держави. Але оплата праці військових залишається пріоритетом», - зазначив депутат.
Він уточнив, що фінансування Збройних сил України постійно зростає, адже створюються нові бригади, які потребують додаткових коштів. Наразі фінансовий рік становить 1 трильйон 525 млрд гривень, а держава заробляє – 1 трильйон 200 млрд, що є дисбалансом.
«Ми шукаємо порозуміння, в який спосіб будуть знаходитись кошти. Буде створена робоча комісія й на наступне пленарне засідання проблема з 30 тисячами буде внормована та справедливо вирішена», - додав Батенко.
Як повідомлялось, 10 квітня депутати підтримали рішення про повернення військовослужбовцям додаткових щомісячних виплат у розмірі 30 тисяч гривень. Щоправда, виплати поки не відновлені, оскільки не передбачено джерела їх достатнього фінансування.