Волонтер Сергій Притула заявив, що відправив книгу з історії України авторства Романа Піняжки американському підприємцю Ілону Маску, який нещодавно висунув скандально відомі «мирні пропозиції» щодо України.

Про це Притула написав у Твіттері, передає Укрінформ.
«Книга з історії України Романа Піняжка вже на шляху до вас, Ілоне Маску. Сподіваюся, це допоможе вам зрозуміти, чому здатися російській імперії зла не є варіантом для українців! Решту зібраних $63 100 буде витрачено на рації Motorola R7 для ЗСУ», - зазначив він.
На початку жовтня Притула оголосив збір на підручник з історії України для Маска. В результаті вдалося зібрати суму у 2,3 млн гривень.

Волонтер зазначив, що на ці кошти буде куплено підручник і партію рацій Motorola R7 для ЗСУ.
На початку місяця Ілон Маск висловив думку, що результатом ескалації конфлікту між росією і Україною може стати ядерна війна, і запропонував на своїй сторінці у Твітері опитування, в якому склав власну формулу завершення війни. Він запропонував провести ще один референдум та забезпечити водою Крим.
У відповідь Президент Володимир Зеленський у Твіттері організував своє опитування щодо того, «який Маск подобається більше»: той, що підтримує Україну чи той, що за росію.
Пізніше Маск написав, що досі дуже сильно підтримує Україну, але «переконаний, що масштабна ескалація війни завдасть великої шкоди Україні і, можливо, світу».