Суд призначив 12 років ув’язнення командиру артилерійського дивізіону «ДНР», який обстрілював позиції Збройних сил України із гаубиці.

Як передає Укрінформ, про це Офіс генерального прокурора повідомляє у Телеграмі.
За публічного обвинувачення прокурорів Донецької обласної прокуратури суд визнав громадянина України винним у державній зраді (ч. 1 ст. 111 Кримінального кодексу України). Його засуджено до 12 років ув’язнення.
Прокурори у суді довели, що в липні 2014 року, маючи проросійські погляди й бажання наживи, донеччанин вступив до «ополчення ДНР» на посаду стрільця.

«У листопаді-грудні 2014 року чоловіка з позивним «дядя Пєтя» призначили командиром одного з артилерійських дивізіонів, який розташовувався в Торезі. У цьому підрозділі засуджений 5 років командував веденням прицільного вогню гаубичної батареї та регулював підвіз бойових комплектів для здійснення обстрілів позицій Збройних Сил України», - ідеться у повідомленні.
Учасник НЗФ «ДНР» був на ротаціях у с. Красний Луч, с. Індустрія Луганської області, м. Кіровському, м. Вуглегірську та смт Ольховатці Донецької області. Із цих населених пунктів чоловік вів вогонь по підконтрольних українській владі територіях, чим допомагав фейковій республіці протистояти проведенню антитерористичної операції. У грудні 2019 року засуджений за власним бажанням звільнився зі «служби», проте через три роки його мобілізували для участі у війні проти України.
Затримали «дядю Пєтю» у квітні 2023 року у селі Опитному під час бойового зіткнення з українськими захисниками.
Як повідомляв Укрінформ, суд призначив покарання у вигляді 15 років позбавлення волі з конфіскацією майна жителю міста Лиман Донецької області, який передав російським загарбникам координати місцевого блокпоста й укриття, де ховалися люди.