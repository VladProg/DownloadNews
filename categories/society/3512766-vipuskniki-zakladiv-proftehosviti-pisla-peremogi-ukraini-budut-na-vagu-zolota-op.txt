Після перемоги України у розв’язаній росією війні розпочнеться відбудова країни із залученням міжнародної допомоги, однак першочергово українцям слід розраховувати на власні сили і фахівців.

Про це заявив заступник керівника Офісу Президента України Олексій Дніпров на брифінгу, повідомляє кореспондент Укрінформу.
«І хоча майбутнє часом здається примарним, мужній український народ неодмінно переможе. І тоді ми візьмемося за відбудову країни. Переконаний, багато закордонних друзів України нам допоможуть, проте розраховувати нам потрібно, перш за все, на власні сили і своїх фахівців. Саме тому питання новацій та позитивних зрушень у сфері професійно-технічної освіти актуальне як ніколи. Після нашої перемоги, а вона неминуча, випускники закладів профтехосвіти будуть на вагу золота», - зазначив посадовець.
Дніпров нагадав, що Президент підписав закон щодо функціонування національної системи кваліфікацій, яким, зокрема, вводяться поняття «часткові кваліфікації».
За словами заступника глави ОП, це дасть змогу скоротити час для тих, хто хоче перекваліфікуватись, здобути вузьку спеціальність та працювати на благо країни.
Крім того, закон легалізує галузеві ради, які відповідно до подібних органів у країнах ЄС допоможуть налагодити тісну співпрацю між економікою та освітою.
Дніпров додав, що документом вводиться також поняття професійних стандартів, які відповідатимуть сучасним вимогам економіки та ринку праці.
Крім того, зауважив він, парламентом прийнято і направлено на підпис Президенту зміни до закону про професійно-технічну освіту щодо окремих аспектів підготовки кваліфікованих робітників в умовах воєнного стану та відновлення економіки.
Він пояснив, що документ надасть право здобувати профтехоствіту без одночасного здобуття повної середньої освіти за переліком професій, яке має сформувати Національне агентство кваліфікацій, дозволить безоплатно впродовж життя здобувати профтехосвіту за іншими професіями, але не раніше, ніж через три роки після завершення безоплатного здобуття попередньої професії.
Заступник керівника ОП підкреслив, що вступна кампанія до закладів профтехосвіти розпочнеться 1 липня і триватиме до 1 жовтня.
Як повідомляв Укрінформ, Верховна Рада 1 квітня внесла зміни до законодавства щодо функціонування національної системи кваліфікацій, спрямовані на надання можливості українцям швидше працевлаштовуватися у разі відсутності відповідної освіти.
15 червня цей закон підписав Президент Володимир Зеленський.