Правоохоронці повідомили про підозру колишньому керівнику державного підприємства «Антонов», який переправив родича за кордон під виглядом працівника.

Як передає Укрінформ, про це повідомляє пресслужба Офісу генерального прокурора.
«За процесуального керівництва Спеціалізованої прокуратури у військовій та оборонній сфері Офісу генерального прокурора повідомлено про підозру колишньому керівнику державного підприємства «Антонов» за фактом незаконного переправлення осіб через державний кордон України (ч. 2 ст. 332 Кримінального кодексу України)», - ідеться в повідомленні.
За даними слідства, підозрюваний, будучи керівником підприємства, у період дії правового режиму воєнного стану та заборони перетину державного кордону громадянам України призовного віку, у березні 2022 року, зловживаючи своїм службовим становищем, безпідставно включив до переліку працівників підприємства, що відряджалися за кордон, свого близького родича.
Таким чином він організував та сприяв йому у незаконному переправленні через державний кордон України.
Досудове розслідування у кримінальному провадженні здійснюється слідчими Головного слідчого управління СБУ.
Як повідомляв Укрінформ, у травні правоохоронці повідомили про підозру співробітнику державного підприємства «Антонов», який підтримував збройну агресію російської федерації проти України.