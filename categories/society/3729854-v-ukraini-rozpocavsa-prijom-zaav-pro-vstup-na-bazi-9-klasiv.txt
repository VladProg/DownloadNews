Розпочався прийом заяв на вступ до закладів фахової передвищої освіти на базі 9 класів.

Про це повідомляє Міністерство освіти та науки, передає Укрінформ.
"Сьогодні, 30 червня 2023 року, почалося прийняття заяв від вступників до закладів фахової передвищої освіти на основі базової середньої освіти (9-ти класів). Подати заяви на бюджет та контракт можна до 13 липня (18:00). Після цього можливі додаткові набори лише на контракт, якщо це передбачено правилами прийому закладу освіти (до 30 листопада)", - йдеться у повідомленні.
Для подання заяви онлайн вступнику необхідно зареєструвати електронний кабінет або увійти в уже створений раніше на сайті Єдиної державної електронної бази з питань освіти.
З докладними інструкціями з реєстрації електронних кабінетів та подання заяв можна ознайомитися за посиланням.
В МОН нагадали, що випускники 9-х класів вже другий рік поспіль мають можливість онлайн-вступу. Вступники вже створили 35 тис. електронних кабінетів, що на 11 тис. більше, ніж торік у цей же час.
Як повідомляв Укрінформ, за даними Міністерства освіти та науки, у цьому році очікується близько 250 тисяч вступників у заклади вищої освіти.