У рамках перевірок укриттів по Україні наразі працює понад дві тисячі груп, до складу яких входять рятувальники і поліцейські.

Про це у телемарафоні «Єдині новини» поінформував директор Департаменту організації заходів цивільного захисту ДСНС України Віктор Вітовецький, відповідаючи на запитання, у яких областях найгірша ситуація із укриттями, передає кореспондент Укрінформу.
За його словами, зараз зарано щось аналізувати, бо ситуація змінюється майже щогодинно.
«Працює понад дві тисячі груп у складі органів влади, ДСНС і Нацполіції, і вся інформація надходить, зокрема, до ДСНС. Ми її аналізуємо. До 10-го числа за дорученням уряду ми цю інформацію маємо проаналізувати і вже вийти остаточно на якісь показники, які дадуть нам змогу вжити далі відповідних заходів і запропонувати органам місцевої влади вжити заходів за їхніми повноваженнями, безумовно, це – приведення фонду укриттів у належний стан», – уточнив Вітовецький.
Як повідомляв Укрінформ, в Україні станом на 5 червня рятувальники, поліцейські та представники місцевих органів виконавчої влади вже перевірили 50 195 укриттів, з яких 32% виявилися зачиненими або непридатними до використання.