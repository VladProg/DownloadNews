З 1994-го року кількість населення в Україні щорічно скорочувалась і зараз тут проживає близько 34-35 мільйонів людей.

Про це заявила директорка Інституту демографії та соціальних досліджень НАН України Елла Лібанова під час брифінгу «Демографічна ситуація в Україні: оцінки, прогнози, ризики» в УКМЦ, передає кореспондент Укрінформу.
«Депопуляція в Україні розпочалося 91-го року. Тут немає ніякого відношення до розпаду СРСР і формування незалежної Української держави, це просто співпадіння. Два роки ми трималися за рахунок величезного припливу мігрантів з колишнього СРСР, переважно з середньоазійських республік, бо там була складна ситуація. Коли вичерпався цей резерв, з 1994-го року кількість населення в Україні щорічно скорочувалась», - сказала Лібанова.
Вона зазначила, що це не тільки українська проблема, а й проблема Європи і світу. На її думку, через декілька років населення Китаю теж почне скорочуватись.
За її оцінками зараз в Україні проживає 34-35 мільйонів людей. Але вона підкреслила, що це орієнтовна оцінка, бо ніяких статистичних даних щодо цього немає.
«Всі європейські країни втрачають своє населення, але вони компенсують його за рахунок міграції. При цьому вони не тільки компенсують населення кількісно. До них приїздять молоді люди, які і народжують більше, і вмирають менше. Тобто вони омолоджують вікову структуру населення», - пояснила Лібанова.
Як повідомляв Укрінформ, масова депортація російськими загарбниками жителів тимчасово окупованих територій України може свідчити про намір москви змінити демографічний склад цих регіонів.
Фото: BLOG.PIMCO.COM