В Укрінформі презентували соціальний проєкт МЕТАТЕХ, покликаний допомогти людям, які постраждали від війни, здобути ІТ-професію.

Про проєкт розповів на презентації його засновник, архітектор технологічного стеку Metarhia Тимур Шесмедінов.
“Ми хочемо зробити не просто школу програмування, яких зараз безліч. ... Перший набір буде для військових, які повернулися з фронту, мають поранення і не можуть повернутися на передову, а їх попередні професії втратили сенс. Є багато постраждалих від війни людей, які втратили чи здоров’я, чи житло, чи робочі місця. І їм потрібна така робота, щоб бути мобільними. І для ув’язнених, це працює тільки для тих, хто хоче змінити своє життя. ... Ми хочемо так побудувати систему, щоб був наголос на бізнес-процеси, аналітику, те, що потрібно добре володіти навичками спілкування з клієнтами, що не менш важливо, ніж знання мови програмування”, - зазначив Шесмедінов.
Проєкт покликаний дати ІТ-освіту в короткий строк великій кількості людей. Передбачається, що за 3 місяці близько 10 тисяч осіб долучаться до здобуття IT-освіти.
Навчання в проєкті передбачає такі позиції - розробка програмного забезпечення, орієнтована на знання та наставництво, проєкти з перших кроків без навчальних завдань, переклади між мовами програмування, виправлення поганого коду тощо.
Бажаючим навчатися необхідно мати базові навички користування комп’ютером, комп’ютер чи ноутбук та інтернет.
Програма розроблена на 10 місяців, після закінчення слухач отримає сертифікат. Як стверджує Шесмедінов, вже за три місяці людина може розпочинати реальні проєкти та претендувати на роботу в IT із зарплатнею на рівні 700 доларів на місяць і продовжувати навчання паралельно з роботою, через пів року — вийти на рівень зарплати 1200-1500 доларів. Водночас, як зауважив Шесмедінов, окрім базових знань у програмуванні необхідне знання англійської мови.
Надалі можливе сприяння у працевлаштуванні.
Як додав на презентації радник директора Інституту модернізації змісту освіти МОН України Станіслав Куценко, програма пройшла апробацію в Інституті модернізації змісту освіти.
“Ми розуміємо, що ця спеціальність — це тема номер один, у зв'язку з цим максимально уважно вивчили і можемо говорити про те, що контент є високого рівня. Ми цю систему навчання вже фактично перевели в освітню програму і бачимо, що за короткий строк реально освоїти такі навички, враховуючи і те, що цільовою категорією є найбільш вразливі категорії населення”, - сказав Куценко.
Записатися на навчання можна за посиланням https://metatech.technology/