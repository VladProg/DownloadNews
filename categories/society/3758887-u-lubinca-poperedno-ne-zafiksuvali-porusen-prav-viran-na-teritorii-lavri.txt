Працівники Офісу уповноваженого Верховної Ради України з прав людини, за попередніми даними, не зафіксували на території Національного заповідника “Києво-Печерська лавра” порушень прав віруючих, наприклад, свободи пересування.

Про це уповноважений ВР із прав людини Дмитро Лубінець повідомив під час пресмарафону щодо ситуації на тимчасово окупованих територіях, відповідаючи на питання про те, чи зафіксували представники Офісу омбудсмана під час візиту до Лаври порушення, наприклад, щодо свободи пересування людей, передає кореспондент Укрінформу.
“Зрозуміло, що це попередній висновок, я детально сам особисто з цим розбираюся, але, попередньо, ми не побачили якихось порушень прав віруючих”, - сказав він.
За словами омбудсмана, його представник здійснив моніторинговий візит до Лаври, і було оглянуто два корпуси, які там є — 57-й і 58-й, у яких було 4 і 8 людей відповідно.
“Ми не встановили жодного обмеження на пересування, їх (віруючих — ред.) ніхто не тримає там, ніхто не забороняє ченцям, священнослужителям заходити, виходити, приносити їжу, ліки, будь-що. У зверненні адвоката була окрема увага (приділена — ред.) тому, що (людей — ред.) морять голодом і немає води. Ми не встановили ознак якогось виснаження (громадян — ред.). Ми встановили, що там було дуже багато їжі, була і вода”, - поінформував Лубінець.

Уповноважений із прав людини заявив, що якщо хтось до нього звертається щодо порушення прав, у тому числі прав віруючих, то Офіс омбудсмана завжди на це реагує.
“Але ми будемо завжди об'єктивними. Якщо представники влади щось порушать, ми будемо це фіксувати. Якщо у зверненнях наводяться дані, які не підтверджуються — ми теж будемо це фіксувати і показувати”, - запевнив він.
Як повідомлялося, 2 вересня омбудсман поінформував, що адвокат, який діє в інтересах Свято-Успенської Києво-Печерської лаври чоловічого монастиря Української православної церкви, виклав у своєму зверненні до Офісу уповноваженого інформацію про ймовірні порушення прав і свобод людини.
За його словами, Офіс уповноваженого з прав людини розслідує, чи мали місце порушення прав людей на території Києво-Печерської лаври.