У квітні в Україні зареєстровано 878 нових випадків ВІЛ-інфекції, 99 людей померли від СНІДу.

Про це повідомляє Міністерство охорони здоров'я, передає Укрінформ.
«В умовах воєнного стану було продовжено терміни видачі ліків АРВ-терапії, запроваджено видачу антиретровірусних препаратів через мобільні бригади, забезпечено обмін інформацією з сусідніми державами, щоб не допускати переривання терапії для українців, які виїхали за кордон. Це системна робота МОЗ і міжнародних партнерів. І зараз ми говоримо про те, що ці механізми, які були запроваджені на початку війни, показують свою ефективність», — сказав заступник міністра охорони здоров'я, головний державний санітарний лікар Ігор Кузін.


Зараз в Україні 121 тисяча людей отримує антиретровірусні препарати, понад 264 тисячі пацієнтів регулярно отримують послуги з профілактики ВІЛ за кошти держбюджету та 32 тисячі — послуги з догляду та підтримки.
Лікування ВІЛ-інфекції для усіх пацієнтів є безоплатним та адаптоване до ситуації в країні.
Як повідомляв Укрінформ, в Україні через ковід померли 112 268 осіб, з них 89 дітей. З початку пандемії COVID-19 в Україні зафіксовано понад 5,5 млн випадків захворювання на коронавірусну хворобу.