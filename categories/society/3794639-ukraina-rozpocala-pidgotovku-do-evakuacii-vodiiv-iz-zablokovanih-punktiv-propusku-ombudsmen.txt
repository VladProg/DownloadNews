Українська сторона розпочала підготовку до евакуації водіїв із заблокованих пунктів пропуску на території Польщі.

Як передає Укрінформ, про це уповноважений Верховної Ради України з прав людини Дмитро Лубінець повідомив у Фейсбуці.
Омбудсмен нагадав, що з початку листопада у пунктах пропуску на українсько-польському кордоні заблокований рух автотранспорту, який здійснює перевезення вантажів.
Раніше до Лубінця надходили звернення, як до омбудсмена України, аби сприяти у розв’язанні цієї ситуації.
"Я вже вернувся до Прем’єр-міністра України Дениса Шмигаля та уповноваженого з прав людини Республіки Польща Професора Марчіна Вьочека. Наразі від свого колеги я поки що не отримав відповіді", - заявив омбудсмен.
Водночас, за його словами, було отримано лист від Міністерства закордонних справ України за дорученням Премʼєр-міністра України.
"Як стало відомо, українська сторона розпочала підготовку до евакуації водіїв із заблокованих пунктів пропуску на території Польщі. Також є ініціатива зі створення штабу допомоги українцям на кордоні, аби забезпечити водіїв продуктами харчування, водою, медикаментами, пальним тощо. Окрім того, українська та польська сторона домовилися про збільшення пропускної спроможності кордону та домовилися про низку дій", - ідеться в повідомленні.
Лубінець зауважив, що ситуація потребує нагального розв’язання, тому що це загрожує життю та здоров’ю людей, перевізники можуть понести відповідальність за порушення граничного строку перебування за кордоном, а також це може призвести до криз в Україні у різних сферах: економічній, соціальній, військовій.

Як повідомляв Укрінформ, 6 листопада польські перевізники розпочали блокаду руху вантажівок біля трьох найбільших пунктів пропуску на кордоні з Україною: “Корчова - Краківець”, “Гребенне - Рава-Руська”, “Дорогуськ - Ягодин”. Серед основних вимог – повернення практики дозволів для українських перевізників, скасованої угодою з Європейським Союзом до 30 червня 2024 року. Протестувальники хочуть, щоб угода була розірвана, а дозвільний режим перетину кордону відновили з 1 січня.
23 листопада польські аграрії долучилися до протесту місцевих перевізників і, висуваючи свої вимоги, розпочали блокування руху вантажного транспорту на пункті пропуску «Медика – Шегині» поблизу Перемишля.
За даними Держприкордонслужби, станом на ранок 1 грудня на українсько-польському кордоні у чергах на в’їзд в Україну перебувають близько 2100 вантажних автомобілів.
Українські водії вантажівок, які очікують на перетин кордону у пункті пропуску «Краківець-Корчова», оголосили голодування.