За кордон на лікування та реабілітацію після отриманих внаслідок бойових дій травм направлено вже 46 військовослужбовців Національної гвардії України.

Про це начальник оперативного управління Головного управління НГУ Олексій Надточий повідомив під час брифінгу в Медіацентрі "Україна – Укрінформ".
"Активні бойові дії вимагають проведення значної роботи для лікування та реабілітації наших воїнів, у тому числі і психологічної. Ці заходи проводяться як у закладах охорони здоров’я України, так і за кордоном. Наразі вже 46 нацгвардійців проходять лікування за кордоном", – зазначив Надточий.
Він уточнив, що йдеться про військовослужбовців, які отримали мінно-вибухові травми, вогнепальні та осколкові поранення, контузії, які потребують ампутації кінцівок. За його словами, частина з постраждалих військових уже направлені на протезування.
Окрім того, Надточий поінформував, що впродовж п‘яти місяців воєнних дій понад тисячу військовослужбовців Національної гвардії України пройшли реабілітацію. Серед них – військовослужбовці, які повернулися з полону.
"Ми дбаємо про тих, хто захищає державу", – наголосив він.
Як повідомляв Укрінформ, 24 лютого російська федерація розпочала новий етап війни проти України – повномасштабний наступ. Українські військові з 24 лютого по 4 серпня ліквідували близько 41 500 російських загарбників.