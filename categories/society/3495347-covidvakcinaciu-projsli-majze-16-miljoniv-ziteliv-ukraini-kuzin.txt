Від початку вакцинальної кампанії щеплення проти коронавірусу зробили приблизно 16 мільйонів жителів України.

Про це заступник міністра охорони здоров'я України - головний санітарний лікар Ігор Кузін повідомив в інтерв'ю "Суспільному", яке транслювали українські телеканали, передає кореспондент Укрінформу.
"Щодо вакцинації до кінця 2022 року 70% населення, - на жаль, я думаю, що ми цей план не виконаємо через низку об'єктивних обставин. Наразі у нас провакциновано близько 16 мільйонів українців, це 42%", - поінформував він.
При цьому, як зазначив Кузін, є розуміння того, що 6-7 мільйонів українців виїхали за межі країни. Окрім того, частина людей перебуває на територіях, де ведуться активні бойові дії, і там неможливо розгорнути навіть елементарні базові послуги з вакцинації чи профілактики коронавірусу.
За його словами, вакцинація зараз недоступна лише у зоні проведення активних бойових дій.
"Нам довелося також значно зменшити кількість точок, які надають послуги з вакцинації. У середньому це десь 60-65% точок, які раніше працювали над вакцинацією, вони припинили роботу, і лікарі повернулися до виконання своїх рутинних завдань", - повідомив заступник глави МОЗ.
Відповідаючи на запитання, чи може українець на тимчасово захоплених територіях вакцинуватися, головний санітарний лікар заявив, що це майже неможливо - за його словами, у МОЗ України немає інколи доступу до інформації з тих територій.
Тобто, як уточнив посадовець, навіть якщо заклад охорони здоров'я продовжує свою роботу, у міністерстві не можуть його контролювати або бачити, що там відбувається.
Говорячи про те, наскільки налагодженим є механізм поставки вакцини в Україну, і чи цей процес триває, Кузін уточнив, що наша держава продовжує використовувати два типи вакцин, - Пфайзер і Коронавак.
"І та, і та вакцина наразі є у достатній кількості, щоб виконати наші плани, оскільки замовлення було ще у довоєнний період. Але у той же самий час певна частина вакцини Пфайзер має термін придатності, - до кінця липня, частина - до кінця серпня, і ми розуміємо, що після того вакцини Пфайзер не буде", - пояснив заступник очільника МОЗ.
За його словами, Україна вже замовила відповідну кількість препаратів через механізм Covax. "Це буде трішки інша вакцина, не та, до якої ми всі звикли. Це буде вакцина Пфайзер, але нова форма, готова вже до використання, вона не потребуватиме температури зберігання -20 або -70 градусів. Це, звичайна температура +2...+8. Ця вакцина має приїхати в середині літа, і по суті, такі поставки нам гарантовані до кінця цього року, і майже на весь 2023 рік", - підсумував Кузін.