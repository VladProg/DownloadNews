В Україну вдалося повернути семирічну дівчинку, яку бельгійський суд відібрав у матері й тимчасово влаштував у прийомну сім'ю.

Про це уповноважений Верховної Ради з прав людини Дмитро Лубінець повідомив у Телеграмі, передає Укрінформ.
Дівчинка потрапила в Бельгію в лютому 2022 року після початку в Україні повномасштабної війни – приїхала до країни разом із мамою.
У зв’язку з погіршенням стану здоров’я матері й неможливістю забезпечувати належний догляд за дитиною рішенням місцевого суду дитина була тимчасово влаштована у прийомну сім’ю.
Батько дівчинки ввесь цей час перебував в Україні. Щоб повернути дитину, він узяв участь у судовому процесі через свого бельгійського адвоката та звернувся до Офісу омбудсмена. За відповідним зверненням було відкрите провадження.
В Офісі омбудсмена батько отримав необхідні рекомендації й алгоритм дій щодо повернення дитини. Маючи на руках усі документи, що підтверджували особливі підстави та рішення про влаштування дитини до тимчасової сім'ї, чоловік намагався перетнути кордон і виїхати до доньки, проте його не пропустили.
Отримавши письмову відмову в перетині кордону, чоловік повторно звернувся до голови Державної прикордонної служби України з проханням розглянути можливість надати йому дозвіл на виїзд.
29 червня ювенальний суддя прийняв рішення про повернення малолітньої дитини батькові.
"Вони щасливі повернулися додому.14 липня разом відвідали Центр захисту прав дитини, розказали про пережиті емоції і подякували за допомогу. Ну, а ми раді бачити ще один успішний результат нашої роботи", – зазначив Лубінець.

Як повідомляв Укрінформ, минулого тижня в Україну повернули двох дітей із тимчасово захопленої ворогом території – сестер віком 5 і 12 років. Дівчатка розлучилися з батьками в перший день повномасштабного вторгнення та весь цей час перебували з бабусею, яка відмовлялася передати їх матері.