Для журналістів, які постраждали від війни, відкрили безкоштовну гарячу лінію із надання психологічної допомоги.

Як передає Укрінформ, про це Національна спілка журналістів України повідомляє у Телеграмі.
Гарячу лінію відкрила мережа Центрів журналістської солідарності НСЖУ спільно з центром психологічно-соціальної допомоги Чернівецького національного університету імені Юрія Федьковича, а також командою проєкту “Самопоміч”, що реалізується групою провідних українських і грузинських психологів та психіатрів.
Щоб скористатися гарячою лінією, необхідно звернутися до координаторів Світлани Ісаченко за телефоном: 050 140 08 57 або Юлії Пієвської: 050 305 91 69.
Як повідомляв Укрінформ, за даними Національної спілки журналістів України, станом на 14 вересня щонайменше 39 медійників стали жертвами розв’язаної росією війни проти України. Серед загиблих – 8 журналістів, які виконували професійні обов’язки, 13 медійників – цивільних жертв, а також 18 представників ЗМІ, які мобілізувалися для захисту України у лавах Сил оборони України. Відомості про ще двох зниклих журналістів-воїнів перевіряються.