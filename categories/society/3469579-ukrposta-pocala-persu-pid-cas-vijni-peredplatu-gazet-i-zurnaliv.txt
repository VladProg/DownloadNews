Акціонерне товариство "Укрпошта" розпочало першу під час воєнного стану передплату газет та журналів на II півріччя 2022 року.

Як передає Укрінформ, про це повідомляє Укрпошта.
"Оформлення передплати за електронними каталогами почалося із 25 квітня, а із 28 квітня — за друкованими каталогами для всіх регіонів України, крім територій Луганської, Донецької та Херсонської областей. Відновлення доставки газет та журналів у звільнених населених пунктах відбувається за умови безпеки для клієнтів та працівників Укрпошти", - йдеться у повідомленні.
Зазначається, що передплатна кампанія проводитиметься до 16 червня на видання загальнодержавної сфери розповсюдження, а на місцеві видання (обласні, міські, районні) в строки, що визначені згідно з укладеними з видавництвами (редакціями) договорами.
В Укрпошті наголосили, що серед широкого переліку різних популярних видань, місцевої преси, періодики для дітей, тематичних видань можна передплатити газети чи журнали батькам, дітям, рідним.
Водночас внутрішньо переміщені особи можуть оформити переадресацію передплачених видань.
“Місцева преса допомагає людям отримувати таку потрібну зараз інформацію про новини в районах і областях. Особливо для тих українців, населені пункти яких звільнено, це і один із символів повернення до звичного життя, яке вони через окупантів тимчасово втратили. А тим, хто виїхав у інші регіони, і важливо тримати зв'язок зі своєю батьківщиною через друковане слово, можна оформити переадресацію. Для цього потрібно лише звернутися до відділення, в тому місці, де ви зараз мешкаєте і написати заяву. Звичайно через війну наш каталог видань має менший перелік газет та журналів, що зараз друкуються, проте редакції поступово відновлюють роботу і кожен може обрати для себе і рідних потрібне видання. А Укрпошта докладе всіх зусиль, щоб довезти пресу кожному передплатнику”, - відзначив директор департаменту поштових послуг Укрпошти Сергій Гречко.
Питання компенсацій за не вихід видань під час бойових дій розглядають видавці та редакції, що відновили вихід газет. Вони вирішують механізм компенсації (спарені номери, заміна видань іншим виданням, форс-мажор, тощо). Остаточні рішення щодо можливих компенсацій будуть прийматись видавцями після припинення воєнного стану.
Як повідомляв Укрінформ, Укрпошта відновила роботу у Бучанському, Вишгородському, Іванківському, Бородянському та Макарівському районах, загалом на Київщині відкрито майже 500 відділень.