Процес дерусифікації України відбуватиметься природнім шляхом, а до слів секретаря РНБО щодо тотального підходу треба ставитися з обережністю.

Про це сказав під час національного телемарафону міністр культури та інформаційної політики Олександр Ткаченко, передає кореспондент Укрінформу.
«Я думаю, що це буде відбуватися природнім шляхом. Єдине, від чого я би застеріг, бо зараз до мене звертаються мери різних міст щодо того, як я ставлюся до перейменування вулиць, наприклад, Гоголя на іншу. Це не дерусифікація, це така спонтанна реакція на те, щоб прибрати все російське з нашого життя. Тут варто проводити межу, тому що є митці, які належать до загальносвітового фонду спадщини», - зауважив Ткаченко.
Він зазначив, що розуміє причину такої реакції Данілова, але ми «цивілізованому світові не можемо продемонструвати наше нерозуміння загальносвітового спадку».
Як повідомлялося, секретар РНБО Данілов в ефірі 20 квітня сказав, що в Україні після перемоги над рф буде проведено тотальну дерусифікацію - бізнесу, політики, інших сфер, і нічого російського в нашій країні не залишиться.
24 лютого росія розпочала новий етап восьмирічної війни проти України – повномасштабний наступ. Ворог здійснює масовані обстріли та бомбардування мирних українських міст та сіл. ЗСУ, Сили територіальної оборони та весь український народ ефективно чинить спротив російським військам і завдають їм великих втрат.