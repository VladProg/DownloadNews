Верховна Рада у першому читанні ухвалила законопроєкт "Про внесення змін та доповнень до деяких законів України з метою забезпечення прав учасників війни на біологічне посттравматичне батьківство/материнство".

Про це народний депутат із парламентської фракції “Голос” Ярослав Железняк повідомив у Телеграмі, передає Укрінформ.
За його словами, документ підтримали 256 парламентаріїв.
Так, проєктом закону (№8011) планується створити державні гарантії щодо збереження можливості біологічного батьківства/материнства для захисників та захисниць України у випадку отримання ними поранень, які впливають на репродуктивні функції.
Згідно з текстом законопроєкту, у період дії воєнного або надзвичайного стану, в особливий період, а також у разі направлення до іншої країни для участі в міжнародній операції з підтримання миру і безпеки, військовослужбовці матимуть право на безкоштовну участь у комплексі заходів, які реалізуються державою, з метою забезпечення права на біологічне батьківство (материнство) шляхом забору, консервації та зберігання репродуктивних клітин, які отримані від військових на випадок втрати репродуктивних функцій унаслідок поранення, травми або контузії.
Передбачається, що перелік зазначених заходів, порядок їх реалізації, фінансування, умови та порядок обліку учасників встановлюється Кабінетом Міністрів.
Планується, що до 31 грудня 2024 року державні заходи з реалізації права на біологічне батьківство (материнство), метою яких є збереження репродуктивних клітин військовослужбовців, здійснюється за рахунок коштів державного бюджету та інших джерел, незаборонених законодавством.
Очікується, що ухвалення законопроєкту підвищить рівень соціальних гарантій захисників і захисниць України, сприятиме захисту їх природніх прав та збереженню генофонду української нації, а також створить умови для розвитку в Україні найкращих світових практик в сфері соціальних гарантій для військовослужбовців.