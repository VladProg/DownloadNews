Фінляндія готує нову партію гуманітарної допомоги для областей України, постраждалих від підтоплення внаслідок підриву росіянами Каховської ГЕС.

Як передає Укрінформ, про це повідомляється на сайті МВС Фінляндії.
Зазначається, що руйнування Каховської греблі на початку червня призвело до ситуації, коли під загрозою опинилося водопостачання тисяч українців. Україна зробила акцент на необхідності допомоги у сфері водопостачання, і Фінляндія змогла ефективно відреагувати на ці запити, підкреслили в міністерстві.
“Фінляндія відправила в Україну матеріали для очищення води, ємності для води, насоси та установки інтенсивного хлорування. Крім того, готуються поставки матеріалів для забезпечення водопостачання та очищення стічних вод”, - йдеться в повідомленні.
Також, за даними МВС, окрім оголошеної допомоги у сфері водопостачання, нещодавно Фінляндія передала Україні генератори, карети “швидкої допомоги” та інші транспортні засоби, лікарняні ліжка та обладнання для захисту культурної спадщини.
Загальний обсяг матеріальної допомоги від Фінляндії у липні перевищив 250 вантажівок, підкреслили в міністерстві.
Як повідомлялося, вночі 6 червня російська армія підірвала греблю Каховської ГЕС. На Херсонщині евакуйовували людей з підтоплених територій. Правоохоронці розпочали розслідування за статтею "екоцид".
В Укргідроенерго заявили, що Каховська ГЕС повністю зруйнована і відновленню не підлягає.