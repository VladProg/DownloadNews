За всиновлення українських дітей російські сім’ї отримують певні суми у проміжку від 28 до 156 тисяч рублів щомісячно.

Про це в інтерв'ю каналу «ISLND TV» заявив уповноважений ВР із прав людини Дмитро Лубінець, передає кореспондент Укрінформу.
Він підтвердив, що росіянам доплачують за всиновлення українських дітей.
«Якби це цинічно не прозвучало зараз, але для них це – just business. За кожну всиновлену українську дитину російська сім’я отримує 28 тисяч рублів щомісячно. Якщо це дитинка з інвалідністю, то цифра приблизно 156 тисяч рублів на місяць», - зазначив омбудсман.
Як приклад, він навів випадки, коли з крайніх регіонів РФ – зокрема, Сибіру – на тимчасово окуповану територію України приїжджала російська сім’я, обирала одразу 10-12 українських дітей, всиновлювала їх і їхала до себе.
Відповідаючи на питання, уповноважений із прав людини підтвердив, що наразі існує механізм, за допомогою якого батькам або родичам дитини, вивезеної до РФ, можна її повернути. За його словами, єдине, що треба родичам або батькам – звернутися особисто до нього.
«Якщо ви звернулися до будь-кого ще, то я все ж таки наголошую на тому, що канал комунікацій – який-не-який – але він існує у нас. І поки я не знаю, що ви шукаєте свою рідну дитину на території РФ або на тимчасово окупованій території, я не можу офіційно навіть щось розпочати робити для (її – ред.) повернення. Тому зверніться до мене, і ми зробимо все, щоб повернути», - заявив Лубінець.
Він сказав, що це – непростий шлях, але, як показує практика, українській владі вдається це робити.
«І я не роблю це сам як уповноважений ВР із прав людини. Цим займається команда у складі моєї інституції, із залученням деяких окремих органів, які нам допомагають або ми їм допомагаємо. Найголовніше – ми повертаємо наших українських дітей», - зазначив омбудсман.
Як повідомлялося, директор «Інституту стратегічних досліджень та безпеки», правозахисник і адвокат Павло Лисянський вважає за необхідне створити держінституцію, яка ідентифікуватиме українських дітей на тимчасово захоплених РФ територіях.