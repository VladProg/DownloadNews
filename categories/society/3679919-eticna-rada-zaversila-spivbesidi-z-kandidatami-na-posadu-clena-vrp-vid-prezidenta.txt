Етична рада завершила проведення співбесід з 11 кандидатами на посаду члена Вищої ради правосуддя від Президента України.

Як передає Укрінформ, про це повідомляється на сайті Етичної ради.
“Днями Етична рада заслухала одинадцятьох кандидатів на посаду Вищої ради правосуддя від Президента України”, - ідеться в повідомленні.
Зазначається, що 27 лютого співбесіди відбулися з Олександром Мельніковим, Євгенією Деменковою, Миколою Сірим, Олександром Серьогіним; 28 лютого - з Іваном Назаровим, Іллею Кравченком, Олексієм Шевчуком, Наталією Глинською; 1 березня - зі Світланою Кустовою, Анатолієм Пахолюком, Лесею Музикою.
В Етичній раді поінформували, що всі співбесіди проводилися дистанційно у режимі відеоконференції.
“Про наступне засідання Етичної ради, на якому буде ухвалено рішення щодо кандидатів на посаду члена ВРП від Президента України, буде повідомлено окремо”, - ідеться в повідомленні.
Як повідомлялося, 20 січня на своєму засіданні Етична рада вирішила допустити до співбесіди тринадцять кандидатів на посаду члена Вищої ради правосуддя від Президента України.
Згідно з законом “Про Вищу раду правосуддя”, ВРП складається з двадцяти одного члена, з яких десятьох - обирає з’їзд суддів України з числа суддів чи суддів у відставці, двох - призначає Президент, двох - обирає Верховна Рада, двох - з’їзд адвокатів, двох - всеукраїнська конференція прокурорів, двох - з’їзд представників юридичних вищих навчальних закладів та наукових установ. Голова Верховного Суду входить до складу Вищої ради правосуддя за посадою.