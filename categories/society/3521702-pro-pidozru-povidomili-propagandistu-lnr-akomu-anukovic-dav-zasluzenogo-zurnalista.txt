Відомому на Луганщині пропагандисту «русского міра» Служба безпеки України оголосила про підозру в колаборантській діяльності.

Про це в Фейсбуці повідомило 3 управління ГУ СБУ в Донецькій та Луганській областях.
«СБУ задокументувала незаконну діяльність відомого пропагандиста терористичного угруповання «лнр» та повідомила йому про підозру у колаборантській діяльності. Слідством доведено, що мешканець Луганська, обіймаючи одну з керівних посад у так зв. «ДТРК лнр», проводить систематичну інформаційну діяльність, спрямовану на підтримку та «ідеологічне забезпечення» російської агресії проти України», - йдеться в повідомленні.
Колаборант розповсюджує фейки та кремлівські наративи, виправдовує напад росії на Україну, злочини регулярної армії рф та незаконних збройних угруповань, схвалює захоплення українських територій та вбивства мирних жителів.
У співпраці та під контролем окупаційної адміністрації та представників держави-агресора фігурант поширює антиукраїнський контент через свої «авторські програми» на так званому «ДТРК лнр», соцмережі та YouTube.
Пресслужба не називає прізвища колаборанта-медійника, але розмістила його фото, на якому зображений дійсно відомий у Луганську тележурналіст Леонард Свидовсков. Він уже майже 12 років носить звання «Заслужений журналіст України».

«Заслуженого» Свидовсков отримав згідно з указом президента-втікача Віктора Януковича 9 вересня 2010 року, і хоча у 2014-му він чітко перейшов на бік ворога, досі ніхто його почесного звання не позбавив.
Відповідно до ч. 6 ст. 111-1 Кримінального кодексу України, йому може загрожувати позбавлення волі на строк до 12 років. Наскільки відомо, це перший в новітній історії України випадок, коли про підозру в колаборації повідомлено журналісту.
24 лютого росія розпочала повномасштабне вторгнення в Україну. Війська рф обстрілюють і знищують ключові об’єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, авіабомб і балістичних ракет.