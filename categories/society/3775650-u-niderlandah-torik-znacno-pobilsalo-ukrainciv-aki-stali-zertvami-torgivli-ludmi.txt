Протягом 2022 року в Нідерландах значно зросла кількість українців, які стали жертвами торгівлі людьми.

Про це повідомляє Укрінформ з посиланням на NOS.
“Кількість українців, які стали жертвами торгівлі людьми, суттєво зросла, констатує національний доповідач у справах торгівлі людьми в Нідерландах. Із 814 заяв про торгівлю людьми 51 стосувалася постраждалих українців, у 2021 році було заявлено лише про 7 українських жертв”, - йдеться у повідомленні.
Зазначається, що за словами національного доповідача Нідерландів з питань експлуатації та торгівлі людьми Конні Рейкен, ситуація викликає особливе занепокоєння, адже йдеться про людей, які тікали від війни.
“Біженці часто не знають ситуації в Нідерландах і не володіють мовою. Це робить їх уразливими до подібних практик”, - сказала Рейкен.
За її словами, жертв може бути значно більше. Вона також зазначила, що влада Нідерландів не має повної картини того, що відбувається. Зокрема, через те, що жертви не звертаються до правоохоронців, бо іноді до кінця не усвідомлюють, що відбувається, а іноді не знають, куди звертатися по допомогу.
Райкен також наголосила, що слідчі органи мають приділяти більше уваги цьому питанню.
Як повідомляв Укрінформ, у березні 2023 року стало відомо, що у Нідерландах понад 200 українських біженців стали жертвами трудової експлуатації. Вони зареєструвалися у FairWork, що бореться проти трудової експлуатації.
Найбільше скарг було на невиплату заробітної плати, а ще скарги на необхідність платити посереднику, а також скарги на примусову реєстрацію в Торгово-промисловій палаті. У 69 випадках йшлося про загрозу торгівлі людьми.
Фото: АNP