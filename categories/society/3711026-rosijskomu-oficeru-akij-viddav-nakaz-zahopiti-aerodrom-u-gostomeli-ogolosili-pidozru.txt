Правоохоронці оголосили підозру заступнику командувача повітряно-десантних військ Збройних сил Російської Федерації, який віддав наказ на захоплення аеродрому "Київ-Антонов-2".

Як передає Укрінформ, про це повідомив Офіс генерального прокурора.
Фігуранту інкримінується вчинення умисних дій з метою зміни меж території та державного кордону України, які призвели до загибелі людей, а також ведення агресивної війни (ч. 3 ст. 110, ч. 2 ст. 28, ч. 2 ст. 437 Кримінального кодексу України).

За даними слідства, підозрюваний організував підготовку та віддав накази і розпорядження на здійснення підрозділами повітряно-десантних військ із застосуванням підрозділів армійської авіації Збройних сил РФ ураження та захоплення наземних цілей й інших об’єктів на території України, зокрема інфраструктури аеродрому "Київ-Антонов-2" авіатранспортного підрозділу державного підприємства "Антонов" (у Гостомелі).
Своїми діями зловмисник забезпечив повномасштабне вторгнення підрозділів Збройних сил Російської Федерації на територію України з метою її захоплення.
Дії підозрюваного призвели до загибелі людей, зокрема дітей, отримання ними тілесних ушкоджень різного ступеня тяжкості, а також до заподіяння матеріальних збитків у вигляді знищення будівель, майна й інфраструктури.
Як повідомляв Укрінформ, Служба безпеки України оголосила підозру російському командиру, який віддав наказ обстрілювати житлові квартали Херсона.