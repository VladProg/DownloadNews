Апеляційний суд у сербському місті Ниші підтвердив рішення Вищого суду першої інстанції про остаточну відмову у екстрадиції ексгенерала Головного управління внутрішньої безпеки СБУ Андрія Наумова в Україну.

Про це журналістам Балканської служби Радіо Свобода повідомили у суді, повідомляє Радіо Свобода, передає Укрінформ.
Це рішення юридично закріплює попередні судові вироки в Сербії щодо невидачі Наумова на запит України.
Запит на екстрадицію від України до Сербії надійшов у середині жовтня 2022 року. Сам Наумов виступав проти своєї екстрадиції в Україну, стверджуючи, що в такому випадку його безпека нібито буде під загрозою.
В Україні Наумову повідомили про підозру «у привласненні, розтраті майна або заволодіння ним шляхом зловживання службовим становищем» та у шахрайстві і завданні збитків державі у розмірі понад 3,2 млн гривень.
Як повідомляв Укрінформ, Вищий суд міста Ниш засудив ексначальника Головного управління внутрішньої безпеки СБУ Андрія Наумова до одного року позбавлення волі за обвинуваченням у відмиванні грошей.
За добу до повномасштабного вторгнення Росії в Україну Андрій Наумов виїхав за кордон. Його заарештували 7 червня минулого року, коли він намагався потрапити з Сербії до Північної Македонії.
Фото: RFE/RL