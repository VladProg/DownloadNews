Завдяки успішному застосуванню дипломатичних інструментів Україна увійшла до 20 найвпливовіших країн світу, а за показником впізнаваності піднялася з 47 на 14 місце.

Такі дані міжнародного дослідження сприйняття національних брендів «Global Soft Power Index», яке проводить Brand Finance, повідомили Укрінформу в Українському інституті.
Як засвідчило дослідження, за минулий рік Україна додала найбільше балів серед усіх країн світового рейтингу м’якої сили «Global Soft Power Index», посівши 37 місце зі 121. Для порівняння, у 2021 році Україна займала 61 позицію.
"Індекс показує здатність впливати на інших за допомогою привабливості та переконання, а не примусу та сили. Серед досліджуваних показників, зокрема, впливовість, впізнаваність та репутація країн. Завдяки успішному застосуванню дипломатичних інструментів Україна увійшла до 20 найвпливовіших країн світу. Минулого року Україна посідала 45 місце у рейтингу впливовості. За показником впізнаваності Україна піднялася з 47 на 14 місце", - йдеться у повідомленні.
В Українському інституті відзначили, що репутація України продемонструвала помірне покращення, зауваживши, що зростання показника стримують респонденти з Азії, які вважають, що репутація України дещо знизилась.
Відповідно до регіональних показників, найбільше зростання позитивного сприйняття м’якої сили України зафіксовано в Європі, у Близькому Сході та Північній Африці, Північній Америці та Океанії. Найвищі оцінки Україні дали переважно країни, які мають спільні історичні чи культурні зв’язки з Україною: Польща, Литва, Естонія та Латвія.
Коментуючи дослідження у виступі на Global Soft Power Summit 2023, який сьогодні проходить у Лондоні, міністр закордонних справ Дмитро Кулеба зазначив", що Україна більше не terra incognita".
«Підтвердженням цього є результати України в Global Soft Power Index 2023. Протягом останнього року Україна доклала великих зусиль, щоб розповісти свою історію, створити свій наратив та здобути підтримку. Усі ці зусилля, докладені усіма від Президента до активістів, принесли свої плоди», - сказав глава української дипломатії.
У звіті Brand Finance також констатується, що країни Південної Азії, Латинської Америки та Субсахарська Африка досить негативно оцінюють м’яку силу України. А в регіонах Близького Сходу та Азії сприйняття м’якої сили Росії продовжує зростати у порівнянні до м’якої сили України.
Спікерами саміту також стали колишній прем'єр-міністр Великої Британії Борис Джонсон, перша леді України Олена Зеленська та креативна директорка Українського інституту Тетяна Філевська.
Під час саміту відбувся воркшоп Українського інституту та Британської Ради про партнерства у сфері культури між Україною та Великою Британією. Зокрема, йшлося про Сезон культури Велика Британія/Україна та Євробачення.
Міжнародне дослідження «Global Soft Power Index», яке проводить Brand Finance, охоплює 100 тисяч респондентів. Український інститут втретє виступає партнером «Global Soft Power Index» в Україні.
Загальний індекс м’якої сили базується також на таких показниках як: бізнес і торгівля, медіа і комунікації, культура та спадщина, освіта і наука, люди і цінності, міжнародні відносини та урядування.