Уряд Латвії вирішив виділити Україні з резервних фондів 200 тис. євро, щоб допомогти впоратися з екологічною та гуманітарною кризою після руйнування Росією греблі Каховської ГЕС.

Про це передає Укрінформ з посиланням на національного мовника LSM.
Латвія зробить перерахування уряду України з метою сприяння швидкій, скоординованій та адресній закупівлі обладнання, матеріалів і техніки для ліквідації первинних наслідків затоплення.
Запит української сторони про допомогу включає такі невідкладні потреби, як водовози для перевезення питної води, рятувальні шлюпки та транспортні засоби для пересування по затоплених районах, надпотужні насоси питної води, фільтри для води, продуктові набори та ін.
У МЗС заявили, що Латвія рішуче засуджує агресію Росії в Україні. Руйнування греблі Каховської ГЕС є ще одним навмисним нападом Росії на найважливішу громадянську інфраструктуру України. Міжнародна спільнота має оперативно надати всіляку допомогу Україні для пом'якшення наслідків катастрофи, додали у МЗС.
Як повідомляв Укрінформ, російські окупаційні війська вночі 6 червня підірвали греблю Каховської гідроелектростанції. ГЕС відновленню не підлягає.
Фото: libkos