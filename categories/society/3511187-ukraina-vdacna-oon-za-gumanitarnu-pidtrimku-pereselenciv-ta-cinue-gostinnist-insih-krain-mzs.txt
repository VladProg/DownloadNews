Україна вдячна ООН за допомогу українським переселенцям, цінує гостинність інших країн та продовжить захищати інтереси громадян за кордоном.

Про це йдеться у коментарі МЗС з нагоди Всесвітнього дня біженців, повідомляє Укрінформ.
У МЗС значили, що у 2022 році світ був шокований безпрецедентною гуманітарною катастрофою, спричиненою повномасштабною війною росії проти України.
«Майже третина наших громадян була змушена залишити свої домівки. Рятуючись від війни, 7,5 млн осіб перетнули міжнародний кордон України. Ще 7,1 млн українців стали вимушеними переселенцями в межах країни. Кожна третя дитина була позбавлена можливості лягати спати у своєму ліжку», - навело статистику міністерство.
Дипломати висловили щиру вдячність Офісу координаторки системи ООН в Україні, Управлінню верховного комісара ООН у справах біженців, Управлінню ООН з координації гуманітарних питань, Програмі розвитку ООН, ЮНІСЕФ, Фонду ООН у галузі народонаселення та іншим міжнародним організаціям та агенціям за незмінну гуманітарну підтримку та допомогу українським переселенцям.
Особливо важливою є діяльність Управління ООН у справах біженців в Україні та за кордоном, спрямована на полегшення долі українців, які були вимушені полишити свої домівки через російські бомбардування, а також за залучення послів доброї волі для посилення уваги міжнародної спільноти до гуманітарних потреб нашої держави, відзначило міністерство.
Крім того, МЗС звернулося зі словами вдячності до усіх донорів, які вже здійснюють вкрай необхідний внесок до гуманітарних програм ООН для України, зокрема, Екстреного звернення та Регіонального плану реагування для допомоги біженцям.
“Сподіваємося на продовження залучення коштів до цих програм, оскільки держава-агресор не полишає своїх намірів зі знищення Української держави та її народу», - підкреслено у заяві.
У зовнішньополітичному відомстві також наголосили, що цінують гостинність та теплоту, з якою мільйони наших громадян зустріли у Польщі, Молдові, країнах Балтії, Румунії, Словаччині, Угорщині та багатьох інших країнах, та закликали міжнародні гуманітарні та правозахисні організації приділити особливу увагу долі сотень тисяч громадян України та українських дітей, які були примусово переміщені на територію держави-агресора всупереч міжнародному гуманітарному праву.
“Наші громадяни не повинні ставати заручниками агресора, а їхні законні права та інтереси мають бути надійно захищені», - акцентувало міністерство.
Насамкінець дипломати констатували, що українська держава продовжуватиме захищати інтереси українських громадян за кордоном, у тому числі тих, яких рф незаконно вивезла на свою територію.
Як повідомлялося, 20 червня відзначається Всесвітній день біженців. Цей день був проголошений резолюцією Генеральної Асамблеї ООН для привернення уваги до становища біженців та внутрішньо переміщених осіб.