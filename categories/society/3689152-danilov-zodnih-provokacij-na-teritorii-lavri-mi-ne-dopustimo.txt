Духовенство УПЦ МП силою не виганятимуть з Києво-Печерської лаври, держава не допустить жодних провокацій.

Про це в ефірі загальнонаціонального телемарафону "Єдині новини" сказав секретар Ради національної безпеки та оборони Олексій Данілов, передає Укрінформ.
Він нагадав, що УПЦ МП не відрізняється від інших інституцій і має привести свої документи у відповідність до закону, щоб працювати на території України.
"Для нас це питання національної безпеки, робота російської церкви на території нашої країни не може бути саме з точки зорі нашої безпеки... Якщо будь-яка інституція пов'язана з московією, вона не має права працювати на території нашої країни. Їм треба привести у відповідність всі свої документи, які є у цієї установи. Вони нічим не відрізняються від усіх інших інституцій, які працюють на території нашої держави. У нас заборонена співпраця з країною-агресором", - сказав Данілов.
Він додав також, що Києво-Печерська лавра є власністю держави, власністю громадян, і УПЦ МП має діяти відповідно до існуючих нормативно-правових документів
"Якщо хтось вважає, що має право не виконувати закони нашої країни, то він помиляється. Закони мають виконувати всі, і немає значення хто, чим займається: або Богу служить, або інші справи. Закони не можуть бути вибірковими", - сказав секретар РНБО.
Як повідомлялося, Національний заповідник «Києво-Печерська лавра» 10 березня направив Свято-Успенській Києво-Печерській Лаврі (Чоловічому монастирю) УПЦ МП попередження про розірвання Договору № 2 від 19 липня 2013 року про безоплатне користування релігійною організацією культовими будівлями та іншим майном на підставі виявлених Міжвідомчою робочою групою порушень умов договору. Згідно з ним, представники УПЦ МП мала полишити приміщення Лаври до 29 березня.

Фото: РНБО