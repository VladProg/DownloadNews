Віцепрем'єр - міністр з питань реінтеграції тимчасово окупованих територій Ірина Верещук закликала педагогів на тимчасово захоплених росією територіях не співпрацювати з ворогом.

Як передає Укрінформ, відповідне звернення Верещук розмістила у Телеграмі.
"Давайте чесно: на тимчасово окупованих територіях, до їх возз'єднання з Україною, нормального життя не буде. Окрім купи юридичних проблем, є ще одна - Україна буде воювати за свої землі: тому тимчасово окуповані території можуть бути зоною бойових дій", - зазначила Верещук.
За її словами, зараз опускається залізна завіса між цивілізацією та дикістю, і багато жителів тимчасово захоплених територій вирішують для себе, "з якої сторони паркана вони хочуть опинитися".
"Те, куди у вересні підуть вчитися діти, може буквально визначити долю і дітей, і батьків", - переконана урядовиця.
Стосовно педагогів, особливо молодих, неправильне рішення зараз може назавжди зруйнувати професійне життя.
"Тому звертаюся до педагогів навчальних закладів всіх рівнів на тимчасово окупованих територіях: не працюйте на окупантів. Просто переїдьте на підконтрольну уряду України територію. Робота тут вам знайдеться. Якщо будете працювати на окупантів, юридичної відповідальності, можливо, ви уникнете. Але вашу кар’єру педагога на цьому буде завершено", - заявила Верещук.
Також вона закликала батьків не віддавати дітей в окупантські навчальні заклади. "Переїжджайте на підконтрольну територію. Знаю, що важко. Розумію, без свого житла, без роботи, без друзів дуже важко. Але майбутнє тут, з нами, а не там, з ними. Трішки терпіння, і все налагодиться. Переживемо і це. Діти потім будуть вдячні", - підсумувала віцепрем'єр.
Фото: ОП