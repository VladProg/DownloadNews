Комітет захисту журналістів (CPJ) оголосив цьогорічних лауреатів Міжнародної премії за свободу преси - ними стали журналісти з України, Куби, Іракського Курдистану та В’єтнаму.

Про це повідомляє CPJ, передає Укрінформ.
“Усі чотири лауреати здолали неймовірні труднощі, в тому числі переслідування органів влади, агресію та ув’язнення, аби займатися незалежною журналістикою на тлі дезінформації та війни”, - наголосили у Комітеті захисту журналістів.

Серед лауреаток і лауреатів - головна редакторка “Української правди” Севгіль Мусаєва, колумніст The Washington Post Абраам Хіменес Еноа, журналістка-фрілансерка Ніяз Абдула, засновниця видання “Luat Khoa” Фам Доан Транг.
Президентка CPJ Джоді Гінзберг наголосила, що лауреати уособлюють найкращі риси журналістики: "Робота, що проливає світло на вплив війни, корупції та зловживань владою на життя пересічних людей".
CPJ також вирішив нагородити Премією імені Гвен Іфіл за свободу преси редакторку новинного сайту “Медуза” росіянку Галину Тимченко.
Комітет захисту журналістів - це незалежна неприбуткова організація, яка просуває свободу преси у всьому світі.