Дистанційну форму навчання організовано в понад 12 тис. 600 закладах загальної середньої освіти.

Про це повідомив міністр освіти і науки Сергій Шкарлет в Телеграмі, передає Укрінформ.
"Станом на 28 квітня 2022 року дистанційну форму навчання організовано в понад 12 тис. 600 закладах загальної середньої освіти, навчання продовжують майже 3,7 млн учнів.Також станом на 28 квітня 2022 року кількість тимчасово внутрішньо переміщених дітей, які долучилися до навчання з інших областей, сягає понад 88 тис. осіб", - написав Шкарлет.
За його словами, у 10-ти областях України частина садочків використовує елементи дистанційного навчання в роботі з вихованцями та батьками, а деякі працюють у змішаному або звичному форматі. У 6-ти областях деякі садочки використовують елементи дистанційного навчання в роботі з вихованцями та батьками, а деякі ЗДО створили чергові групи або продовжили змішаний чи очний формат навчання.тУ решті областей освітній процес наразі не відбувається.
Міністр додав, що понад 3 400 закладів дошкільної освіти провадять освітній процес, 1 800 внутрішньо переміщених дітей залучені до навчання у садочках.
Як повідомляв Укрінформ, у 2022 році замість традиційного ЗНО випускники складатимуть національний мультипредметний тест (НМТ), який проводитимуть у комп’ютерному форматі. Це випробування міститиме три блоки завдань: з української мови, з математики та з історії України.