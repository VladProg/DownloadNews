Щотижня кордони України з Європейським Союзом перетинають близько 250 тисяч українців.

Про це повідомила єврокомісар з внутрішніх справ Йлва Йоганссон у Брюсселі під час пресконференції за підсумками зустрічі Ради міністрів ЄС із внутрішніх справ, відповідаючи на запитання кореспондента Укрінформу про кількість громадян України на території ЄС та про успішність їх інтеграції у ринки праці в країнах перебування.
«Ми маємо більш-менш точно 4 мільйони українців, які скористалися Директивою тимчасового захисту. Ця кількість була стабільною дуже тривалий час. Перетин кордону між Україною і ЄС становить близько 250 тисяч людей на тиждень, при цьому рух більш-менш відбувається в обидві сторони. Є певні сезонні зміни, наприклад, влітку або на Різдво, але це число також, більш-менш, залишається стабільним», - поінформувала представниця Європейської комісії.
Вона зауважила, що українці були «дуже успішними» в інтеграції у ринки праці.
«Ті цифри, що ми маємо від країн-членів, говорять, що принаймні 750 тисяч (українців) вже працюють і близько 350 тисяч зареєстровані у державних службах зайнятості. Але, ймовірно, ці цифри мають бути дещо більшими, тому що не все доповідається. У багатьох країнах-членах більше половини тих, хто скористався тимчасовим захистом, вже інтегровані в ринок праці. Тож загальна картина є доброю», - заявила Йоганссон.
Як повідомлялося, після російського вторгнення в Україну в лютому 2022 року Європейський Союз вперше активував так звану Директиву тимчасового захисту, яка надала громадянам України, що рятуються від війни, переважно жінкам та дітям, право легально перебувати на території ЄС, на проживання, на доступ до соціальних послуг, включаючи медичне обслуговування та освіту, а також право на працевлаштування.
Директива тимчасового захисту була активована 4 березня 2022 року і після цього щороку продовжувалася рішенням Ради міністрів ЄС. Згідно з рішенням, схваленим європейськими міністрами сьогодні, 28 вересня, українці зможуть надалі скористатися тимчасовим захистом на території ЄС до 4 березня 2025 року.