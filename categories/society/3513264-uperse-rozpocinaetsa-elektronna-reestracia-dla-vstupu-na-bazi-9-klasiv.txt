У четвер, 23 червня 2022 року, розпочалася реєстрація електронних кабінетів вступників на основі дев'яти класів на фахового молодшого бакалавра.

Про це повідомляє Міністерство освіти та науки, передає Укрінформ.
"Вступники на основі базової середньої освіти (тобто після завершення дев'ятого класу) вперше подаватимуть заяви через особисті електронні кабінети. Реєстрація особистих електронних кабінетів здійснюється на сайті Єдиної державної електронної бази з питань освіти", - йдеться у повідомленні.
Можливість подання електронних заяв буде відкрита 30 червня та триватиме до 18-ї години 13 липня.
Докладні інструкції доступні в текстовому та відеоформатах, а також на сайті.
В МОН додали, що вступити на фахового молодшого бакалавра можна як з документом про базову середню освіту, так і про повну загальну (профільну) середню освіту, та навіть про професійну або вищу освіту. Окрім низки винятків, усім вступникам треба реєструвати електронні кабінети та подавати заяви в електронній формі.
Перелік спеціальностей із творчим конкурсом, за якими можна вступити на фахового молодшого бакалавра, можна переглянути в Додатку 1 до Порядку прийому на навчання до закладів ФПВО у 2022 році.