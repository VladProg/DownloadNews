Статус біженця отримує особа, яка боїться переслідувань державою, громадянство якої вона має, і не може повертатися до своєї країни навіть на короткий строк.

Про це у Фейсбуці написала голова Державної міграційної служби України Наталія Науменко, передає Укрінформ.
“Обставини, які змушують людину отримувати статус біженця в іншій країні, суто індивідуальні. Статус “біженця” – це захист від держави, з якої втік. Той, хто отримує статус біженця, “боїться своєї держави”, “боїться переслідувань своєю державою” і не може повертатися до своєї країни жодним чином, навіть на короткий строк”, - заявила вона.
За її словами, суспільство сприймає біженство як явище, що описує людей, змушених покинути домівку та шукати захисту в більш безпечному місці.
Голова ДМСУ пояснила, що не можна прирівнювати міжнародно-правове значення статусу “біженець” та відчуття, які викликає слово “біженець”.
Науменко наголосила, що міжнародний захист у вигляді статусу біженця може отримати людина, яка через побоювання стати жертвою переслідувань за ознакою раси, релігії, громадянства, належності до певної соціальної групи, політичних поглядів перебуває за межами своєї країни і не в змозі користуватися її захистом внаслідок таких побоювань.
“Для того, щоб отримати міжнародний захист - статус біженця, проводяться тривалі перевірки обставин, які змусили людину втекти зі своєї держави. Людина має надати докази того, що вона є жертвою переслідувань”, - розповіла вона.
Очільниця міграційної служби зазначила, що коли людина отримає міжнародний захист у вигляді статусу біженця, держава розпочинає її інтеграцію у своє суспільство. Науменко роз'яснила, що довгострокова інтеграція біженців робиться для їхньої натуралізації з можливістю подальшого отримання громадянства.
За її словами, отриманий статус біженця є безстроковим.
Вона заявила, що українці, які опинилися за межами України у зв’язку з війною, отримали статус тимчасового захисту – не статус біженця.
“Наголошуємо: тимчасовий захист. Надання тимчасового захисту не означає автоматичного отримання статусу біженця. Українці – не біженці у розумінні міжнародного права”, - заявила голова ДМСУ.
Науменко зазначила, що тимчасовий захист за всіма нормами міжнародного права є обмеженим у часі.
“Це винятковий захист, який надає держава у зв’язку із масовим прибуттям іноземців – у випадку з Україною причиною є збройна агресія РФ. Для отримання тимчасового захисту не потрібно проходити всіх процедур, які проходять люди для отримання статусу біженця. Достатньо того, що ти – громадянин України або член сім’ї громадянина України і прибув в іноземну країну після початку війни”, - зазначила вона.
Очільниця міграційної служби заявила, що для тих, хто отримав тимчасовий захист, не може бути програм довготривалої інтеграції.
Як повідомлялося, Рада міністрів ЄС продовжила на рік тимчасовий захист для українських біженців.