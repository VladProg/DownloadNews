В уряді мають намір збільшити розмір компенсації роботодавцям за працевлаштування осіб з інвалідністю та запровадити компенсацію за облаштування для них робочого місця.

Про це під час круглого столу «Працевлаштування людей з інвалідністю: європейські перспективи в Україні» в медіацентрі «Україна – Укрінформ» повідомила заступниця міністра економіки України Тетяна Бережна.
«Існуюча програма зі стимулювання роботодавців, яка передбачає компенсацію за працевлаштування особи з інвалідністю у розмірі 50% витрат на оплату праці, але не більше 6 700 грн, майже не використовується роботодавцями. Оскільки розрахована на осіб, які офіційно зареєстровані в центрах зайнятості. А таких людей серед всіх безробітних дуже мало: в тому році їх частка складала лише 5,7%. Тому Мінекономіки підготувало проєкт постанови, якою пропонується розширити коло програм для роботодавців для інтеграції в ринок праці не тільки офіційних безробітних з числа осіб з інвалідністю», - сказала заступник міністра.
Зокрема, напрацьований порядок компенсації за облаштування робочого місця для осіб із І та ІІ групою інвалідності.
«Це будуть доволі високі розміри компенсації. Так, за облаштоване робоче місце для людей з інвалідністю першої групи пропонується повертати до 15 розмірів мінімальних заробітних плат, а це трохи більше 100 тис. грн. Щодо другої групи, йдеться про розмір компенсації у 10 розмірів мінімальної заробітної плати», - наголосила Бережна.
Планується запустити також програму, аналогічну існуючій, із компенсації фактичних витрат на заробітну плату, податки та ЄСВ, але вже у розмірі 15 тис. грн. Поширюватися ця програма буде на роботодавців, які працевлаштовуватимуть всіх осіб із інвалідністю, а не лише тих, що мають статус безробітного.
«Мова йде про компенсацію суми у розмірі до 15 тис. грн протягом шести місяців, яка включає витрати на заробітну плату, податки і ЄСВ. Нова програма буде стосуватися всіх осіб з інвалідністю, а не лише тих, що зареєстровані у службі зайнятості», - підкреслила заступник міністра.
Як повідомлялося, в Україні офіційно працевлаштовані тільки 17% людей з інвалідністю, тому уряд зацікавлений у створенні ефективних можливостей для таких людей долучатися до активного соціально-економічного життя.