Служба безпеки України попереджає про нову хвилю інформаційно-психологічних спецоперацій з боку росії та закликає громадян не поширювати ворожі фейки.

Як передає Укрінформ, про це СБУ повідомляє в Телеграмі.
"Шановні українці! Окрім ракет, ворог сьогодні «обстрілює» нас фейками та нісенітницями. Це – важлива частина його плану. Завдання окупантів – посилити медійний ефект від ракетних ударів і розхитати інформаційний простір України. Тож у хід ідуть різноманітні інформаційно-психологічні спецоперації (ІПСО)", – ідеться в повідомленні.
За даними СБУ, перелік тем є "надзвичайно широким": від перебільшення кількості випущених ракет і наслідків уражень до чуток про евакуацію представників влади.
Правоохоронці закликають громадян не довіряти публікаціям ворожих чи проросійських телеграм-каналів, не поширювати неперевірені дані серед своїх друзів і знайомих, споживати інформацію винятково з офіційних джерел, а також не знімати й не поширювати фото й відео наслідків влучань.
"І головне – вірте в захисників України та допомагайте їм! Ворогу не вдасться нас залякати. Спокій і холодний розум – важлива складова нашої майбутньої перемоги", – наголосили в СБУ.
Як повідомляв Укрінформ, вранці 10 жовтня російські війська здійснили численні обстріли всієї України, спрямовані проти цивільного населення. Є руйнування об'єктів інфраструктури та жертви серед мирних жителів.
Під ворожими ударами опинилися, зокрема, Київ, Хмельницький, Львів, Житомир, Дніпро, Харків, Кривий Ріг й інші населені пункти. У столиці загинули щонайменше п'ятеро мирних жителів, ще 47 цивільних зазнали поранень.
Загалом, за даними Міністерства оборони України, у ході масованого обстрілу 10 жовтня росія випустила 83 ракети, 43 з них знешкодити сили протиповітряної оборони.