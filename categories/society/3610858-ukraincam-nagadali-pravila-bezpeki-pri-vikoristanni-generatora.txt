У Державній службі з надзвичайних ситуацій нагадали правила безпеки при роботі з електрогенератором.

Як передає Укрінформ, про це ДСНС повідомляє у Телеграмі.
"Відключення електроенергії тривають. Актуальність генераторів в Україні висока як ніколи. Портативні електростанції є джерелом підвищеної небезпеки, тому дотримання правил безпеки при роботі з ними суворо обов’язкове", - ідеться у повідомленні.
У ДСНС радять купувати лише сертифіковану продукцію тільки в ліцензованих точках продажу та уважно дотримуватись інструкцій виробника.


Генератори і паливо повинні використовуватися тільки на відкритому повітрі на відстані не менше 6 метрів від вікон, дверей та гаражів.
Генератор потрібно тримати сухим та захищеним від дощу або затоплення. Дотик до мокрого генератора або пристроїв, підключених до нього, може призвести до ураження електричним струмом.
Перед заправкою слід дати генератору охолонути. Паливо, пролите на гарячі деталі двигуна, може спалахнути.
Електрогенератор під час роботи виділяє токсичний чадний газ, тому потрібно встановити спеціальні детектори.
Як повідомляв Укрінформ, рятувальники закликають під час вимкнення світла бути обережними з газом, приладами та свічками.