У Мінцифри зібрали найпоширеніші питання, які користувачі ставлять у соцмережах щодо нещодавно введеної послуги "Оформлення допомоги для внутрішньо переміщених осіб", яка повернулася до застосунку "Дія".

Як передає Укрінформ, про це повідомляє Урядовий портал.

Я подався на виплату для ВПО в Дії. Коли отримаю кошти?

Після подачі заяви на оформлення допомоги для ВПО у "Дії" вона направляється до Управління соцзахисту населення на розгляд і призначення суми грошової допомоги відповідно до вашого статусу.
Після цього УСЗН передає цю інформацію до Міністерства соціальної політики, яке проводить виплати.
Строк зарахування коштів залежить від того, коли Ощадбанк за поданням Мінсоцполітики перерахує кошти у ваш банк. Чекайте повідомлення від банку про зарахування коштів на картку єПідтримки.

Надіслали заяву в застосунку, але довідка не відображається в застосунку

Якщо ви відправили заяву на отримання статусу ВПО в застосунку Дія, то радимо очікувати на її опрацювання. Після чого довідка внутрішньо переміщеної особи відобразиться серед цифрових документів.

Маю довідку ВПО в застосунку, проте з’являється статус «Вам відмовлено у допомозі ВПО»

Заява на отримання статусу ВПО обробляється автоматично. А заяву на отримання виплат перевіряє працівник соцзахисту, який і ухвалює рішення про їх призначення або відмову. Якщо у вас відображається такий статус, радимо звернутися до УСЗН за місцем фактичного проживання та уточнити деталі щодо виплати.

Отримав статус ВПО та призначення грошової виплати, однак наразі переїхав до іншого міста. Що робити?

Відповідно до постанови КМУ (https://bit.ly/383GzDF) внутрішньо переміщена особа зобов'язана повідомити про зміну місця проживання уповноваженому органу за новим місцем проживання протягом 10 днів. Це дасть змогу перевести виплату за новим місцем вашої реєстрації.
Мінцифри рекомендує, якщо у вас залишилися запитання щодо допомоги для внутрішньо переміщених осіб, звертатися на гарячу лінію за номером 0 800 331 834.