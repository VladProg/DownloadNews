Від початку широкомасштабного вторгнення співробітники Держприкордонслужби виявили понад 6100 осіб, які використовували підробні документи, намагаючись незаконно виїхати за кордон України. На сьогодні ДПСУ та Міноборони готуються до інформаційного обміну між базою даних ДПСУ та реєстром призовників.

Як передає Укрінформ, про це в ефірі загальнонаціонального телемарафону «Єдині новини» заявив речник ДПСУ Андрій Демченко.
«Більше 6100 осіб, які використовували підробки, намагаючись незаконно перетнути кордон. Тому наші інспектори роблять все необхідне для того, щоб перевіряти ці документи — чи дійсні вони, чи ні. Але для того, щоб нашим хлопцям було легше перевіряти ці документи, зокрема, за одним з напрямків — це ті, які видані в територіальних центрах комплектування, зараз триває активна робота між ДПСУ і Міноборони для того, щоб здійснити такий інформаційний обмін між нашою базою даних і реєстром призовників та військовозобов’язаних. На цей час напрацьовуються всі технічні складові для того, щоб це вдалося, а також обговорюються критерії доступу до бази даних і державного реєстру як з боку представників ТЦК, так і з боку ДПСУ. Як тільки все це буде протестовано і напрацьовано, фактично надалі наші інспектори зможуть буквально в режимі онлайн перевірити ту чи іншу особи, чи дійсно їй військкоматом до прикладу видавався той чи інший документ, який дає право на перетин державного кордону», - розповів Демченко.
Він зазначив, що така співпраця ДПСУ та Міноборони дозволить більш ефективно протидіяти спробам використання підробних документів.
Як повідомляв Укрінформ, працівники Державного бюро розслідувань викрили масштабну схему заробітку на оформленні «липових» медичних довідок про непридатність до військової служби у Миколаївському обласному центрі психічного здоров’я. Щомісячний заробіток від таких довідок перевищував сотню тисяч доларів.