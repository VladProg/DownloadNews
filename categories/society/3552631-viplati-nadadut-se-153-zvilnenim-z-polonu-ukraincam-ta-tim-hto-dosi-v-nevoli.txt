Міжвідомча комісія з розгляду питань, пов’язаних з визнанням осіб такими, що були позбавлені свободи внаслідок збройної агресії рф проти України, та здійсненням заходів, спрямованих на їх соціальний захист, вирішила надати виплати ще 153 українцям.

Як передає Укрінформ, про це інформує пресслужба Міністерства з питань реінтеграції тимчасово окупованих територій України.
“Міжвідомча комісія з розгляду питань, пов’язаних з визнанням осіб такими, що були позбавлені свободи внаслідок збройної агресії проти України, та здійсненням заходів, спрямованих на їх соціальний захист, на засіданні 16 серпня ухвалила рішення про надання виплат ще 153 українцям”, - ідеться в повідомленні.
У Мінреінтеграції уточнюють, що ці люди опинилися у полоні в різні роки з початку збройної агресії рф проти України з 2014 року та були звільнені або досі незаконно утримуються загарбниками.
Зокрема, 100 українців визнані Міжвідомчою комісією позбавленими свободи внаслідок збройної агресії рф. 51 з них вдалося визволити вже після 24 лютого 2022 року. Всім їм виплатять одноразову грошову допомогу в розмірі 100 тис. грн.
Також повідомляється, що комісія призначила виплати по 100 тис. грн на правову допомогу 53 родинам незаконно ув’язнених українців, які утримуються за ґратами окупаційною адміністрацією чи органами влади рф через їхню громадську, політичну чи професійну діяльність.
Комісія відновила роботу минулого місяця.