Речник Повітряних сил ЗСУ Юрій Ігнат розповів, що загиблий у в авіакатастрофі у Житомирський області пілот Андрій Пільщиков з позивним Juice, марив літаками F-16 в українському небі.

Як передає Укрінформ, про це Ігнат написав у Фейсбуці.
«Juice розповідав мені геть про все на світі, що стосується авіації та ЗРВ, писав тисячі повідомлень у месенджери. Дивно, але я вже якось звик до його прискіпливих зауважень. Як тепер без цього?», - написав Ігнат.

За його словами, Андрій Пільщиков - не просто пілот, це був молодий офіцер із «мега знаннями і мега талантом».
«Це був чудовий комунікатор, він був рушієм реформ в авіації Повітряних Сил, учасником багатьох проєктів. Я часто підтримував його шалені ідеї, які давали неймовірний результат! Майор Андрій Пільщиков присвятив своє коротке, але дуже яскраве життя бойовій авіації, він марив F-16-ми в українському небі! І він зробив величезну роботу щодо цього питання», - зазначив Ігнат.
Рік тому у США Пільщиков зустрічався з американськими урядовцями, розповідав про нагальні потреби Повітряних Сил, був постійно на зв’язку з каліфорнійськими пілотами, був головним рушієм адвокаційної групи із просування багатьох рішень по F-16.
«За час війни він дав десятки інтерв’ю західним медіа, бо добре знав англійську, а головне – предмет розмови, те, про що можна і треба говорити для України! Ви навіть уявити не можете, як він хотів літати на F-16…І коли американські літаки уже фактично на горизонті, він на них не політає…Але за нього це зроблять його побратими, вони завзято воюватимуть за всіх пілотів, яких забрала ця клята війна!», - підкреслив Ігнат.
Як повідомляв Укрінформ, 25 серпня в авіакатастрофі у Житомирській області зіштовхнулись два навчально-бойові літаки Л-39, загинули троє пілотів. У Повітряних силах зазначили, що серед загиблих – відомий пілот 40-ї бригади тактичної авіації на позивний JUICE.