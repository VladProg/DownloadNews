Прем'єр-міністр України Денис Шмигаль привітав українців із Днем знань та початком нового навчального року, наголосивши, що освіта є ще однією зброєю у війні, а освіченість — рисою непереможної нації.

Як передає Укрінформ, про це глава уряду написав у Телеграмі.
"Вітаю вчителів, учнів, студентів із новим навчальним роком, який розпочався, попри всі намагання ворога його зірвати. Дуже важливо, щоб діти поверталися до навчання в українських школах, вивчали й досліджували всі грані науки й нашої рідної України", — зазначив Шмигаль.
За його словами, "освіта — ще одна наша зброя у війні. Знати правду — значить бути озброєним проти брехні й пропаганди. Освічена нація — непереможна нація".
Глава уряду переконаний, що "нове покоління українців нестиме знання про минуле й сьогодення у майбутнє для розбудови й розвитку вільної європейської України".
"Всіх українців із Днем знань", — додав він.
Як повідомлялося, 1 вересня в Україні розпочався новий навчальний рік. Навчання в освітніх закладах відбувається в онлайн- та офлайн-форматах залежно від рішень обласних військових адміністрацій з урахуванням безпекової ситуації.