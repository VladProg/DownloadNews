Київський апеляційний суд у понеділок залишив під вартою колишнього президента АТ «Мотор Січ», який підозрюється у пособництві державі-агресору – РФ.

Про це у Фейсбуці поінформувала пресслужба судової установи, передає Укрінформ.
«За результатом апеляційного розгляду ухвалу слідчого судді Шевченківського районного суду міста Києва від 19 травня 2023 року залишено без змін, апеляційну скаргу сторони захисту в інтересах підозрюваного Б. – без задоволення», - йдеться у повідомленні.
Як повідомлялося, 12 травня радник голови Офісу Президента України Михайло Подоляк заявив, що обмін експрезидента «Мотор Січі» В'ячеслава Богуслаєва можливий, але спочатку він має отримати щонайбільше жорсткий кримінальний вирок і максимальний термін, аби його вина була юридично зафіксована.
В Україні Богуслаєву інкримінують пособництво державі-агресору, колабораційну діяльність, сприяння діяльності терористичної організації і, віднедавна, протидію ЗСУ.