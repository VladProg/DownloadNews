Прокуратура передала до суду справу про сутички на території Києво-Печерської Лаври.

Як передає Укрінформ, про це Київська міська прокуратура повідомляє у Телеграмі.
Печерська окружна прокуратура Києва скерувала до суду обвинувальний акт відносно чотирьох осіб за обвинуваченням у вчиненні хуліганських дій на території Національного заповідника "Києво-Печерська Лавра" (ч. 3 ст. 296 Кримінального кодексу України). Санкція статті передбачає від 2 до 5 років позбавлення волі.
Як нагадали у прокуратурі, 19 квітня група осіб, діючи узгоджено між собою, намагалися потрапити до одного з корпусів Національного заповідника "Києво-Печерська Лавра".

Порушники, ігноруючи зауваження представників органів правопорядку, влаштували з ними штовханину, зламали захисні ролети та двері вищезазначеної будівлі, після чого протиправно потрапили у приміщення.
Правоохоронцям вдалося встановити та затримати двох жінок і двох чоловіків, причетних до вчинення протиправних дій.

Як повідомляв Укрінформ, Національний заповідник "Києво-Печерська Лавра" оголосив про розірвання договору про оренду з Українською православною церквою Московського патріархату з 29 березня 2023 року, проте тривалий час невідомі особи зачиняли приміщення Лаври зсередини та перешкоджали початку діяльності комісії з інвентаризації майна.