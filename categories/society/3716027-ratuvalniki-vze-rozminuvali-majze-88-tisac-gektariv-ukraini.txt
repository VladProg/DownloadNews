На даний час сили Державної служби з надзвичайних ситуацій розмінували майже 88 тисяч гектарів території України.

Про це повідомив начальник відділу організації роботи з гуманітарного розмінування ДСНС України полковник Сергій Рева під час брифінгу в Military Media Center, передає кореспондент Укрінформу.
«На жаль, на сьогодні Україна увійшла до списку найбільш забруднених країн світу і наразі територія загальнозабруднена вибухонебезпечними предметами складає близько 30%. Це 174 тисячі квадратних кілометрів», - сказав він.

Рева наголосив, що це лише попередні оцінки, які ДСНС може зробити в тих умовах, коли бойові дії на території України ще не закінчені.
Серед усієї площі замінованих територій майже 13,5 тисячі квадратних кілометрів – це акваторії водних об'єктів, акваторії Чорного та Азовського морів, з яких близько 7,3 тисячі кілометрів – це вже декуповані території, поінформував полковник.
Він пояснив, що є фактори, які впливають на терміни і процес проведення розмінування, наприклад, закінчення бойових дій, щільність замінування території, характер місцевості.
«На сьогоднішній день ті об'єми, які виконуються нашими підрозділами, порівняно з періодом до війни, збільшилися в десятки разів. Нами сьогодні вже знешкоджені більше 390 тисяч вибухонебезпечних предметів, розміновано територію майже 88 тис. га», - зазначив Рева.
Він розповів, що зараз основні зусилля служби зосереджені на розмінуванні деокупованих територій – Харківської, Херсонської, Донецької, Сумської, Чернівської і Київської областей.
У цьому контексті полковник зауважив, що найбільш складна ситуація нині у Харківській та Херсонській областях, адже вони перебували найбільш тривалий час під окупацією ворога. Пріоритети ДСНС у розмінуванні, додав Рева, залишаються незмінними на цих територіях. За його словами, у першу чергу розміновуються населені пункти, дороги, об'єкти критичної інфраструктури, а потім вже здійснюється підводне розмінування.
«Що стосується заходів з обстеження об'єктів критичної інфраструктури, доріг, населених пунктів, ми вже обстежили більше 5,8 тисячі кілометрів лінії електропередач, 370 кілометрів газогонів, 600 кілометрів залізничних доріг і більше 3,5 кілометра доріг», - зауважив начальник відділу організації роботи з гуманітарного розмінування ДСНС.
Як повідомляв Укрінформ, Федеральний уряд Австрії виділяє €2 мільйони для гуманітарного розмінування в Україні.