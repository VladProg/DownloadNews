Міністерство охорони здоров’я та Світовий банк організували симуляційні тренінги для інструкторів навчально-тренувальних відділів центрів екстреної медичної допомоги та медицини катастроф.

Як передає Укрінформ, про це повідомляє МОЗ.
До першої групи учасників увійшли 20 фахівців із семи областей України.
Професійне навчання для працівників центрів екстреної медичної допомоги та медицини катастроф – це новий масштабний проєкт, який започаткувало МОЗ за підтримки Світового банку.
Курс “Інструктор з надання догоспітальної допомоги” почала проходити друга група із 20 слухачів.
Упродовж п’яти місяців такі тренінги пройдуть загалом 100 майбутніх інструкторів, а наступним етапом буде онлайн-курс для всіх медичних працівників центрів екстреної медичної допомоги та медицини катастроф по всій Україні.
Після цього розпочнуться практичні тренінги на базі навчально-тренувальних відділень цих центрів, які проводитимуть інструктори, підготовлені на першому етапі.
Попервах[ інструкторів супроводжуватимуть на місцях тренери, які розробили і впроваджують курс. Таким чином, навички надання догоспітальної допомоги загалом підвищать майже 25 тисяч фахівців з медицини невідкладних станів по всій Україні, зазначила заступниця міністра охорони здоров’я Ірина Микичак.
Тривалість навчання - 200 годин. Воно охоплює лекції, семінари і практичні заняття з відпрацюванням навичок та компетентностей у симуляційних завданнях.
У ході тренінгів учасники навчаються, як діяти з агресивними хворими з гострими психічними розладами; як проводити первинне і вторинне медичне сортування за надання екстреної медичної допомоги під час надзвичайних ситуацій із великою кількістю постраждалих, в тому числі в умовах агресивної та стресової ситуації. Також серед компетенцій - як проводити реанімаційні заходи в умовах обмеженого кадрового ресурсу.
За результатами іспиту понад 70% учасників показали високий результат, який дозволяє їм бути інструкторами з надання догоспітальної допомоги для працівників центрів екстреної медичної допомоги та медицини катастроф. Решта слухачів матимуть змогу скласти іспит повторно протягом наступних двох місяців.
Зазначається, що середня оцінка курсу учасниками за 10-бальною шкалою становить 8,89 бала. Середня оцінка рівня роботи інструкторів – 9 балів із 10.
Курс організований на базі Центру симуляційного навчання Тернопільського національного медичного університету ім. I.Я. Горбачевського. Навчання проводять девʼять високопрофесійних інструкторів, серед яких семеро членів громадської організації "Всеукраїнська рада реанімації (ресусцитації) та екстреної медичної допомоги" та інструкторів Європейської ради реанімації (ERC).
Як повідомляв Укрінформ, майже 500 українських медиків завершили навчання з тактичної медицини.