На комунальному підприємстві «Васильківтепломережа» встановлено порушення, що призвели до втрат фінансових та матеріальних ресурсів загалом на суму 7,6 млн грн.

Про це Укрінформу повідомили в Північному офісі Держаудитслужби, працівники якого проводять контрольні заходи на підприємствах Києва та Київської області.
«На початку 2022 року КП «Васильківтепломережа» отримало субвенцію з бюджету в сумі 60,9 млн грн. За результатами перевірки встановлено низку чинників як зовнішнього, так і внутрішнього характеру, що мали негативний вплив на повноту отримання доходів та ефективність понесених витрат. Зважаючи на зовнішні фактори, в тому числі неможливість стягнення у примусовому порядку заборгованості за надані послуги, підприємство втратило можливість отримати дохід на означену суму в 7,6 млн грн», – повідомив начальник Північного офісу Держаудитслужби Олександр Карабанов.
Як свідчать результати аудиту та ревізії, діяльність комунального підприємства упродовж низки років була збитковою, при цьому заборгованість зростала з кожним роком: у 2019 році збитки становили понад 7,6 млн грн, у 2020 – майже 10 млн грн, а за 9 місяців 2021 року – 19,5 млн грн. Головна причина – невідповідність тарифів на виробництво, транспортування, постачання теплової енергії, затверджених відповідними рішеннями виконавчого комітету Васильківської міської ради фактичним витратам на виробництво послуг.
За результатами перевірки аудиторська група надала низку пропозицій та рекомендацій, необхідних для підвищення ефективності управління коштами та майном, а також покращення фінансових результатів діяльності на КП «Васильківтепломережа». Це дало змогу заощадити майже 11 млн грн бюджетних кошів.
Матеріали контрольного заходу вже передано до Обухівської окружної прокуратури.