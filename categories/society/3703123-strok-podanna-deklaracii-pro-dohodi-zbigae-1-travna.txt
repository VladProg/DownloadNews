Термін подання декларації про майновий стан і доходи за 2022 рік закінчується 1 травня, оскільки останній день строку припав на вихідний (30 квітня) то, відповідно, він був перенесений на сьогодні.

Як передає Укрінформ, про це повідомила народний депутат, член комітету ВРУ з питань фінансів, податкової та митної політики Ніна Южаніна у Телеграмі.
«Сьогодні, 01.05.2023 року, закінчується строк подання декларації про майновий стан і доходи за 2022 рік громадянами, які зобов’язані її подати відповідно до розділу IV Податкового кодексу, та особами, які здійснюють незалежну професійну діяльність. Цього року до категорії тих, хто повинен був подати декларацію, потрапили і наші громадяни, які через війну виїхали з України та отримали тимчасовий прихисток за кордоном (як такі, що в 2022 році отримували іноземні доходи)», - зазначила депутат.
Водночас Южаніна нагадала, що Верховна Рада ухвалила закон, яким було внесено зміни до Податкового кодексу України, відповідно до яких обов'язок громадян із подання щорічної декларації вважатиметься виконаним, якщо в інших країнах вони отримують лише соціальні виплати/іноземну допомогу.
Наразі документ все ще перебуває на підписі у Президента України.
Як зауважила депутат, громадяни, які отримують доходи з іноземних джерел, можуть скористатися нормою пп.170.11.2 п.170.11 ст.170 Податкового кодексу, згідно із якою якщо у платника податку відсутні підтвердні документи щодо суми отриманого ним доходу з іноземних джерел і суми сплаченого ним податку в іноземній юрисдикції, такий платник зобов’язаний подати до контролюючого органу за своєю податковою адресою заяву про перенесення строку подання декларації до 31 грудня року, наступного за звітним.
Як повідомлялося, ухвалений Верховною Радою Закон України №7632, серед іншого, врегульовує питання щодо звільнення від подачі звітності про майновий стан на доходи осіб, які отримували доходи у формі матеріальної допомоги від іноземних держав або іноземних благодійних організацій. Отже, фізичні особи, громадяни України, які вимушені були виїхати за кордон, звільняються від необхідності подавати в Україні податкову декларацію, якщо вони отримали «пільговані» доходи.