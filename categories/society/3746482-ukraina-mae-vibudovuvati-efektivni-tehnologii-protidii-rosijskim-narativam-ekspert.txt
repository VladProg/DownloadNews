Актуальним завданням для України є вибудова ефективних технологій протидії російським наративам.

Про це сказав доктор філософських наук, професор кафедри психології, політології та соціокультурних технологій Сумського державного університету Андрій Лебідь під час презентації аналітичного звіту "Війна наративів: образ України в медіа" в Укрінформі.
"Актуальним завдання для України в умовах повномасштабної війни РФ проти нашої держави є не тільки формування власне українського наративу, а й вибудова фактично ефективної моделі, ефективних технологій протидії російським наративам. Це не є якимось сталим феноменом, оскільки російські наративи доповнюються, трансформуються, набувають нових смислоформ і на сьогодні", - сказав Лебідь.
Він зазначив, що саме формування російських наративів логічно пройшло декілька етапів і по факту вони самі трансформувалися.
За його словами, невід'ємною складовою російських наративів є ідея про особливий шлях розвитку, вищість та унікальність російської цивілізації.
Кандидат політичних наук, керівник Центру досліджень регіональної безпеки Сумського державного університету Микола Назаров зауважив, що Україна з 1991 року не мала власного наративу, який би могла демонструвати та просувати у світі.
"Якщо ти не маєш власного наративу, цей наратив створюється кимось іншим. І ми бачимо, як наративи за Україну створювала або Росія, або західні країни через власне розуміння тих процесів, які відбуваються в Україні. Досить часто хибно розуміючи ці процеси. Але більшою мірою, наративи, які ми досліджуємо у західних медіа, це наративи, створені РФ, і роками та десятиліттями через власні ЗМІ та власні агентурні мережі передавалися на Захід та власне поширювалися. На жаль, більша частина образу України в західних країнах формувала РФ", - сказав Назаров.
Він підкреслив, що лише нещодавно, після агресії Росії в 2014 році, в деяких країнах почали забороняти або призупиняти діяльність російських медіа, в яких вони відверто просували ворожі, антиукраїнські, антиєвропейські нартиви.
Як повідомляв Укрінформ, за даними Київського міжнародного інституту соціології, до 20% українців ще досі підпадають під вплив російської пропаганди.
Фото: Геннадій Мінченко