Правоохоронці викрили злодіїв, які телефонували рідним і близьким воїнів ЗСУ та пропонували свою «допомогу» у нібито визволенні їх з полону.

Як передає Укрінформ, про це в Телеграмі повідомляє пресслужба СБУ.
«На Запоріжжі були викриті зловмисники, які телефонували рідним і близьким воїнів ЗСУ та пропонували свою «допомогу» у нібито визволенні їх з полону», - йдеться в повідомленні.



Як зазначається, серед псевдопослуг, які пропонували шахраї: телефонна розмова з полоненим – від 10 до 50 тис. грн; визволення з полону – від 50 до 200 тис. грн; перевезення тіла загиблого – до 10 тис. грн.
Звичайно, що жодну з обіцянок зловмисники не могли виконати, а після отримання грошей – просто зникали зі зв’язку.
За інформацією СБУ, організатором схеми виявився чоловік, який наразі перебуває у тимчасово захопленому Маріуполі та який нещодавно вийшов із в'язниці. Крім того, у Запоріжжі в нього була спільниця, яку наразі затримали правоохоронці.
У пресслужбі звернулись до громадян із закликом у разі виникнення ситуації, коли невідомі вимагають гроші за «визволення» родича з полону, негайно звертатись до Об’єднаного центру з пошуку та звільнення полонених: +38 067 650-83-32, +38 098 087-36-01 або на електронну адресу united.centre.ssu@gmail.com
24 лютого російська федерація розпочала новий етап війни проти України – повномасштабне вторгнення. Загарбники обстрілюють і бомбардують мирні міста й села України, катують і вбивають мирне населення.