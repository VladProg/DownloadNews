В Україні через війну та пріоритети виживання до 20% населення не звертаються із можливими симптомами туберкульозу до сімейних лікарів.

Про це повідомив заступник міністра охорони здоров'я - головний державний санітарний лікар Ігор Кузін під час пресконференції до Всесвітнього дня боротьби з туберкульозом, що відбулася в Медіацентрі Україна - Укрінформ.
"Нині близько 20% населення України відчувають дефіцит медичної допомоги через те, що не звертаються до сімейного лікаря з профілактичним обстеженням або є тимчасово переміщеними особами, у яких інші пріоритети, або спрацьовують питання самозахисту. Всі ці недіагностовані випадки ми будемо реєструвати через певний час. І попри те, що зараз ми не спостерігаємо суттєвого зростання нових випадків захворювання на туберкульоз, ми розуміємо, що за рахунок прихованого компоненту матимемо зростання у повоєнні часи", - сказав він.

Кузін також підкреслив, що за минулий рік вакцинація проти БЦЖ для профілактики туберкульозу не виходить на показники, рекомендовані Всесвітньою організацією охорони здоров'я. Згідно з ними, має пройти щеплення щонайменше 95% населення, а у 2022 році в Україні було 77%. Заступник очільника МОЗ закликав українців не нехтувати вакцинацією, бо сьогодні вакцина доступна для всіх.
Він також наголосив, що за таких симптомів, як підвищення температури тіла, кашель, втома, що тримаються від двох тижнів і більше, потрібно обов'язково обстежитися у сімейного лікаря, аби щонайшвидше отримати лікування. За його словами, зараз туберкульоз в Україні долають, і методи лікування, і препарати є ефективними та інноваційними, вони можуть значно пришвидшити період одужання.

"Зараз під час діагностики ми використовуємо молекулярні методи - системи GeneXpert, які дозволяють виявити туберкульоз максимально швидко. І дефіциту ліків немає", - запевнив Кузін.
Водночас голова керівного комітету Партнерства "Зупини туберкульоз. Україна" Ольга Клименко зазначила, що нині попри те, що туберкульоз виліковний, більше 4 тисяч людей у світі щодня помирають від цієї хвороби.

При цьому вона зазначила, що є амбітні цілі до 2030 року подолати туберкульоз у світі.
«Кожного дня ми робимо все можливе для того, щоб нашим дітям подарувати чисте дихання. Кожне врятоване життя людини – це наша спільна перемога. Я бажаю нам толерантного середовища, щоб ця хвороба перестала бути чимось за межами нашої реальності, а стала частиною нашого світу, яку ми подолаємо і забудемо як частину історії», - додала Клименко.

Як повідомлялося, за даними Центру громадського здоров'я, в Україні за 2022 рік кількість уперше зареєстрованих випадків захворювань на туберкульоз становила 18 510, або 45,1 на 100 000 населення, що на 2,5% більше показника 2021 року.