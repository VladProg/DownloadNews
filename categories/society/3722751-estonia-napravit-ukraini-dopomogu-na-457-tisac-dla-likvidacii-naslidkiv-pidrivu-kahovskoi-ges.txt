Естонія передасть Україні техніку та обладнання для ліквідації наслідків підриву росіянами Каховської греблі, для чого виділено майже 457 тисяч євро.

Як передає Укрінформ, про це повідомляє національний мовник ERR.
Зазначається, що таким чином Естонія відповіла на міжнародний запит України про допомогу. Рятувальний департамент країни відправить в Україну обладнання майже на 457 тисяч євро. Гроші на це виділяє Міністерство закордонних справ Естонії.
«Зараз пріоритетом є порятунок людей із затоплених районів, а щойно вода спаде, можна починати підраховувати збитки та відкачувати воду. Для нас дуже важливо, що ми можемо допомогти Україні в цій кризі. Друзі роблять саме так», - сказав гендиректор Рятувального департаменту Естонії Марґо Клаос.
До України будуть відправлені шланги, насоси, абсорбуючий матеріал, човни, гідрокостюми, гумові штани, пробкові жилети.
Напередодні уряд Латвії прийняв рішення про надання Україні для ліквідації наслідків руйнування Каховської ГЕС гуманітарної допомоги на суму більше 453 тис. євро.
Як повідомляв Укрінформ, у ніч проти 6 червня російська армія підірвала греблю Каховської ГЕС. На Херсонщині тривають рятувальні роботи та заходи з евакуації населення з місць затоплення. Особливо складна ситуація склалася на тимчасово окупованих територіях.
В Укргідроенерго заявили, що Каховська ГЕС повністю зруйнована і відновленню не підлягає.
Фото: libkos