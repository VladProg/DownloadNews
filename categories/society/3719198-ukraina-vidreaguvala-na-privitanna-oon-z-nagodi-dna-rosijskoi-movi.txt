Оскільки Організація Об'єднаних Націй досі конкретно не відреагувала на підрив греблі Каховської ГЕС росіянами, проте не забула привітати з днем російської мови, Україна у відповідь опублікувала своє саркастичне "привітання" ООН.

Як передає Укрінформ, відповідний допис з’явився на офіційній сторінці України у Твіттері.
«З днем російської мови, ООН!», – йдеться у повідомленні.
На фото під текстом у дописі зображена зала Генасамблеї ООН, яку вже почало затоплювати водою.

Фото: Twitter/Ukraine

ООН вранці у вівторок оприлюднила допис у Твіттері, в якому повідомила, що 6 червня – день російської мови.
У цьому ж дописі читачам було запропоновано долучатися до російськомовної сторінки ООН для відстежування матеріалів організації.
Однак жодної реакції чи осуду армії РФ за вчинення екоциду в Україні внаслідок теракту на гідроелектростанції поблизу Нової Каховки організація не публікувала.
Близько 14:00 на стрічці в Твіттері ООН оприлюднила неконкретизований допис, у якому не згадуються ані агресія РФ, ані підрив дамби на Херсонщині.
«Цивільне населення та цивільна інфраструктура не є ціллю. Їх треба захищати. В будь-який час. Всюди», – зазначили в ООН.
Як повідомлялося, російські окупаційні війська вночі 6 червня підірвали греблю Каховської гідроелектростанції. ГЕС відновленню не підлягає. Триває евакуація людей із затоплених сіл.