Суд призначив десять років позбавлення волі російському пропагандисту, який готував терористів для здійснення диверсій в Одеській області.

Як передає Укрінформ, про це повідомив Офіс генерального прокурора.
Фігурант визнаний винним у сприянні вчиненню терористичного акту (ч. 2 ст. 258-4 Кримінального кодексу України).
У суді доведено, що, бувши прихильником руху "антимайдан" та не погоджуючись з ідеями Революції Гідності, на початку 2014 року уродженець міста Дніпро виїхав на постійне проживання до Російської Федерації. Там зловмисник розробив подальший план дестабілізації ситуації в Україні та створення псевдореспубліки під назвою "Новоросія".

У квітні-червні того ж року для скоєння терактів на території Одеси чоловік завербував двох місцевих жителів. Зокрема, планувався підрив будівель військових комісаріатів, банкоматів і відділень ПриватБанку, майна компанії "Рошен", Одеського консервного заводу, Одеського обласного радіотелевізійного передавального центру й Одеської філії Національної телекомпанії України.
За завданням куратора виконавці здійснювали фото- та відеофіксацію адміністративних будівель і військових комісаріатів, підшукували вибухові речовини та пристрої для вчинення вибухів і підпалів.

Доведено, що для підготовки до диверсійних і терористичних акцій в Одесі виконавці одержали грошову винагороду й ноутбуки та флешки з програмним забезпеченням для створення криптографічно шифрованих з'єднань.
Злочинній діяльності терористів правоохоронцям вдалося запобігти.
Як повідомляв Укрінформ, за визнання псевдореспублік "л/днр" до 15 років позбавлення волі засудили ще сімох депутатів Державної думи РФ.
Фото: ОГП