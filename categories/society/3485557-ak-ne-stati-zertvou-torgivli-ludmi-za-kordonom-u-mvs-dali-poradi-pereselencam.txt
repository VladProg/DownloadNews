Україна від початку повномасштабного вторгнення рф не отримувала даних про постраждалих від торгівлі людьми за кордоном біженців з України.

Про це заступниця міністра внутрішніх справ України Катерина Павліченко сказала в інтерв’ю «НВ», передає Укрінформ.
«Після початку повномасштабної війни інформація щодо українців — вимушених переселенців за кордон, які стали жертвами торгівлі людьми, до нас не надходила ні від Європолу або Інтерполу, ні від дипломатичних або консульських установ України, ні від недержавних громадських організацій», - поінформувала Павліченко.
Водночас вона зазначила, що правоохоронці Литви та Польщі у співпраці з Нацполіцією України запобігли спробі вивезення до США 43 вихованців одного з українських дитбудинків. При цьому, відповідно до розпорядчих документів, цей дитбудинок евакуйовувався з Кіровоградської області до Литви, уточнила представниця МВС.
«Офіс генерального прокурора вже відкрив кримінальне провадження за цим фактом — це ст. 149 Кримінального кодексу України, а саме: торгівля людьми. Аналогічне розслідування проводиться і литовськими правоохоронцями. Взаємодія з іноземними колегами відбувається під егідою Євроюсту та Європолу», - заявила Павліченко.
На запитання, на що слід звертати увагу українським жінкам, які самостійно виїжджають за кордон та шукають допомоги у чужій країні, заступниця глави МВС назвала кілька правил, яких слід дотримуватися.
«Не віддавайте нікому оригінали документів. Покладіть копії ваших документів у різні місця. Також, за можливості, зробіть скан-копії та завантажте їх собі на хмарне сховище або у пошту в електронному форматі. Ретельно розплануйте маршрут вашої подорожі. Намагайтеся не сідати у авто до незнайомців, а якщо сіли, сфотографуйте номерний знак та надішліть цей знімок довіреній особі», - сказала Павліченко.
Також вона радить громадянам не погоджуватися на привабливу роботу сумнівного характеру.
«Допомогу пропонують, а не нав’язують. Надто активні, наполегливі дії «волонтерів», злість у разі вашої відмови можуть свідчити про злочинні наміри таких осіб. Не беріть гроші в борг у незнайомців. Підтримуйте зв’язок з рідними протягом свого перебування за кордоном. Домовтесь про кодове слово або фразу, яка означатиме, що ви у небезпеці», - порадила Павліченко.
При цьому також варто вивчити телефони екстрених служб допомоги, поінформувала заступниця глави МВС.
Також вона рекомендує жінкам, які тимчасово проживають у чужому домі, зареєструватися в інформаційних центрах для переселенців. За її даними, такі центри створені при кожному пункті пропуску — вони діють під наглядом правоохоронців.
Вона зазначила, що у центрах реєстрації переселенців записують усіх осіб, за потреби організовано скеровують їх до місць тимчасового перебування. Як додала Павліченко, така процедура реєстрації — це додатковий захист та право не лише легально перебувати у ЄС, а й можливість влаштуватися на роботу чи отримувати матеріальну допомогу.
«Навіть якщо ви виїхали самостійно, до друзів чи знайомих, або вас тимчасово прихистила місцева сім'я, варто зареєструватися у відповідному центрі для переселенців та вказати адресу вашого майбутнього перебування», - сказала вона.
Як повідомляв Укрінформ, ООН прогнозує 8,3 мільйона біженців з України до кінця року.