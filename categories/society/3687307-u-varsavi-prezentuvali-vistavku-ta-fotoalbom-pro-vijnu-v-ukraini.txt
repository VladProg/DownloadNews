У Варшаві у пресцентрі Польського агентства преси (PAP) відбулася виставка світлин та презентація фотоальбому про російську агресію в Україні.

Презентація супроводжувалася «Польсько-українським полуднем» - розмовою президента PAP Войцєха Сурмача з послом України в Польщі Василем Зваричем, передає кореспондент Укрінформу.
Президент PAP Сурмач підкреслив, що фотоальбом є «потужним джерелом інформації» про війну в Україні. Він зазначив, що фотоальбом, на якому на тлі фотографії українського військового польською і англійською мовами написано «Атакуючи, ви побачите наші обличчя, а не наші плечі», буде розіслано інформагентствам по всьому світу і він стане черговим нагадуванням у віддалених куточках світу про російську агресію в Україні. Фотоальбом включає 153 світлини фотокореспондентів різних світових інформагентств, зокрема PAP, Укрінформу, Anadolu, AFP тощо.
Наклад фотоальбому становить кількасот примірників. Однак, як запевнив Сурмач у коментарі Укрінформу, у разі потреби кількість примірників додруковуватиметься.
Представляючи посла України, Сурмач підкреслив, що він сьогодні є «послом вільного світу».






У Варшаві презентували виставку та фотоальбом про війну в Україні / Фото: Юрій Банахевич. Укрінформ


































Своєю чергою посол України в Польщі Зварич наголосив, що зараз весь світ бачить героїзм українців, а також величезну солідарність з українцями польського народу.
Він подякував польському агентству за підтримку і за створення фотоальбому, світлини якого показують, що «навіть страждання не дадуть залякати і перемогти український народ».
Зварич підкреслив, що насправді путін прорахувався і вже програв, він зазнав також поразки і на інформаційному фронті.
«Весь світ побачив, що на брехні не можна збудувати політику, особливо якщо брехню використовувати для вбивства людей. І я вірю, що путін і його режим будуть притягнуті до відповідальності за всі військові та інформаційні злочини, адже інформаційний тероризм відбувається щодня», - підкреслив український дипломат.
Він зазначив, що російське суспільство піддається на пропаганду своєї влади і теж несе відповідальність за злочини росії, оскільки підтримує брехливі кремлівські наративи про війну в Україні.
Зварич закликав польських та іноземних журналістів і надалі активно розповідати правду про злочини росіян в Україні.
«Ми часто чуємо, що це “війна в Україні” або “конфлікт в Україні”. Я скоріше б сказав, що це - російська агресія проти України, російська війна проти України, а не просто «війна в Україні» чи якийсь конфлікт. Ми повинні весь час дуже чітко показувати, хто агресор, а хто жертва, адже тільки на цій основі ми можемо продовжувати будувати і торувати шлях до нашої спільної перемоги», - наголосив Зварич.
Посол України в РП підкреслив, що російська пропаганда віддавна хотіла посварити український та польський народи, але їй це не вдалося.
«Між українцями та поляками дуже тісний контакт. І тут російська пропаганда безсила, тому що кожен поляк має свою думку про українців і Україну в цілому. Але ще раз попрошу: будь ласка, не зупиняйтеся на досягнутому, треба бути пильними, тому що російські методи є різними і вони змінюватимуться», - підсумував посол України в РП.
Презентація фотоальбому відбувалася на фоні експозиції фотографій з російської війни проти України, зроблених фотокореспондентами PAP.
Як повідомлялося, в Польщі зараз перебуває понад 2,5 млн громадян України. Близько мільйона з них прибули до Польщі після початку повномасштабного російського вторгнення в Україну 24 лютого 2022 року.