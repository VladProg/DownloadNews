Міністерство цифрової трансформації України розпочало бета-тестування послуги з оформлення субсидії через портал «Дія».

Про це повідомив віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров у Телеграмі, передає Укрінформ.
«Незабаром запустимо на порталі «Дія» вдосконалену послугу з оформлення житлової субсидії. Зможете втричі швидше подавати заяву про отримання допомоги від держави, призначеної на оплату комуналки», - йдеться в повідомленні.
Наразі розпочинається бета-тестування нового сервісу. Після його запуску, як обіцяє Федоров, час на оформлення допомоги скоротиться до 10 хвилин, а сама процедура відбуватиметься лише у сім кроків – зручно і просто.
Як повідомлялося, у застосунку «Дія» 16 жовтня розпочалося бета-тестування послуги з перереєстрації автотранспорту – автомобілів, мотоциклів та мопедів.
Фото: Мінцифри