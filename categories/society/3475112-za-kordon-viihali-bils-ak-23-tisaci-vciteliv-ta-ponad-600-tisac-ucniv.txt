За попередніми даними, за кордон виїхали більш як 23 тисячі вчителів та понад 600 тисяч учнів.

Як передає Укрінформ, про це повідомляє Міністерство освіти та науки з посиланням на міністра Сергія Шкарлета.
"На сьогодні підтверджено більше ніж 23 тисячі педагогічних працівників (які виїхали за кордон) і понад 600 тисяч учнів. Це ті, що підтверджені. Але думаю, що ці дані не дуже точні. Я спілкувався з деякими директорами і ректорами, які говорять, що в середньому не ідентифіковано, де конкретно перебувають 10-15% учнів і студентів", - сказав Шкарлет.
Міністр зазначив, що з перших днів війни ініціював зустріч із міністрами освіти країн Європейського Союзу, під час якої було домовлено, що кожна країна ЄС максимально підтримуватиме та долучатиме до освітнього процесу всіх зареєстрованих педагогічних і науково-педагогічних працівників, які звернуться до них.
За словами Шкарлета, Польща виділила 20 млн злотих для підтримки педагогічних і науково-педагогічних працівників і студентів, Чехія - 6 млн євро для підтримки студентів, навчання студентів, навчання вчителів.
За даними міністра, станом на кінець квітня, наприклад, у Словаччині вже було 600 заявок учителів на працевлаштування. За його словами, інші вчителі працюють дистанційно.
Як повідомляв Укрінформ, у 2022 році замість традиційного ЗНО випускники складатимуть національний мультипредметний тест (НМТ), який проводитимуть у комп’ютерному форматі.
Міністерство освіти і науки працює над організацією пунктів складання національного мультипредметного тесту в країнах Європейського Союзу та Великій Британії.