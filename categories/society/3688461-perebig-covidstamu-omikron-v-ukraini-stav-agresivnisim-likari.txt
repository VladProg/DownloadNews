Останніми тижнями лікарі спостерігають серед госпіталізованих пацієнтів із коронавірусом агресивніший перебіг хвороби.

Про це на брифінгу сказала лікарка-інфекціоністка, завідувачка інфекційного відділення № 2 Олександрівської клінічної лікарні Києв Людмила Мінова, передає кореспондент Укрінформу.
“Ми спостерігаємо зараз значно агресивніший перебіг Омікрону, цього не було влітку (2022 року — ред.), агресивність проявляється тим, що дуже висока температура в деяких випадках, і дуже стрімкий розвиток самого захворювання, наростання дихальної недостатності з ушкодженням легень. Цих випадків ще не було влітку, але зараз, на жаль, останніми тижнями ми маємо такі випадки”, - повідомила Мінова.
Вона зазначила, що переважна більшість пацієнтів інфікувалися саме штамом “Омікрон”, і останні кілька тижнів лікарі спостерігають збільшення кількості випадків з дихальною недостатністю, збільшення кількості важких пацієнтів, які потребують госпіталізації у відділення інтенсивної терапії, збільшення кількості випадків, які потребують неінвазивної вентиляції легень.
За її словами, більшість таких пацієнтів невакциновані проти COVID-19. До того ж, як додала Мінова, симптоми COVID-19 схожі із симптомами грипу, захворювання в перші дні починається однаково — висока температура, першіння в горлі, кашель. Тому вона радить насамперед проводити швидкий тест на визначення COVID-19, який доступний у сімейного лікаря. В групі ризику знаходяться пацієнти віком від 65 років, люди, які мають хронічні захворювання — серцево-судинні, захворювання легень, онкохворі, пацієнти з імуносупресивними станами.
Лікарка закликала громадян переглянути свою позицію щодо вакцинації і обов'язково щепитися.
“Прошу всіх вважати, що захист нашого здоров'я, це в першу чергу справа кожного. У воєнний час ми маємо розвантажити заклади охорони здоров'я, щоб вони сконцентрували свою увагу на наданні допомоги військовим, тому що кількість поранених зростає і ми маємо наш ресурс направляти на допомогу в першу чергу нашим військовим, не відволікати лікарські засоби, персонал на COVID-19”, - наголосила Мінова.
Також вона закликала при ознаках респіраторного захворювання залишатися вдома і не наражати оточуючих на ризик захворіти, не відвідувати літніх родичів, не відвідувати родичів у стаціонарах. Обов'язково звернутися до лікаря.
Як повідомляв Укрінформ, за період з 10 по 23 березня в столиці зареєстрували майже 1,3 тис. випадків COVID-19. Було госпіталізовано 158 хворих, летальних випадків 12.
За даними МОЗ, в Україні наявні близько 8 млн доз вакцини проти COVID-19. Зараз використовуються чотири типи вакцини: однодозова Janssen виробництва Johnson & Johnson, вакцина “Комірнаті” виробництва Pfizer — дитяча та доросла форми, вакцина CoronaVac китайського виробництва.