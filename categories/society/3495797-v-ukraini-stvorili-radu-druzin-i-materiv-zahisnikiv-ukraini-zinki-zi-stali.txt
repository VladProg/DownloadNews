Рідні захисників Маріуполя оголосили про створення громадської організації - Ради дружин і матерів захисників України «Жінки зі Сталі».

Про це вони повідомили на брифінгу в Медіацентрі Україна - Укрінформ.
«Сьогодні ми оголошуємо про створення Ради дружин і матерів захисників України «Жінки зі Сталі». Ця рада буде медіатором між рідними та владою, буде потужною публічною силою і променем світла у збереженні людських цінностей», - сказала дружина бійця полку «Азов» Наталка Зарицька.

За її словами, організація запускає свій Телеграм-канал, оскільки наразі існує «величезна прогалина у комунікаціях».






Брифінг родин захисників Маріуполя / Фото: Геннадій Мінченко, Укрінформ











































«Зараз з нас ніхто не знає, що робити, куди рухатися. Нам потрібні алгоритми, чіткі дії, комунікація і окреслені кроки. І вже певні кроки зроблені... Ми маємо величезні масштаби роботи. Наша сила - в єдності. За нашими плечима вся Україна», - наголосила Зарицька.
Вона підкреслила, що потрібна повна інформація про наших полонених, умови їх утримання, треба боротися за повернення їх додому, бо «ця проблема виходить за рамки війни, за рамки політики, за рамки юриспруденції, це - проблема збереження найвищих людських цінностей, проблема збереження життів».
Її підтримали інші учасниці брифінгу.

Як повідомлялося, понад 80 днів українські захисники тримали оборону Маріуполя. 16 травня розпочалась евакуація із заблокованого російськими загарбниками заводу "Азовсталь"
Президент Володимир Зеленський заявив, що до перемовин про виведення українських бійців з Азовсталі залучалися лідери Франції, Туреччини, Ізраїлю і Швейцарії.
Після виведення українських військових з Азовсталі, згідно з домовленостями, вони очікуватимуть на обмін.