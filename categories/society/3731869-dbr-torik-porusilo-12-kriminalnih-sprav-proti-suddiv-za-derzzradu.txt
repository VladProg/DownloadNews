Слідчі Державного бюро розслідувань минулого року розпочали 12 кримінальних проваджень щодо суддів за статтею про державну зраду.

Про це в інтерв’ю Укрінформу повідомив голова Вищої ради правосуддя Григорій Усик.
“У процесі підготовки звіту про незалежність судової влади за минулий рік отримали інформацію, що слідчі Державного бюро розслідувань розпочали 12 кримінальних проваджень про кримінальні правопорушення, передбачених статтею 111 (ст. 111 Кримінального кодексу України (державна зрада) – ред.), вчиненими суддями під час воєнного стану. Всього було 27 таких кримінальних проваджень, 5 суддям повідомили про підозру, двох оголосили в розшук. Більше інформації та конкретики по кожному із суддів у нас, на жаль, немає”, - сказав Усик.
Він розповів, що ВРП робила запити у відповідні органи щодо надання інформації про колабораційну діяльність суддів, але такої інформації їй не надали.
“Тут зрозуміло, оскільки до набрання вироком законної сили особа не може бути визнана винною у скоєнні злочину. Взагалі довести причетність до колабораційної діяльності складно, оскільки дуже важко здобути прямі докази та підтвердження такої діяльності”, - зауважив голова ВРП.
Усик також повідомив, що за інформацією Державної судової адміністрації України, станом на зараз на тимчасово непідконтрольних українській владі територіях знаходяться 54 суди: 8 – у Донецькій області, 16 – у Запорізькій, 16 – у Луганській області та 14 – у Херсонській області.
“На жаль, ми не володіємо інформацією про суддів, які залишилися на ТОТ”, - підкреслив голова ВРП.
Як повідомлялося, 5 травня 2023 року Вища рада правосуддя надала згоду на утримання під вартою судді Полтавського районного суду Полтавської області Лариси Богомолової (переведеної із Бердянського міськрайонного суду Запорізької області), яка підозрюється у державній зраді.
22 червня Вища рада правосуддя продовжила до 22 серпня 2023 року відсторонення судді Бердянського міськрайонного суду Запорізької області Лариси Богомолової від здійснення правосуддя у зв’язку з притягненням до кримінальної відповідальності.