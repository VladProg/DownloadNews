Адвокат і військовослужбовець Масі Найєм, який зазнав тяжкого поранення на фронті, подякував усім, хто допоміг урятувати його життя, зокрема лікарям.

Відповідний пост і своє перше фото після поранення він виставив у Фейсбуці, передає Укрінформ.
"Сьогодні День медичного працівника.
І цей пост - подяка їм", - написав Найєм.
За словами військовослужбовця, він пам‘ятає мить поранення і декілька моментів при транспортуванні. Людей не бачив, бо обличчя заливало кров‘ю.
"Мій брат Мустафа допоміг ідентифікувати всіх, завдяки кому я живий. Отже, моє життя після поранення подаровано мені побратимом, водіями, які допомогли евакуювати, і лікарями, які зробили операцію. І звісно, що рідними, які весь час поруч", - зазначив юрист.
Він додав, що за словами лікарів, після такого поранення мало хто залишається при пам‘яті. "Але мій мозок зберегли, і я вільно мислю і навіть аналізую все, що відбулось. Тому сьогодні публічно і кожен день про себе, мовчки, я дякуватиму всім, хто допоміг мене врятувати. Низький вам уклін і щира подяка", - зауважив Найєм.

Фото: Масі Найєм/Фейсбук
Зокрема, він вдячний товаришу по службі Байкеру, співробітникам Першого добровольчого мобільного шпиталю ім. Миколи Пирогова (ПДМШ) і лікарям у Слов’янську, які його стабілізували; команді MOAS, яка транспортувала його до Краматорська, а потім у Дніпро, і лікарям, які проводили оперативні втручання.
"Моє життя і подальші справи можливі саме завдяки вам. Міцного здоров‘я і всім іншим медичним працівникам. Ви для перемоги зробили і робите більше, ніж про це знає суспільство. Бажаю вам вріноваженого щастя від життя. Ще раз дякую вам, що я живий!" - написав Найєм.
Як повідомляв Укрінформ, 5 червня Масі Найєм зазнав тяжкого поранення на фронті. Після операції наступного дня він прийшов до тями.