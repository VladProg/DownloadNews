На гарячу лінію уповноваженого Верховної Ради з прав людини надійшли звернення про розшук зниклих безвісти 1889 дітей.

Про це омбудсмен Людмила Денісова повідомила на зустрічі з делегацією міжнародної неурядової організації Save the Children, передає Укрінформ із посиланням на сторінку уповноваженого у Фейсбуці.
"На гарячу лінію уповноваженого вже надійшли звернення про розшук зниклих безвісти 1889 дітей. Звернулася до представників Save the Children сприяти розшуку зниклих безвісти та поверненню депортованих українських дітей додому в Україну або до країн Європи", - зауважила Денісова.

Омбудсмен поінформувала, що примусово депортованих українських дітей-сиріт та дітей, позбавлених батьківського піклування, країна-агресор планує передати на всиновлення за спрощеною процедурою, після чого документи, які підтверджують їхнє українське походження, будуть знищені.
“У росії та на тимчасово окупованих нею територіях України нашим дітям нав’язують вивчення російської мови та пропаганди, знищуючи національну ідентичність. У Криму та ОРДЛО посилюється мілітаризація українських дітей. Серед вихованців так званих «кадетських корпусів», яких окупанти змушують брати участь у воєнних діях проти України, вже є дві жертви”, - заявила Денісова.
Вона наголосила, що усі ці дії рф підпадають під визначення геноциду українського народу.
Під час зустрічі було також обговорено питання надання, за сприяння Save the Children спеціалізованої психологічної допомоги дітям, які постраждали від війни, на телефонній лінії уповноваженого.
"Домовилися про передачу мною до Save the Children інформації про гуманітарні потреби населення окупованих територій та районів ведення бойових дій, яка щоденно надходить на телефон гарячої лінії уповноваженого”, - зауважила Денісова.
Як повідомлялося, в Україні працює гаряча лінія уповноваженого, куди можна повідомляти інформацію про зниклих осіб за телефоном 0800501720 або електронну пошту hotline@ombudsman.gov.ua.
Фото: Фейсбук Людмили Денісової