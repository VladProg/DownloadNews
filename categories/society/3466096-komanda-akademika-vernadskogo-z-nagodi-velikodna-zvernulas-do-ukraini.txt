Команда 27-ї української антарктичної експедиції, яка почала зимівлю на станції "Академік Вернадський", записала відеозвернення до всієї України з нагоди Великодня.

Як передає Укрінформ, про це повідомляє Національний антарктичний науковий центр у Фейсбуці.
"Сьогодні для багатьох українців велике свято – Великдень. Але водночас сьогодні рівно два місяці від того жахливого дня, коли ворог почав віроломний наступ на нашу Україну. Вже два місяці триває страшна війна. Вбито тисячі українців, сотні дітей. Десятки тисяч поранених та мільйони скалічених доль. Зруйновано міста та понівечена пам'ять. Але як би ворог не намагався нас знищити, ми стоїмо, бо українці – незламні і непереможні", – зазначили українські полярники.
Вони подякували захисникам України та всім, хто самовіддано їм допомагає в цій сміливій справі.

"Ви – наші герої! Дякуємо, що завдяки вам ми можемо і надалі працювати тут – на південному континенті – для своєї землі, проводити важливі для всього світу наукові дослідження і примножувати славу України. Ми з честю та гордістю триматимемо наш синьо-жовтий стяг над антарктичною землею", – наголосили члени 27-ої УАЕ.
Зимівники також відзначили, що свято Великодня вчить нас вірити в перемогу добра над злом, а значить – в нашу Перемогу. "Ворогу не вдасться нас зламати, бо де б ми не були, разом – ми величезна сила. Підтримуймо одне одного, підтримуймо наших захисників, що мужньо обороняють терени нашої Вітчизни. Український дух, козацька воля і велика любов до своєї землі і людей щомиті наближають нашу Перемогу", – переконані учасники антарктичної експедиції.
Як повідомлялося, на українській антарктичній станції ім. Вернадського відбулася перезмінка 26-ї та 27-ї антарктичних експедицій.