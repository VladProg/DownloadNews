В Україні внаслідок повномасштабної збройної агресії російської федерації загинули 219 дітей, понад 404 – зазнали поранень.

Як передає Укрінформ, про це Офіс генерального прокурора повідомляє у Телеграмі.
«623 дитини постраждали в Україні внаслідок збройної агресії російської федерації. Станом на ранок 1 травня офіційне число дітей-жертв не змінилося - 219. Зросла кількість поранених - понад 404», – ідеться у повідомленні.
У прокуратурі зазначають, що ці цифри не остаточні.
Найбільше постраждало дітей у Донецькій області - 139, Київській - 115, Харківській - 95, Чернігівській - 68, Херсонській - 44, Миколаївській - 43, Луганській - 37, Запорізькій - 27, Сумській - 17, у Києві - 16, Житомирській - 15.
Упродовж 29-30 квітня внаслідок обстрілів військовими рф м. Добропілля, смт Дробишеве Краматорського району та с. Времівка Волноваського району Донецької області отримали поранення п’ять дітей.
28 квітня через артилерійський обстріл ворогом с. Любимівка Бериславського району Херсонської області отримала поранення 12-річна дівчинка.
Внаслідок щоденних бомбардувань та обстрілів українських міст і сіл збройними силами рф пошкоджено 1570 закладів освіти. При цьому 111 з них зруйновано повністю.
Як повідомляв Укрінформ, станом на 30 квітня внаслідок нападу рф в Україні загинули 219 дітей, 398 — дістали поранення, а 617 дітей - постраждали.
Фото: АА