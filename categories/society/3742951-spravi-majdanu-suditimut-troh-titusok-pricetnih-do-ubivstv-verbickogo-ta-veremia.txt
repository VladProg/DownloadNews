Працівники Державного бюро розслідувань завершили досудове розслідування щодо трьох так званих «тітушок», причетних до вбивства активіста Юрія Вербицького та журналіста В’ячеслава Веремія під час Революції Гідності.

Як передає Укрінформ, про це повідомляє ДБР.
«Слідчі Бюро зібрали неспростовні докази злочинів трьох так званих «тітушок» під час Революції Гідності у 2013-2014 роках. Підозрювані обвинувачуються у вбивстві активіста Юрія Вербицького та журналіста В’ячеслава Веремія. Також їм інкримінуються замахи на вбивство інших протестувальників та нанесення їм тілесних ушкоджень», - ідеться у повідомленні.
Один з фігурантів також звинувачується у колабораційній діяльності.
Колишній віцепрезидент Донецької федерації боксу прийняв «пропозицію» загарбників і став почесним президентом федерації боксу терористичної організації «ДНР».
Він активно просував в інформаційному просторі наративи країни-агресора. За оперативною інформацією, колаборант причетний до створення етнічної приватної військової компанії, яка сформована у РФ після початку повномасштабного вторгнення.
Двоє інших фігурантів також переховуються від українського правосуддя на території Росії.
У межах спеціального досудового розслідування фігурантам інкримінується вчинення кримінальних злочинів, зокрема за статтями умисного вбивства колабораційної діяльності (ч. 2 ст. 115, ч. 6 ст. 111-1 Кримінального кодексу України).
Також їм інкримінуються замахи на вбивство інших протестувальників, викрадення, катування та нанесення їм тілесних ушкоджень.
Обвинувальні акти направлені до суду.
У ДБР зазначили, що продовжуєть системну роботу з розслідування злочинів вчинених під час Революції Гідності, яка також дозволяє виявляти й документувати факти державної зради та колабораційної діяльності підозрюваних.
Загалом за результатами роботи слідчих Державного бюро розслідувань за даними епізодами злочинної діяльності до суду скеровано 13 обвинувальних актів щодо 25 цивільних осіб, відносно 18 з яких за спеціальною (заочною) процедурою.
За підсумками судового розгляду стосовно 5 осіб судами винесено обвинувальні вироки.
Як повідомляв Укрінформ, 22 січня 2014 року під Києвом було знайдено тіло зі слідами тортур львів’янина Юрія Вербицького – активіста Майдану, якого було викрадено невідомими просто з лікарні напередодні. За результатами експертиз слідчі ДБР з'ясували, що Вербицький став першим загиблим майданівцем.
Кореспондент газети "Вести" В’ячеслав Веремій був убитий у центрі Києва в ніч проти 19 лютого 2014 року "тітушками".