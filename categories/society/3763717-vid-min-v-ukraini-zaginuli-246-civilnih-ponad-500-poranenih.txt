Від мін і вибухонебезпечних предметів в Україні загинули вже 246 цивільних осіб, із яких 13 – це діти, 521 людина дістала поранення (з них 53 дитини).

Як повідомляє кореспондент Укрінформу, про це на брифінгу повідомив начальник управління протимінної діяльності Головного управління протиміннної діяльності, цивільного захисту та екологічної безпеки Міністерства оборони полковник Олег Шуварський.
«За даними секретаріату Національного органу з питань протимінної діяльності, через інциденти з мінами та вибухонебезпечними предметами загинули 246 мирних жителів (13 із них – діти), 521 отримав поранення (53 – діти). Ми розуміємо проблему і намагаємось зробити більше, ніж можливо, щоб усунути мінну небезпеку. Наразі консолідована позиція міжнародних партнерів, які входять до коаліції країн, що нас підтримують саме в питанні гуманітарного розмінування, є однозначною і непохитною. Тому ми маємо підтримку з питань щодо надання нам сучасних технічних засобів та спеціального обладнання для проведення розмінування», – наголосив Шуварський.
За його словами, одними з таких технічних спеціальних засобів є машини механізованого розмінування. На сьогодні застосовується більше 20 машин механізованого розмінування, які призначені для детонації або руйнування мін. Зокрема, такі машини застосовуються для розмінування та очищення від вибухонебезпечних предметів деокупованих територій Київської, Чернігівської, Сумської, Житомирської, Харківської, Миколаївської та Херсонської областей. На сьогодні сили безпеки та оборони застосовують такі машини для забезпечення ремонтно-відновлювальних робіт на ЛЕП, перевірки доріг та очищення сільськогосподарських земель в ході оперативного реагування на виявлення вибухонебезпечних предметів.
Також начальник управління зазначив, що завдяки застосуванню машин механізованого розмінування вдається досягнути підвищення рівня безпеки саперів та підвищити результативність виконання заходів з очищення територій. Зокрема, максимальна результативність сапера за добу може досягати 100 м2, а машини механізованого розмінування – від 3000 до 5000 м2.
Шуварський поінформував, що наразі в Україні застосовуються машини механізованого розмінування з чотирьох європейських країн.
«На сьогодні силами безпеки та оборони застосовуються кілька типів машин механізованого розмінування, таких як хорватські DOKING MV-4, MV-10, словацькі Bozena-4, Bozena-5, швейцарські GCS-200 та DIGGER, а також британська Armtrak, яка була придбана в рамках проєкту United 24», – повідомив начальник управління, додавши, що всі згадані машини перед застосуванням в Україні пройшли жорсткі випробовування щодо відповідності заявлених виробником характеристик і здатні забезпечити руйнацію або знищення мін на глибині до 30 см. Всі зазначені типи машин працюють дистанційно, що робить максимально безпечною роботу сапера при обстеженні території на наявність мін.
За словами Шуварського, важливим питанням є небезпека застосування деякими організаціями та фермерами саморобних машин, які самостійно переобладнують для розмінування територій. Іноді це призводить до хибного уявлення про безпеку полів після роботи таких винаходів, а це, у свою чергу, призводить в подальшому до трагедій під час проведення сільськогосподарських робіт.
Найефективнішим, за словами Шуварського, є поєднання роботи машин механізованого розмінування з обстеженням території за допомогою спеціальних безпілотних літальних апаратів, які сканують поверхню та виявляють потенційні вибухонебезпечні предмети.
Застосування таких спеціальних технічних засобів в комплексі дозволяє швидко ідентифікувати межі мінного поля та тип мін, з якими може зіштовхнутись сапер, що максимально прискорює процес обстеження територій, визначення меж небезпечної території та економить ресурси при подальшому плануванні заходів з розмінування, відзначив начальник управління.
«Загалом силам безпеки та оборони під час проведення заходів оперативного реагування з метою негайного усунення наявних ризиків від ВНП вдалося обстежити майже 1840 км2 території, з яких понад 450 км2 – це сільськогосподарські землі. Таких високих показників результативності вдалося досягнути саме завдяки поєднанню різних методів: розмінування вручну, застосування машин механізованого розмінування та безпілотних літальних апаратів», – наголосив Шуварський.
Як повідомляв Укрінформ, 18 вересня Україна та Швейцарія обговорили питання гуманітарного розмінування, участь швейцарських компаній у відновленні країни та посилення економічного співробітництва.
15 вересня Прем’єр-міністр Денис Шмигаль заявив, що українська влада має мету розмінувати всю територію України за 5–7 років після завершення війни.