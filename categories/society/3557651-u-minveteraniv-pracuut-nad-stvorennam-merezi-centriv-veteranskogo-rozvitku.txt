У Міністерстві у справах ветеранів працюють над створенням мережі Центрів ветеранського розвитку при профільних вищих навчальних закладах.

Про це розповіла міністерка у справах ветеранів Юлія Лапутіна в інтерв’ю Укрінформу.
«Ми йдемо далі і працюємо над створенням мережі Центрів ветеранського розвитку при профільних вищих навчальних закладах. Запровадження таких центрів дозволить запустити ефективну систему супроводу та професійної адаптації ветеранів війни та ветеранів військової служби після звільнення та підтримки членів їх родин. Мінветеранів планує створити такі Центри ветеранського розвитку в кожному регіоні України», - сказала Лапутіна.
За її словами, пілотний проєкт зараз реалізують у Вінниці.
Як повідомлялося, за сприяння Міністерства у справах ветеранів України у співпраці з МОЗ на лікування та реабілітацію до Європи відправили 17 захисників, які отримали поранення під час боїв.