Верховний Суд розпочав засідання позачергового пленуму, на якому планують обрати нового голову і заступника голови цієї установи.

Про це повідомляє кореспондент Укрінформу.
На початку засідання було оголошено, що воно є повноважним: на засіданні були присутні понад 140 суддів із 165. Однак після цього представник ВС поінформував про надходження пропозиції про відкладення цього засідання. Її ініціаторка уточнила, що, на її думку, треба відкласти цей пленум щонайменше до 2 червня, а взагалі його можна перенести на 15 червня.
Деякі з присутніх висловилися за перенесення засідання на іншу дату, щоб кандидати належним чином могли поспілкуватися з великим колективом Верховного Суду. Зокрема, одна з кандидаток на пост голови ВС Наталія Коваленко зазначила, що вона не має сформованої команди, не знає, хто потенційно буде її заступником. "І часу у два дні мені було недостатньо", – уточнила вона.
Водночас "за" продовження засідання пленуму висловилися 119 учасників засідання, "проти" – 24. Тож засідання пленуму продовжилося.
Як повідомлялося, 15 травня НАБУ і САП заявили про викриття схеми одержання неправомірної вигоди керівництвом та суддями Верховного Суду. Правоохоронці затримали голову ВС Князєва та вилучили 2,7 млн дол.
16 травня під час пленуму Верховного Суду 140 суддів підтримали висловлення недовіри Князєву. Судді також ухвалили постанову пленуму ВС про припинення повноважень Князєва.
17 травня Вищий антикорупційний суд відмовився задовольнити скаргу захисту Князєва на його затримання.
18 травня Вища рада правосуддя задовольнила подання Спеціалізованої антикорупційної прокуратури про надання дозволу на утримання Князєва під вартою. Того ж дня Вищий антикорупційний суд обрав Князєву запобіжний захід у вигляді тримання під вартою з можливістю внесення 107 млн 360 тис. грн.
24 травня ЗМІ поінформували, що на пост очільника ВС претендують судді Верховного Суду Станіслав Кравченко, Наталія Коваленко, Альберт Єзеров, Іван Міщенко.