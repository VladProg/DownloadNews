Національна рада з питань телебачення і радіомовлення оприлюднила акт №3 "Висвітлення в медіа теми дітей війни", який рекомендує журналістам правила висвітлення цієї теми в умовах війни, аби убезпечити неповнолітніх від повторної травматизації.

Про це повідомляє пресслужба Національної ради з питань телебачення і радіомовлення, прередає Укрінформ.
"Цей документ створювався з метою, щоб медіа, висвітлюючи події воєнної агресії рф проти нашої країни й розповідаючи про дітей, які перебували під обстрілами чи в окупації... були максимально захищені. Щоб інформація, яку поширюють про них чи їхні родини, не завдала їм шкоди. Ці правила мають підказати медіа, де в таких оповідях, "є крихкий лід, на який не можна ступати", - зазначає Нацрада.
На думку голови робочої групи, яка розробляла документ, Олени Ніцко, акт № 3 надасть медіа необхідні орієнтири – як розкривати чутливі теми, а від чого треба утриматися. Зокрема, фахівці-психологи наголошують, що не можна допускати закріплення образу жертви за дітьми війни у медіапросторі. Навпаки, спілкуючись із ними, журналіст має підбадьорити малечу, "відшукати правильний тон, щоб не завдавати їм своїми питаннями і уточненнями повторної травми", підкреслює членкиня робочої групи психологиня Любов Найдьонова.
Нацрада зазначає, що наразі свої підписи під документом поставили гендиректори найбільших телерадіокомпаній України, зокрема, очільник "Студії 1+1" Ярослав Пахольчук, голова "СТАРЛАЙТ МЕДІА" Олександр Богуцький, очільник правління АТ "Національна суспільна телерадіокомпанія України" Микола Чернотицький, а також голова правління ПрАТ "Телеканал "Інтер" Катерина Шкуратова.
"Документ відкритий для підписання. Всі медіа – телеканали, онлайн-телебачення, радіостанції, інтернет-видання можуть долучитися до його підписання, вивчити його у своїх редакціях та ньюзрумах і дотримуватися запропонованих правил", - підкреслює медіарегулятор.
Як повідомлялося, Нацрада і Центр протидії дезінформації підписали меморандум про співпрацю, що передбачає спільну боротьбу з пропагандою та дезінформацією.