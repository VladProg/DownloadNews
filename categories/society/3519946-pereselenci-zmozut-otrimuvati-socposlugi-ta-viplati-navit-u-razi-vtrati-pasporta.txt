Кабінет Міністрів України 1 липня ухвалив постанову, відповідно до якої стати на облік внутрішньо переміщених осіб та почати отримувати виплати можна без паспорта.

Про це повідомляє Укрінформ із посиланням на сайт Мінреінтеграції.
«Для цього можливо буде використати документи з застосунку «Дія», зокрема єДокумент, або довідку про те, що особа звернулася за оформленням паспорта до Державної міграційної служби», - зазначили у відомстві.
Проєкт постанови розроблений Мінреінтеграції спільно із Мінсоцполітики та ДМС за результатами наради під головуванням віцепрем’єр-міністра України — міністра з питань реінтеграції тимчасово окупованих територій України Ірини Верещук.
Мета документа — допомогти людям, які перемістилися із зони бойових дій та втратили документи.
Державі не слід примушувати людей місяць чи два чекати на документи, вони мають одержувати допомогу одразу, наголосили в Мінреінтеграції.

Як повідомлялося, 24 лютого російська федерація розпочала новий етап війни проти України – повномасштабне вторгнення. Сили оборони України чинять запеклий опір російським загарбникам.
За даними Управління Верховного комісара ООН, станом на 14 червня, кількість українців, які виїхали за кордон з моменту російського вторгнення в Україну, становила більше ніж 7,5 мільйона осіб. Понад 3,3 мільйона біженців з України отримали в країнах Європейського Союзу статус тимчасового захисту. Це лише офіційно зареєстровані біженці.