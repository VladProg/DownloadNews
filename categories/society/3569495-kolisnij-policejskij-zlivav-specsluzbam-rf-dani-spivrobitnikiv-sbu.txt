Правоохоронці підозрюють експоліцейського у державній зраді – за інформацією слідства, він передавав спецслужбам рф персональні дані співробітників СБУ.

Про це повідомляє пресслужба Офісу генпрокурора, передає Укрінформ.
«За процесуального керівництва Одеської обласної прокуратури колишньому співробітнику МВС України повідомлено про підозру в державній зраді (ч. 2 ст. 111 КК України)», - йдеться у повідомленні.
За даними слідства, із березня по серпень 2022 року експоліцейський збирав персональні дані співробітників СБУ для представників спецслужб рф.768

За інформацією ОГП, підозрюваний передавав прізвища, дати народження, місця реєстрації та проживання, номери мобільних телефонів, дані щодо родин, фотографії, місця служб, посади і лінії роботи. Також він збирав характеризуючі дані колишніх та діючих працівників СБУ.
За клопотанням прокурора суд застосував до підозрюваного запобіжний захід у вигляді тримання під вартою без визначення розміру застави, - йому загрожує довічне позбавлення волі.
Досудове розслідування у кримінальному провадженні здійснюють слідчі Управління СБУ в Одеській області.
Як повідомляв Укрінформ, правоохоронці підозрюють у держзраді чоловіка, котрий допомагає військовим рф придушувати опір населення Херсонщини.
Фото: Одеська обласна прокуратура