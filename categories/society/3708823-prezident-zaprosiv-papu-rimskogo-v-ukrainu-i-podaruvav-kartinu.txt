Президент Володимир Зеленський запросив Папу Римського Франциска відвідати Україну й підтримати молитвою українців.

Про це повідомляє пресслужба глави держави, передає Укрінформ.
Зазначається, що Зеленський закликав понтифіка відвідати нашу країну, щоб підтримати молитвою всіх українців, які потерпають від російського терору й борються проти зла, яке прийшло на українську землю.

Президент також передав його святості картину «Втрата, 2022-58» авторства Олексія Ревіки, який народився в нині окупованому росією Мелітополі Запорізької області. За даними ОП, ця картина є частиною серії «Червона лінія», що ілюструє події війни, які відбуваються зараз, а кожен твір серії – це червона лінія, яку перетнула росія.
В Офісі глави держави нагадали, що під час зустрічі з Папою Римським Зеленський основну увагу приділив припиненню російської агресії та відновленню миру.

Він, зокрема, попросив Папу Франциска всебічно сприяти реалізації формули миру, зокрема в питаннях продовольчої безпеки, звільнення полонених і депортованих осіб та відновлення справедливості.
«Оскільки війна триває на території України, мирний план може бути тільки українським», – наголосив Президент.
Як повідомлялося, Президент Володимир Зеленський 13 травня перебуває з візитом в Італії.
Фото: ОП