Верховна Рада ухвалила закон, яким зняла розмежування внутрішньо переміщених осіб, які проживали на тимчасово окупованій території АР Крим, та внутрішньо переміщених осіб, які проживали на тимчасово окупованих територіях у Донецькій та Луганській областях .

Як повідомляється на сайті Ради, за відповідний закон № 7449 "Про забезпечення прав і свобод внутрішньо переміщених осіб" щодо приведення окремих його положень у відповідність до Закону України "Про забезпечення прав і свобод громадян та правовий режим на тимчасово окупованій території України" проголосували 302 народних депутати, передає Укрінформ.
Згідно з ухваленим документом, вносяться зміни до Закону «Про забезпечення прав і свобод внутрішньо переміщених осіб», якими передбачено застосування загального формулювання «тимчасово окупована російською федерацією територія України» замість «тимчасово окупована територія Автономній Республіці Крим та міста Севастополь» і «тимчасово окуповані території у Донецькій та Луганській областях».
Депутати переконані, що таке формулювання сприятиме єдиному підходу до реалізації прав і свобод всіх ВПО незалежно від території, на якій вони проживали та яка вважається тимчасово окупованою.