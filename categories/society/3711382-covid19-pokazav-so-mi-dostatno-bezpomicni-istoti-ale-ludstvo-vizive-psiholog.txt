Нинішня пандемія продемонструвала, що людина достатньо безпомічна істота, їй треба пристосовуватися до реалій, але людство як мінімум виживе.

Про це в інтерв'ю Укрінформу сказав доктор медичних наук, завідувач кафедри медичної психології, психосоматичної медицини і психотерапії медико-психологічного факультету Національного медичного університету імені О.О. Богомольця Олег Чабан.
"COVID змусив нас задуматися не просто, куди потрібно вкладати гроші (в профілактичну медицину чи наукові розробки нового озброєння у вигляді вакцини і противірусних препаратів), а як нам дружно жити з тими, хто все одно буде залишатися тут. Людство, як мінімум, виживе, якщо вижило після бубонної чуми і іспанки, коли сучасної медицини не було. Зараз медицина на високому рівні, ми справляємося", - сказав він.
На думку Чабана, пандемія коронавірусу - це величезний досвід, після якого людство має стати досвідченішим, мудрішим, не розкидатися бездумно ні світлом, ні звуками, ні антибіотиками.
"Ми стали людьми з досвідом осмислення цінності життя через потрясіння", - наголосив Чабан.
Як повідомляв Укрінформ, за даними ВООЗ, станом на 1 січня 2023 року жителі України отримали 34 939 868 доз вакцини проти COVID-19. ВООЗ рекомендує Україні збільшити рівень охоплення первинною серією вакцинації людей літнього віку, людей з ослабленим імунітетом і осіб із супутніми захворюваннями незалежно від віку. Також ВООЗ рекомендує вакцинувати проти ковіду групи ризику кожні 6–12 місяців.