Сьогодні останній день голосування за найкращий ескіз до поштової марки "Доброго вечора, ми з України!".

Як передає Укрінформ, про це голова правління акціонерного товариства "Укрпошта" Ігор Смілянський повідомив у Телеграмі.
За його словами, "багато хто пише, що треба надрукувати всі 5 варіантів, комусь не подобається жоден, але ж ви пам’ятаєте про таке життєве “але”... Тому пропоную обрати один, але найкрутіший, на вашу думку. Проголосувати можна в застосунку "Дія", в моєму телеграм-каналі або ж в соціальних мережах Укрпошти: Facebook та Instagram".
Усіх, хто візьме участь у голосуванні, можна "сміливо вважати частиною маркетингової dream team Укрпошти. Одна дружня команда, яка визначить популярність та попит ще однієї культової марки! Це щось з опери під назвою “демократія”. Та сама опера, яку наші сусіди не слухають", - підкреслив Смілянський.
Він висловив вдячність українцям за внесок в історію і додав, що "вже більше 750 тисяч зробили свій вибір. Можливо, з вашим голосом дотягнемо до мільйона".
Як повідомляв Укрінформ, 27 травня був анонсований конкурс на ескіз марки "Доброго вечора, ми з України!". За словами Смілянського, за цю тему проголосували понад 200 тисяч українців. Голосування за найкращий ескіз стартувало 9 червня.