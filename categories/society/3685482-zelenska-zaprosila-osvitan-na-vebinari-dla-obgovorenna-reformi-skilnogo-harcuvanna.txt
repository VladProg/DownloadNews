Перша леді України Олена Зеленська запрошує освітян доєднатися до вебінарів, щоб продовжити обговорення реформи шкільного харчування.

Про це Зеленська написала у Телеграмі, повідомляє Укрінформ.
"В рамках реформи шкільного харчування продовжується робота над впровадженням найкращих стандартів в освітніх закладах. Тож запрошую освітян приєднатися до низки важливих онлайн-заходів, де можна буде розібратися з усіма питаннями щодо НАССР (системи управління безпечністю харчування - ред.)", - написала перша леді.
Вона зазначила, що система управління безпекою продуктів харчування НАССР має відповіді на цілу низку питань, серед яких - як організувати процес харчування у школах та дитсадках так, щоб обладнання працювало правильно, а приміщення було придатним для приготування їжі.
Саме з цією метою, за словами Зеленської, заплановано проведення двох вебінарів на початку квітня для освітян.
Перший вебінар пройде 4 квітня, з 11.00 до 14.00, для керівників та засновників закладів освіти. Тут обговорюватимуть, як виконувати вимоги харчового законодавства, раціонально розподіляти час та кошти.
Реєстрація на вебінар: до 29 березня 2023 р. (до 18:00) за посиланням.
Другий вебінар буде організовано 5 квітня, з 11.00 до 14.00, для працівників закладів харчування, розташованих у школах та дитячих садках. Тут ітиметься про практичні аспекти для тих, хто власне й розроблятиме та впроваджуватиме систему НАССР.
Реєстрація: до 29 березня 2023 р. (до 18:00) - за посиланням.
Як повідомляв Укрінформ, реформа шкільного харчування була започаткована з ініціативи дружини Президента ще до повномасштабного російського нападу, з 1 січня 2022 року заклади загальної середньої освіти перейшли на оновлене шкільне меню, впровадження якого розпочалося з 1 вересня 2021 року.