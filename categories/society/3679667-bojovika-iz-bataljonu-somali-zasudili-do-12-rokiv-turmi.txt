Суд призначив покарання у вигляді 12 років ув'язнення з конфіскацією майна жителю Донецької області, який у складі терористичного формування «Сомалі», підпорядкованого незаконному збройному угрупованню «днр», брав участь у збройній агресії проти України.

Як передає Укрінформ, про це Офіс генерального прокурора повідомив у Фейсбуці.
Зловмисник визнаний винним в участі у терористичній організації та в діяльності непередбаченого законом збройного формування (ч. 1 ст. 258-3, ч. 2 ст. 260 Кримінального кодексу України).
У суді прокурори довели, що ще у 2014 році засуджений вступив до незаконного збройного формування «днр», у складі якого чинив збройний опір та протидію правоохоронцям і військовослужбовцям Збройних сил України.
Так, перебуваючи на посаді заступника командира роти окремого штурмового батальйону «Сомалі», зловмисник виїжджав на бойові позиції, забезпечував боєготовність підрозділів, навчав бойовиків і здійснював бойові чергування.
Як повідомляв Укрінформ, у січні правоохоронці оголосили підозру жителю російського міста Ульянівськ — командиру «окремого гвардійського мотострілецького штурмового батальйону «Сомалі» армійського корпусу народної міліції днр», який замінив загиблого ватажка із позивним «Гіві».