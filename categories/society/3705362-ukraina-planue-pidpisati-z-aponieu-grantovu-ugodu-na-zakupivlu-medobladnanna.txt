Уряд схвалив проєкт Агентської угоди між Україною та Японією про надання гранту у розмірі майже 80 млн грн на закупівлю медичного обладнання.

Про це у Телеграмі повідомив постійний представник Кабінету Міністрів у Верховній Раді Тарас Мельничук, передає Укрінформ.
«Схвалено проєкт Агентської угоди між урядом України і компанією Crown Agents Japan Limited про реалізацію японської грантової допомоги з програми економічного і соціального розвитку», - йдеться в повідомленні.
За словами Мельничука, угода здійснюється на виконання учиненої міжурядової Угоди (у формі обміну нотами) про надання гранту непроєктного типу на закупівлю спеціального обладнання для закладів охорони здоровʼя України.
Наголошується, що допомога від уряду Японії становитиме 300 млн єн, або 79,959 млн грн.
Як повідомлялося, 14 квітня Міністерство відновлення України та Японське агентство міжнародного співробітництва (JICA) підписали грантову угоду про виділення 400 мільйонів доларів. Кошти будуть спрямовані на відновлення критичної інфраструктури України, пошкодженої внаслідок війни.