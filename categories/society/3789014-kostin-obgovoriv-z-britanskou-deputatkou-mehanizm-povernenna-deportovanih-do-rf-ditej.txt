Генеральний прокурор Андрій Костін обговорив з депутаткою Британського парламенту Алісією Кернс потенційні шляхи створення міжнародного механізму для припинення депортацій та повернення українських дітей додому.

Про це повідомила пресслужба Офісу генпрокурора у Телеграмі, передає Укрінформ.
«Генеральний прокурор Андрій Костін на Міжнародному безпековому форумі в Галіфаксі провів зустріч з членом Британського парламенту Алісією Кернс», - йдеться у повідомленні.
Костін подякував за її зусилля із протидії масовій незаконній депортації Росією українських дітей.
«Масштаби цієї злочинної політики вимагають скоординованої відповіді світової спільноти», - наголосив він.
Зазначається, що під час зустрічі посадовці говорили про потенційні шляхи створення міжнародного механізму для припинення депортацій, повернення дітей додому та притягнення винних до відповідальності.
Окрім того, було розглянуто питання сприяння звільненню українських цивільних, незаконно утримуваних агресором.
«Ми повинні діяти рішуче – заради кожної дитини та дорослого, розлучених зі своїми близькими та позбавлених права жити на рідній землі», – наголосив генпрокурор.
Як повідомлялося, раніше Генпрокурор Костін та спеціальна представниця США з питань відновлення економіки України Пенні Пріцкер обговорили питання конфіскації російських активів.