Міністерство внутрішніх справ передало копії архівних документів, які засвідчують геноцид українців 1932-1933 років, до Музею Голодомору у Києві.

Про це повідомляє кореспондент Укрінформу.

«Сьогодні ми передаємо ще додатково шість справ. Деякі з них стосуються канібалізму. Одна справа стосується мешканки Херсонської області Марії Герасименко, яка була засуджена за крадіжку колосків. В цілому ми передали в музей вже 15 відцифрованих томів документів про історії людей, доказову базу, у якій зафіксовано їх долі та трагедії», - сказала заступниця міністра внутрішніх справ Мері Акопян.
Міністерство продовжить відцифровувати і передавати копії цих документів у музей Голодомору. На думку Акопян, саме МВС може внести ясність в ці загадкові історії, які були недоступні протягом 90 років.

Крім того, за її словами, правоохоронці вже зафіксували 43 тисячі воєнних злочинів, які загарбники заподіяли громадянам України. За останні декілька днів МВС відкрило 237 кримінальних справ у Херсонській області. Заступниця міністра підкреслила, що події, які відбуваються зараз нічим не кращі, ніж записи з архівних документів.

«Ми можемо побачити, що тоді тоталітарний режим був націлений на знищення українців, ідентичність української нації. Сьогодні російська окупаційна влада продовжує це робити. В тому числі приносить голод на нашу територію. Я думаю, що 90 років тому світ заплющував очі на те, що відбувалося з цілим народом. Сьогодні він вимушений це побачити і жорстко відреагувати», - сказала Акопян.
Як повідомляв Укрінформ, у штаб-квартирі ООН у Нью-Йорку відбувся захід пам’яті жертв Голодомору «Голод як зброя: його довгострокові наслідки для людини та людського розвитку».
Фото: Музей Голодомору