Тимчасові екзаменаційні пункти для проведення Національного мультипредметного тесту утворено в 49 містах 31 країни, бажання взяти участь у НМТ за кордоном наразі виявили 16 тисяч осіб.

Про це розповів міністр освіти та науки України Оксен Лісовий в ефірі телемарафону «Єдині новини», повідомляє Укрінформ.
«У нас зараз триває реєстрація активно. За два тижні ми маємо 160 тисяч уже сформованих персональних кабінетів, 16 тисяч людей виявило бажання скласти НМТ з-за кордону. Маємо організовані тимчасові екзаменаційні пункти в Німеччині, Польщі, взагалі 49 міст у 31 країні маємо на сьогодні», - сказав він.
За словами міністра, цьогоріч спостерігається приблизно така сама активність щодо участі в тестуванні, як і в минулі роки.
Лісовий нагадав, що вступники складають три предмети, серед яких основними є українська мова й математика, а з додаткових - історія України, іноземна мова, хімія, фізика, біологія.
Як повідомляв Укрінформ, реєстрація для участі в цьогорічному Національному мультипредметному тесті розпочалася 3 квітня і триватиме до 3 травня.