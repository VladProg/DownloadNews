Благодійна організація Save Ukraine повернула ще чотирьох українських дітей з тимчасово захопленої росіянами території.

Як передає Укрінформ, про це у Фейсбуці повідомив засновник Save Ukraine Микола Кулеба.
«Іще 4 українських дітей разом з сім’ями ми повернули з тимчасово окупованих територій», - написав він.
За словами Кулеби, в окупації двоє з цих дітей весь минулий навчальний рік вчилися в українській школі онлайн, поки їхнім селом постійно проходили російські рейди. Під час таких занять матір цих дітей дивилася у вікно й слідкувала, аби в дім не увірвалися солдати РФ. Врешті російські військові почали погрожувати батькам, що заберуть їхніх дітей, відберуть будинок, а їх самих депортують. Тому сім'я була змушена віддати дітей в російську школу, зазначив він.

Як розповів Кулеба, у школі цих українських дітей зобов'язали загорнутися у прапор РФ й ходити в ньому до кінця уроків.
«Коли ж деякі діти втомилися й попросили його зняти, вчителька погодилася. Однак вже за мить озброєний російський військовий сварив дітей за “нелюбов до Росії”. У шкільних коридорах діти постійно бачили таких солдатів зі зброєю, які стояли під класами й забирали на “виховні бесіди” 10-річних українців за необережно сказане “будь ласка” в класі», - повідомив він.
На щастя, діти встигли походити в російську школу лише 4 дні, поки волонтери Save Ukraine не забрали родину звідти, зазначив Кулеба.
Зараз, за його словами, родини вже перетнули кордон України й перебувають у безпеці. Тепер на них чекає психологічне відновлення й поступове повернення до нормального життя.
Загалом команда Save Ukraine повернула з Росії й ТОТ уже 204 дитини, поінформував Кулеба.
Як повідомляв Укрінформ, у жовтні з тимчасово захоплених росіянами територій повернули 19 українських дітей.