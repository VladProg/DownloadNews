В Україні російські війська вщент зруйнували 180 шкіл, загалом понад 1,3 тисячі закладів освіти зазнали руйнувань і пошкоджень.

Про це на пресконференції з нагоди оголошення конкурсного відбору громад, які візьмуть участь в ініціативі проєкту DECIDЕ, сказав міністр освіти та науки Оксен Лісовий, передає кореспондент Укрінформу.
«Сьогодні ми маємо 180 тільки шкіл, зруйнованих вщент. Більше 300 закладів освіти зруйновано, понад 1000 закладів освіти пошкоджені й підлягають експертизі, чи можуть вони бути відбудовані, чи ні», - повідомив Лісовий.
Міністр нагадав, що уряд виділив 1,5 млрд грн на облаштування укриттів до нового навчального року. За його словами, три чверті шкіл облаштовані укриттями різного рівня та якості.
«75% шкіл облаштовані укриттями, але це не означає, що 75% учнів можуть повернутися до навчання. Це близько 9 тисяч шкіл, загалом у нас 13 тисяч шкіл. Для нас є пріоритетом повернення учнів, ми повертаємося до навчання там, де це можливо з безпекових питань. В регіонах, які наближені до зони бойових дій, навчання відбуватиметься онлайн», - зазначив Лісовий.
Він додав, що МОН рекомендує задля підвищення якості освіти повернутися до офлайн-навчання і вишам, з дотриманням безпекових вимог. За словами очільника міністерства, багатьом закладам вищої освіти архітектура дозволяє облаштувати укриття, проте не скрізь можна прийняти всіх студентів.
Іще однією проблемою, за словами Лісового, є міграція викладачів, що також може створити перепони для відновлення аудиторного навчання. Тому, як додав міністр, керівництво закладів вищої освіти буде самостійно приймати рішення про відновлення навчання в офлайн-форматі.
Як повідомлялося, в Україні розробляють концепції відбудови зруйнованих типових шкіл.