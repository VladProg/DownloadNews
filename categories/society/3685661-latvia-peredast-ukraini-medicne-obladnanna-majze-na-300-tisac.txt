Уряд Латвії підтримав план міністерства охорони здоров'я щодо безоплатної передачі Україні медичного обладнання на суму 297 861 євро.

Про це повідомляє Укрінформ із посиланням на Delfi.
У підготовленому МОЗ наказі йдеться про те, що до відомства надійшов лист від посольства України в Латвії з проханням безоплатно передати українському Міністерству охорони здоров'я медичні пристрої для своєчасної медичної допомоги постраждалим унаслідок агресії рф.
"З метою забезпечення раціонального контролю за використанням пожертвувань, отриманих у рамках міжнародної допомоги у зв'язку з COVID-19, а також для виявлення та вирішення пов'язаних із цим проблем у МОЗ було створено робочу групу. Оцінивши поточну ситуацію, а також узявши до уваги матеріальні резерви, створені під час пандемії COVID-19, група розглянула можливість передачі Україні медичних приладів, які Латвійська держава отримала як пожертвування", - йдеться в повідомленні.
Планується, що МОЗ Латвії пожертвує 278 перфузійних шприцевих насосів, 45 неінвазивних апаратів штучної вентиляції легень, десять станцій перфузійної системи, чотири аспіраційні установки, комплект вентилятора і дихальних трубок, а також станцію моніторингу показників життєдіяльності пацієнтів.
Транспортування та логістику медичного обладнання координуватиме Державна пожежно-рятувальна служба Латвії з використанням механізму підтримки, запропонованого Європейською комісією. Транспортні та логістичні витрати будуть покриті з бюджету механізму цивільного захисту ЄС.
Як повідомлялося, Латвія вже передавала Україні медичне обладнання. Також у цій країні проходять лікування та реабілітацію поранені українські військові.
Фото: ОП