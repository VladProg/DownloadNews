Громади при переході до складу Православної церкви України зберігають свої традиції, можуть обирати мову богослужіння, настоятелі й клірики залишаються на своїх посадах.

Про це йдеться у заяві Священного Синоду ПЦУ, повідомляє Укрінформ.
«Громади, які долучаються до ПЦУ, зберігають і будуть зберігати свої традиції, можуть вільно обирати мову звершення богослужіння. Настоятелі та клірики, які підтримують рішення своїх громад – залишатимуться на своїх посадах. Те саме стосується й ієрархів МП в Україні, коли вони бажатимуть виконати канонічний обов’язок та послідувати визначеному в Томосі про автокефалію церковному порядку», - заявили в ПЦУ.
Водночас наголошується, що зміна громадами МП в Україні своєї юрисдикції є «не плід міфічного «розпалювання ворожнечі», а цілком об’єктивний процес, основа якого – усвідомлене волевиявлення колишніх парафіян і духовенства МП.
Зазначається, що соціологічні дослідження ще в березні зафіксували зменшення числа прихильників МП в Україні на 3/4 порівняно з лютим цього року – з 15% до 4% від усіх опитаних.
Синод ПЦУ закликав отців та парафіян, хто поки що залишається в юрисдикції МП в Україні, але розуміє справжні причини російської агресії та відкидає служіння «русскому миру», до єдності, наголошуючи, що жодні клятви та зобов’язання перед московським патріархатом не мають в Україні жодної канонічної сили, бо саме існування юрисдикції РПЦ в нашій державі – «канонічна аномалія та порушення умов Томосу про автокефалію».
«Православна церква України є дійсно відкритою для всіх. Ми не маємо наміру чи бажання зосереджуватися на суперечках минулого, але хочемо разом з вами творити майбутнє єдиної помісної української Православної церкви. Канонічної альтернативи єднанню православних в лоні ПЦУ – не існує, що підтверджує і Томос про автокефалію, однак форма такого єднання може бути різна, що було раніше встановлено і рішенням нашого Синоду», - йдеться в заяві.
Як повідомляв Укрінформ, синод УПЦ МП звернувся 12 травня до Президента Володимира Зеленського, заявивши про спроби заборонити діяльність церкви, а також про те, що одним із приводів воєнного вторгнення росії в Україну нібито стала політика попереднього президента Петра Порошенка й отримання Томосу про автокефалію ПЦУ.
У Державній службі з етнополітики та свободи совісті розцінили заяву УПЦ МП як таку, яка ображає почуття вірян та виправдовує війну рф.