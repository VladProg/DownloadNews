Фірма "Венето" озвучила власну версію того, як в "Епіцентр" потрапили львівські бронежилети: через плутанину на складі використали чохли з гуманітарної допомоги.

Позицію підприємства в.о. директора ТОВ "Група Венето" Олександр Жученко виклав у Фейсбуці, повідомляє Укрінформ.
"Ми плідно співпрацюємо з Черкаською ОВА, забезпечуємо їх текстильною групою товарів. На підставі безоплатних договорів ми зберігали для Черкаської ОВА гуманітарну допомогу – чохли для бронежилетів. Як ми зараз вже розуміємо, виробником цих чохлів була ГО «Львівський оборонний кластер». Ці чохли у кількості 1000 штук були передані Черкаській ОВА в якості гуманітарної допомоги. У зв’язку з відсутністю місця для їх зберігання, вони були передані на наш склад на зберігання. Надалі всі вони у кількості 1000 штук були повернуті Черкаській ОВА", - йдеться у повідомленні.
Але на цьому етапі, очевидно, виникла технічна помилка та плутанина, зазначають на підприємстві. Черкаська ОВА випадково забрала якусь кількість чохлів виробництва ТОВ «Група Венето», а чохли виробництва ГО «Львівський оборонний кластер» залишилися на складі. В подальшому на виконання контракту з ТОВ «Епіцентр К» жилети у кількості до 200 штук були укомплектовані пластинами та відвантажені.
"Повірте, це не зрада, не розкрадання гуманітарної допомоги, це просто людський фактор. Прикра помилка. Жилети індивідуального захисту нашого виробництва та виробництва ГО «Львівський оборонний кластер» є аналогічними за функціональним призначенням і є схожими візуально. Найголовніше, що Черкаська ОВА отримала всю тисячу жилетів", - запевняє Жученко.
За його словами, таке стало можливим через те, що на підприємстві працювали 24/7, за товарами приїздили різні люди, і військові і правоохоронці, і державні службовці, і волонтери, і в цехах та на складах був хаос.
Він також наголошує, що озвучена в ЗМІ інформація про вартість чохлів у 12 млн грн є некоректною, оскільки собівартість 200 чохлів складає від 100 до 200 тис. грн. залежно від виробника.
"Окрім того, я дійсно вживаю заходів з метою улагодження вказаної ситуації з ГО «Львівський оборонний кластер», оскільки відчуваю свою моральну відповідальність. Готові співпрацювати з усіма з метою встановлення істини", - зауважив керівник "Венето".
Як повідомляв Укрінформ, СБУ ліквідувала масштабну схему розкрадання гуманітарної допомоги, яка призначалася Збройним силам України. За даними слідства, ділки намагались незаконно продати понад 1 тис. бронежилетів на загальну суму понад 12 млн грн. Ці засоби захисту були виготовлені в Україні однією з громадських організацій, і через Черкаську військову адміністрацію мали бути передані на потреби оборони.
Своєю чергою голова обласної військової адміністрації Ігор Табурець заявив, що Черкаська ОВА не має жодного стосунку до комерційної реалізації бронежилетів, про які йшлося в заяві Служби безпеки України.
"Черкаська обласна військова адміністрація отримала у березні та квітні (двома партіями) від однієї з громадських організацій гуманітарну допомогу – тисячу тканинних чохлів для бронеплит (плитоносок), не бронежилетів", – написав Табурець.
За його словами, вони були передані на відповідальне зберігання одному з комерційних підприємств Черкас. Це підприємство, відповідно до укладених договорів, мало виготовити бронеплити для цих чохлів зі спеціального металу, наданого ОВА. Надалі готові засоби захисту, надані цим підприємством, у зазначеній кількості були передані в підрозділи ЗСУ, що підтверджено відповідними актами.
ТОВ «Група Венето» зареєстровано в Черкасах. Головний вид діяльності - виробництво матраців. Серед інших видів - виробництво меблів, готових текстильних виробів та нетканих текстильних матеріалів і виробів із них, крім одягу.
Засновниками є родина Бродських - Юрій Михайлович та Світлана Миколаївна.