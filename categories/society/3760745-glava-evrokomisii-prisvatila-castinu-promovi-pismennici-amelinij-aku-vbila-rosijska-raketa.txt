Президентка Єврокомісії Урсула фон дер Ляєн на пленарному засіданні Європарламенту розповіла про українську письменницю Вікторію Амеліну, яка загинула внаслідок ракетного удару РФ.

Про це повідомляє кореспондент Укрінформу.
«Коли російські танки перетнули кордон України, молода українська мати зібралася, щоб вивезти свою дитину у безпечне місце. Коли чеський прикордонник поставив штамп у її паспорті, вона почала плакати. Прикордонник запитав, чому вона плаче. «Тому що ми вдома. Але це не Україна, це Європа», - була відповідь. В той день ця українська мати відчула, що Європа є її домом. Дім, за її словами, – це там, де ми довіряємо одне одному», - сказала фон дер Ляєн, додавши, що люди в Україні можуть довіряти європейцям.
Вона зауважила, що молоду жінку звали Вікторія Амеліна. Вона була "однією з видатних письменниць свого покоління", невтомним борцем за справедливість. Коли її син опинився у безпеці, Амеліна повернулася в Україну, щоб документувати російські воєнні злочини. За рік вона загинула внаслідок удару російської балістичної ракети.
«Того дня Амеліна була з трьома друзями, серед яких був Гектор Абад, письменник із Колумбії. Він брав участь у кампанії «Aguanta, Ucrania» («Тримайся, Україно»), яка була створена для того, щоб розповісти Латинській Америці про загарбницьку війну Росії та її атаки проти мирного населення. Але Гектор не міг і уявити, що сам стане їх ціллю. Після цього він сказав, що не знає, чому він вижив, а вона (Амеліна - ред.) загинула. Але зараз він розповідає світу про Вікторію, щоб зберегти пам'ять про неї та завершити цю війну. Пишаюся тим, що Гектор з нами сьогодні. Хочу, щоб ви знали: ми будемо зберігати живу пам'ять про Вікторію і про всіх інших жертв. Aguanta, Ucrania! Слава Україні!» - сказала фон дер Ляєн.
Колумбійський письменник, який був присутній у залі Європарламенту, продемонстрував депутатам фотопортрет Вікторії Амеліної. Зал вшанував пам'ять її та тисяч інших жертв російської війни.
Як повідомляв Укрінформ, Вікторія Амеліна померла ввечері 1 липня в лікарні у Дніпрі внаслідок поранень, отриманих під час ракетного удару по ресторану в Краматорську 27 червня.