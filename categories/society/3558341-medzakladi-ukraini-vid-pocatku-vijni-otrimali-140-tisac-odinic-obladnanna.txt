У медичні заклади з початку повномасштабного вторгнення рф поставлено 140 тисяч одиниць обладнання.

Про це в ефірі телемарафону сказав заступник міністра охорони здоров’я Богдан Боруховський, передає Укрінформ.
"З початку війни в заклад охорони здоров’я поставлено 140 тисяч одиниць різного медичного обладнання, частина це державні закупівлі, частина - спільні проєкти з Глобальним фондом, Світовим банком, частина - благодійна гуманітарна допомога. Постачається обладнання, яке визначено як нагальне під час ведення бойових дій. Таким чином ми вирівнюємо ситуацію з оснащенням медичних закладів", - розповів представник МОЗ.
За його словами, відомі непоодинокі випадки, коли на тимчасово захоплених територіях росіяни вивозили нове обладнання з лікарень.
"Є навіть умовно комічні випадки, коли окупанти брали медичне обладнання з одного закладу, робили картинку для телебачення і передавали у вигляді гуманітарної допомоги в інші заклади", - додав Боруховський.
При цьому він висловив переконання, що після деокупації Україна дуже швидко відновить спроможність медичних закладів.
Як повідомляв Укрінформ, унаслідок російської агресії в Україні частково пошкоджено або зруйновано 927 закладів охорони здоров'я, з них 52 вже повністю відновлено, 200 - відновлено частково.