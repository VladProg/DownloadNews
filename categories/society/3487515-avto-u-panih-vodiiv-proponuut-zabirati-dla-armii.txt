У Верховній Раді пропонують дозволити конфіскацію автомобілів для подальшої передачі його на потреби Збройних сил у водіїв, затриманих у нетверезому стані в умовах воєнного чи надзвичайного стану.

Це передбачено у законопроєкті «Про внесення зміни до Кодексу про адміністративні правопорушення щодо посилення відповідальності за керування транспортним засобом в стані сп’яніння в умовах воєнного часу» (№7382), передає Укрінформ із посиланням на сайт ВР.
Зокрема, відповідна зміна пропонується до статті 130 КпАП. Нею передбачається встановити, що «керування транспортним засобом особою в стані алкогольного, наркотичного чи іншого сп’яніння в умовах правового режиму воєнного чи надзвичайного стану, крім передбаченого покарання у попередніх частинах цієї статті, тягне за собою конфіскацію транспортного засобу для подальшої передачі його на потреби підрозділів Збройних сил України або Міністерства внутрішніх справ України, або Державної служби України з надзвичайних ситуацій (за рішенням Кабінету Міністрів України або уповноваженого ним органу державної влади)».
У картці до законопроєкту зазначено, що його було передано на розгляд керівництва парламенту, а згодом - на ознайомлення профільному комітету ВР.
Як повідомляв Укрінформ, 24 лютого президент рф володимир путін оголосив про повномасштабне вторгнення в Україну. російські загарбники обстрілюють та бомбардують мирні міста й села України, катують і вбивають мирне населення. Сили оборони України чинять запеклий опір російським військам та завдають їм великих втрат.