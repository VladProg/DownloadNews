Швейцарія надасть Україні новий пакет гуманітарної допомоги вартістю у 1,2 мільйона швейцарських франків (понад 1,3 мільйона доларів США), призначений для розмінування територій.

Як передає Укрінформ, про це повідомляється на сайті Федеральної ради.
У заяві Федеральна рада повідомляє про передачу Федеральним департаментом оборони, цивільного захисту та спорту (DDPS) машини для розмінувань від фонду «Swiss Digger Foundation» українській ДСНС.
Машина допоможе в очищенні великих територій, забруднених мінами та іншими вибухонебезпечними снарядами.
«Машина являє собою дистанційно керований гусеничний транспортний засіб розміром з невеликий бульдозер. Він може знищити або підірвати протипіхотні міни різаком, знешкодивши їх», – зазначили у Федеральній раді.
На додачу до машини DDPS надасть Україні вантажівку, причіп та комплект запчастин на три роки. Експерти фонду навчатимуть українських фахівців розмінуванню на місцях.
Весь пакет допомоги від Швейцарії буде профінансований за рахунок кредиту Збройних сил країни на оновлення особистого спорядження та техніки.
Транспортування наданої техніки разом із інструктажем від «Swiss Digger Foundation» заплановані на вересень.
Як повідомляв Укрінформ, Естонія передасть Україні новий пакет військової допомоги, до якого увійшло обладнання для боротьби з дронами.