У Києві пройшла церемонія прощання з Героєм України Дмитром Коцюбайлом ("Да Вінчі").

Церемонія відбулася на Майдані Незалежності, передає кореспондент Укрінформу.
До цього у Михайлівському золотоверхому соборі пройшов чин похорону за загиблим захисником, передає кореспондент Укрінформу.

На нього прийшло багато цивільних громадян і військових - загалом кілька сотень осіб. Люди тримали у руках жовто-сині прапори і прапори "Правого сектору". Президент України Володимир Зеленський також був присутній на богослужінні у Михайлівському Золотоверхому соборі.

Перед входом у Михайлівський собор військові тримали прапори підрозділу "Вовки да Вінчі".






У Михайлівському золотоверхому соборі відбулася панахида за Дмитром Коцюбайлом / Фото: Павло Багмут, Укрінформ

























Після закінчення чину похорону люди пройшли ходою від Михайлівського собору до Майдану Незалежності, де і пройшла церемонія прощання з Коцюбайлом.
Люди вигукували гасла: "Слава Україні - Героям слава", "Слава нації - смерть ворогам", "Україна - понад усе", "Смерть кацапу Путіну", "Герої не вмирають", "Слава ЗСУ", "Смерть московській федерації" та інші.
Присутні співали пісень, зокрема "Марш української армії" та "Червону калину".

Віддати шану Героєві прийшли тисячі людей, серед них - Головнокомандувач Збройних сил України Валерій Залужний, міністр оборони України Олексій Резніков, начальник Головного управління розвідки МОУ Кирило Буданов, міський голова Києва Віталій Кличко та інші.







На Майдані Незалежності прощаються із Дмитром Коцюбайлом (Да Вінчі) / Фото: Павло Багмут, Укрінформ











































Наприкінці церемонії оркестр військових виконав гімн України. Труну вкрили українським прапором і винесли з Майдану Незалежності, завантажили у авто і повезли на церемонію поховання.




Як повідомляв Укрінформ, командир спецпідрозділу ЗСУ "Вовки Да Вінчі" Дмитро Коцюбайло загинув 7 березня під Бахмутом.
Напередодні, 9 березня, відбулося прощання із Коцюбайлом у його рідному селі Бовшів на Прикарпатті.
Він народився 1995 року в Івано-Франківській області, закінчив художній коледж. У 18 років був учасником Революції гідності. З Майдану відразу пішов на війну у складі Добровольчого корпусу "Правий сектор".
У 2021 року Дмитрові Коцюбайлу присвоїли звання Герой України за особисту мужність, виявлену в захисті державного суверенітету та територіальної цілісності України.