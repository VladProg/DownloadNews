Представники Міністерства з питань реінтеграції тимчасово окупованих територій та Міжнародного комітету Червоного Хреста обговорили взаємодію в питанні повернення тіл військових із тимчасово захоплених територій. МКЧХ і надалі готовий допомагати Україні.

Як передає Укрінформ, про це повідомляє Мінреінтеграції.
Зокрема, зазначається, що відбулася робоча зустріч представників Офісу уповноваженого з питань осіб, зниклих безвісти за особливих обставин, та МКЧХ. Сторони під час зустрічі обговорили взаємодію в питанні повернення тіл військовослужбовців із тимчасово захоплених територій України.
В Офісі уповноваженого повідомили, що наразі виконуються всі зобов’язання перед родинами загиблих захисників, але для більш ефективної роботи необхідна підтримка міжнародної організації.
Представники Червоного Хреста запевнили у готовності співпрацювати та в межах своєї компетенції допомагати Україні в цьому чутливому питанні.
У міністерстві також нагадали, за сприяння уповноваженого з питань осіб, зниклих безвісти за особливих обставин, Олега Котенка забезпечено передачу та репатріацію 566 тіл воїнів, які віддали життя за Україну.
Як повідомляв Укрінформ, на початку вересня в Україну повернули тіла ще 25 загиблих військових. Операція проводилась за співпраці Уповноваженого з питань осіб, зниклих безвісти, Олега Котенка та низки силових структур України.