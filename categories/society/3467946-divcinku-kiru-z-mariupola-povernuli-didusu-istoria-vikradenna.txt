12-річна Кіра, яку росіяни примусово вивозили в окупований Донецьк, наразі вже з дідусем у Києві.

Як передає Укрінформ, про це у Телеграмі повідомила Маріупольська міська рада.
«12-річну Кіру Обединську, яку окупанти вкрали у Маріуполі, повернули дідусеві. Доньку чемпіона України з водного поло Євгена Обединського, який загинув у Маріуполі, змогли вивезти з Донецька. Нині вона з дідусем перебуває у Києві. Про це повідомила бабуся дівчинки», - заявили у міськраді.

Як повідомляв Укрінформ, 25 квітня, за інформацією Офісу омбудсмана України, Кіру Обединську, яку примусово вивезли з Маріуполя, повернули родичам.
російські військові 12-річну Кіру – дочку загиблого в Маріуполі неодноразового чемпіона України з водного поло, екскапітана національної збірної України Євгена Обединського примусово вивезли до окупованого Донецька. Вона там була у лікарні ім. Калініна і проходила лікування, бо отримала легкі осколкові поранення. Дідусь дівчинки Олександр Обединський сподівався на повернення її в Україну, щоб узяти свою онучку – повну сироту під опіку. Батько Кіри 17 березня загинув у заблокованому російськими загарбниками Маріуполі, а мати померла під час її народження.
Агресія росії спричинила у Маріуполі одну з найбільших гуманітарних катастроф. Загарбники бомблять беззбройних мешканців, блокують гуманітарну допомогу.
Маріупольський міський голова раніше заявляв, що від початку російського вторгнення у місті загинули до 20 тисяч мирних жителів. За даними Головного управління розвідки МОУ, у Маріуполі зафіксовано перебування 13 російських мобільних крематоріїв для зачищення вулиць від тіл загиблих цивільних мешканців.
У заблокованому Маріуполі залишаються близько 120 тисяч мирних жителів.
Фото зі сторінки Павла Кириленка у Фейсбук