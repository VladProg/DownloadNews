Домашнє насильство не має виправдання, і жертви повинні знати, як себе захистити і куди звернутися по допомогу.

Про це дружина Президента Олена Зеленська наголосила на публічній дискусії до "16 днів активізму проти насильства" у межах запуску загальнонаціональної кампанії "Зроби крок. Чуйність перемагає насильство", передає кореспондент Укрінформу.
"Сьогодні ми постійно живемо новинами з фронту, прокидаємось із цим і лягаємо спати. Це забирає нашу увагу, сили. Але поза увагою залишаються інші новини, які показують нам проблему насильства в сім'ях. А про це потрібно постійно говорити, щоб жертва знала, що вона не одна, щоб вона могла себе захистити", - заявила Зеленська.

За її словами, поки країна бореться з зовнішнім агресором, є дуже багато внутрішніх, родинних агресорів. За минулий рік до поліції надійшло 244 тисячі повідомлень про домашнє насильство.
"Ці цифри важко оцінити, оскільки вони начебто менші, ніж у 2021 році, але потрібно пам'ятати, скільки мільйонів людей виїхало з України і загальна картина суспільства змінилася", - зауважила перша леді.
Вона звернула увагу на кілька проблем у питаннях протидії насильству, як-от ідентифікація фізичного і психологічного насильства, приховування фактів агресії, відсутність інформації, куди слід звертатись у подібних випадках.
"Важко ідентифікувати такі види насильства, як психологічне чи економічне. Не побиття чи фізичний вплив, а саме приниження, психологічний вплив. Дуже часто факти домашнього насильства приховуються, бо це не та інформація, з якою хочеться ділитися. Існують і певні упередження, що, мовляв, в країні війна, а тому твої проблеми надто дрібні і нікому не важливі", - зазначила Зеленська.
Ще однією проблемою, за її словами, є реагування людей на проблеми домашнього насильства, оскільки дуже часто винною вважають жертву, яка начебто спровокувала акт агресії чи негативне ставлення до себе.
"Цей стереотип "сама винна" тягнеться ще з радянських часів. Ми це можемо побачити і у більш глобальному вимірі, що засвідчує напад агресора на Україну, який звинувачує жертву і тим самим шукає виправдання для своєї поведінки. Але ми добре розуміємо, що не можна знайти виправдання агресії і насильству", - підкреслила перша леді.
Вона наголосила, що про це постійно потрібно говорити, щоб люди знали, як поводитися в тій чи іншій критичній ситуації, куди звернутися, хто може допомогти і захистити.
Зеленська також звернула увагу на результати дослідження, які засвідчують, що лише 20% укранців знають, що потрібно робити у випадках домашнього насильства і куди звертатися по допомогу.
"Тому я дуже сподіваюся, що нова загальнонаціональна кампанія "Зроби крок. Чуйність перемагає насильство" допоможе людям зрозуміти, що у них є право на захист. А ще люди повинні розуміти, що не існує агресорів домашніх - нестрашних. Агресор завжди залишається агресором", - наголосила перша леді.
Як повідомляв Укрінформ, упродовж восьми місяців 2023 року правоохоронці зареєстрували понад 192 тисячі заяв щодо домашнього насильства. За весь минулий рік до поліції надійшло 244 тисячі таких заяв.