Майже половина українців – 45,2% вважають, що Телеграм-канали завжди публікують перевірену інформацію.

Як повідомляв Укрінформ, про це йдеться в аналітичному звіті Українського інституту медіа та комунікації.
Зазначається, що аудиторія не є категорично критичною до контенту Телеграм-каналів. Про це свідчать результати соціологічного дослідження щодо оцінки достовірності інформації в Телеграм-каналах.
Майже половина респондентів (45,2%) вважають, що Телеграм-канали публікують завжди перевірену інформацію, тоді як не погоджується з цією тезою 28%. З тезою про те, що «Телеграм-канали завжди публікують неперевірену інформацію», погоджується 21,3% опитаних, тоді як не погоджується – 50,1%.
52,2% опитаних погоджуються з тезою, що «Телеграм-канали іноді публікують неперевірену інформацію», тоді як 20,3% — не погоджуються з цим. І в той самий час із тезою про те, що «Телеграм-канали часто публікують фейки», більше користувачів не погоджується (37%), ніж погоджується (34,5%).
Для аналізу було обрано ТОП-10 телеграм-каналів українського сегмента у рейтингу TGStat. Хронологічна рамка дослідження: 24 лютого 2022 року – 31 грудня 2022.

Дослідження здійснене ГО «Український інститут медіа та комунікації» в партнерстві з Deutsche Welle Akademie за фінансової підтримки Федерального міністерства економічного співробітництва та розвитку Німеччини (BMZ).
Як повідомляв Укрінформ, 63,3% українців почали читати Телеграм-канали для отримання новин саме після 24 лютого 2022 року, тоді як до повномасштабного вторгнення таких було лише 35,9%.