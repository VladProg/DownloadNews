Український центр оцінювання якості освіти оприлюднив демонстраційні варіанти тестів з французької та іспанської мов.

Про це повідомляється на сайті УЦОЯО, передає Укрінформ.
Пройти тести з французької та іспанської мов можна у спеціальному онлайн-середовищі Львівського регіонального центру оцінювання якості освіти.
В УЦОЯО попереджають, що інтерфейс запропонованого тестувальника відрізняється від того, який буде на реальному НМТ, однак за структурою, типами завдань, тривалістю їх виконання демонстраційний варіант аналогічний вступному тесту.

В тестах з іноземних мов на реальному тестуванні не буде завдань з відкритою формою відповіді, як не буде і завдань з аудіювання. Тому їх немає і в демонстраційному варіанті тесту.
Також файли з демонстраційними варіантами тесту можна завантажити на свій пристрій.
Наразі в спеціальному онлайн-середовищі Львівського регіонального центру оцінювання якості освіти можна пройти демонстраційні тести з усіх предметів НМТ.
Як повідомляв Укрінформ, Міністерство освіти і науки України затвердило календарний план організації та проведення у 2023 році національного мультипредметного тесту (НМТ). Тестування проходитиме у дві сесії: основна: 5 червня – 23 червня; додаткова: 11–24 липня.
Реєстрація для участі в Національному мультипредметному тесті розпочнеться 3 квітня і триватиме до 3 травня.