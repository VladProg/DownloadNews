Кабінет Міністрів 10 травня ухвалив 2 постанови, які стосуються діяльності сервісних центрів Міністерства внутрішніх справ.

Про це повідомив у Фейсбуці заступник міністра внутрішніх справ Богдан Драп’ятий, передає Укрінформ.
За словами посадовця, один з прийнятих нормативних актів - «Про навчання водіїв та державну реєстрацію транспортних засобів у період дії воєнного стану в Україні» - має на меті забезпечити можливість громадянам, які переїхали тимчасово жити у інше місце (регіон), скласти практичний іспит у будь-якому сервісному центрі МВС, незалежно від того, де складено теоретичний іспит.
Постанова також має на меті забезпечити можливість навчання із теоретичної підготовки осіб, які проходять підготовку, перепідготовку і підвищення кваліфікації водіїв транспортних засобів за допомогою засобів інформаційно-комунікаційного зв’язку (Зум, Скайп тощо).
Передбачано також забезпечити можливість громадянам, які переїхали тимчасово жити в інше місце (регіон), отримати посвідчення водія у будь-якому територіальному сервісному центрі МВС, незалежно від місця складання іспитів.
Водночас скорочено термін навчання для майбутніх водіїв на категорії В (легкові автомобілі) та C1, C, С1Е, СЕ (вантажні з причепом) шляхом зменшення на 20% теоретичної частини.
Уряд також встановив можливість повернути свідоцтво про реєстрацію транспортного засобу, виданого за заявою його власника на ім’я особи, яка здійснює поїздку за кордон, упродовж десяти днів з дня повернення особи з-за кордону до будь-якого сервісного центру МВС.
Інший нормативний акт передбачає розподіл навчання у автошколі (навчальному закладі) на два етапи: теоретичну підготовку, за результатами якої заклад видаватиме слухачу відповідне свідоцтво, яке буде дійсне упродовж одного року, та практичне керування, за результатами якого заклад видаватиме слухачу свідоцтво про закінчення практичної підготовки, яке буде дійсне упродовж 2 років.
Водночас встановлено можливість видачі посвідчення водія та складання іспитів у будь-якому сервісному центрі МВС особам, у яких закінчився термін позбавлення права керування.
Допуск до навчання з практичного керування транспортними засобами надаватиметься лише після успішного складання теоретичного іспиту у сервісному центрі МВС.
За бажанням особи практична підготовка може здійснюватись у будь-якому закладі, незалежно від того, у якому закладі ця особа пройшла теоретичну підготовку.
При цьому скасовано внутрішній теоретичний іспит в автошколі - після проходження теоретичної підготовки складатиметься виключно внутрішній практичний іспит після завершення практичної підготовки.
Скласти практичний іспит можна буде у будь-якому територіальному сервісному центрі МВС.
Також передбачена можливість отримання платних номерних знаків для всіх транспортних засобів (наразі видача платних номерних знаків здійснюється виключно для легкових автомобілів).
Як повідомлялося, з 5 квітня сервісні центри МВС поновили надання послуги щодо замовлення індивідуальних номерних знаків.
Фото з відкритих джерел