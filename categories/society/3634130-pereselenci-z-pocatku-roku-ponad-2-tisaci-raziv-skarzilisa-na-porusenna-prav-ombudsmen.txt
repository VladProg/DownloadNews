Офіс Уповноваженого Верховної Ради з прав людини від початку року отримав понад 2 тисячі звернень від внутрішньо переміщених осіб про порушення їхніх прав. Найбільше - у сфері соціального захисту.

Про це повідомив омбудсмен Дмитро Лубінець під час доповіді в Медіацентрі Україна - Укрінформ.
"З початку 2022 року до нашої інституції надійшло 2087 звернень щодо порушень прав внутрішньо переміщених осіб. Найпоширенішими є порушення у сфері соціального захисту, це 40%. 30% склали порушення у сприянні реалізації прав ВПО. Решта - житлові питання, питання свободи пересування, право на освіту, пенсійне забезпечення", - поінформував він.
Як повідомлялося, станом на 8 грудня в Україні статус внутрішньо переміщених осіб мають 4,88 млн громадян, серед них 3,5 млн, що перемістилися після 24 лютого 2022 року.