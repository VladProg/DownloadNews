Кабінет Міністрів вніс зміни до Порядків виконання невідкладних робіт, пов’язаних із пошкодженням будівель і споруд та визначення шкоди та збитків, завданих Україні внаслідок збройної агресії російської федерації.

Про це повідомляє пресслужба Міністерства розвитку громад та територій, передає Укрінформ.
Як зазначається, відповідний проєкт постанови прийнятий під час засідання уряду 14 червня.

«Наразі перед громадянами та громадами, які постраждали внаслідок збройної агресії росії, стоїть питання, як правильно підтверджувати та фіксувати факт пошкодження або руйнації будівлі. Тому Уряд сьогодні прийняв важливе рішення, яким спростив порядок фіксації руйнувань та пошкоджень житлових будівель та споруд», – зауважив міністр розвитку громад та територій Олексій Чернишов.
Зокрема, змінами пропонується:


фіксувати пошкодження, зумовлені збройною агресією рф, будівель та споруд не лише приватної та комунальної форми власності, а також державної;


проводити обстеження пошкоджених об’єктів за рішенням уповноважених органів шляхом комісійного обстеження та/або технічного обстеження;


конкретизувати напрямки, за якими визнаються шкода та збитки об’єктів житлового фонду, житлово-комунального господарства та громадських будівель;


встановити примірну форму та зміст акту комісійного обстеження.


Надалі передбачається розроблення функціонала, який дозволить створювати акти комісійного обстеження в електронній формі на порталі «Дія».
Як повідомлялося, Верховна Рада 1 квітня ухвалила в першому читанні законопроєкт “Про компенсацію за пошкодження та знищення окремих категорій об'єктів нерухомого майна внаслідок бойових дій, терористичних актів, диверсій, спричинених військовою агресією російської федерації” ).