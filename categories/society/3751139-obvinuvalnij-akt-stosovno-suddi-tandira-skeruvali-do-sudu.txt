Прокурори направили до суду обвинувальний акт стосовно голови районного суду Київської області, який збив на смерть військовослужбовця Національної гвардії України.

Як передає Укрінформ, про це Київська міська прокуратура повідомила в Телеграмі.
Обвинувальний акт складений за ч. 3 ст. 286-1 (дорожньо-транспортна пригода у стані алкогольного сп'яніння, що спричинила смерть потерпілого) Кримінального кодексу України.
Слідством встановлено, що, керуючи автомобілем Lexus ES350 та просуваючись із істотним перевищенням допустимої швидкості руху, у стані алкогольного сп’яніння суддя здійснив наїзд на нацгвардійця, який перебував на блокпосту. У результаті ДТП потерпілий загинув на місці.
Обвинувальний акт у кримінальному провадженні переданий для розгляду по суті до Святошинського районного суду.
Фігуранту загрожує до десяти років ув'язнення з позбавленням права керувати транспортними засобами терміном до десяти років.
Як повідомляв Укрінформ, у ніч проти 26 травня голова Макарівського районного суду (Київська область) Олексій Тандир збив на смерть 23-річного бійця Національної гвардії на блокпосту в столиці.
Суддю затримали 27 травня Вища рада правосуддя надала згоду на його арешт. Того ж дня був обраний запобіжний захід у вигляді тримання під вартою до 21 липня без можливості внесення застави.
Експертиза показала, що в момент ДТП Тандир перебував у стані алкогольного сп’яніння.
Тримання судді під вартою було продовжено спочатку до 26 серпня, а потім до 9 вересня поточного року.