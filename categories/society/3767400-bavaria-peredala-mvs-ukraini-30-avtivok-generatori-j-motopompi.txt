Державне міністерство внутрішніх справ Баварії передало системі МВС України пакет гуманітарної допомоги, до якого ввійшли, зокрема, 30 автомобілів, генератори, мотопомпи й комунікаційне обладнання.

Як передає Укрінформ, про це повідомило МВС України.
Заступник міністра внутрішніх справ України Василь Тетеря під час свого виступу відзначив активний розвиток українсько-баварських відносин у сфері внутрішніх справ, зокрема з Державним МВС Баварії та Баварською Державною канцелярією.

Він висловив вдячність за надану підтримку і співпрацю.
"Вся ця техніка буде розподілена в системі внутрішніх справ: для прикордонників, найгвардійців, поліцейських. Сподіваємось, що ця допомога – не остання. Це для нас велика потужна підтримка", – зазначив Тетеря.


Заступниця керівника Бюро Вільної держави Баварія в Україні Анна Маслак зі свого боку уточнила, що в межах цього пакету допомоги підрозділам МВС України передані поліцейські та пожежні автомобілі, мотопомпи, аварійні генератори, спальні мішки, польові кухні й комунікаційне обладнання.


Найближчим часом, за її словами, надійде ще один пакет гумдопомоги у вигляді транспортних засобів.

"Вільна земля Баварія завжди була і є солідарною з Україною та українським народом. Саме тому в березні 2023 року було прийнято рішення Радою міністрів Баварії збільшити цей пакет допомоги від 5-ти до 10-ти мільйонів євро, щоб продовжувати надавати цільову підтримку Україні в цивільному секторі", – зауважила Маслак.

Як повідомлялося, початок двостороннього співробітництва між МВС України та Баварії закладений у квітні 1992 року шляхом підписання Спільної заяви про співробітництво. Також безпекові відомства взаємодіють у межах Постійної українсько-баварської робочої комісії.
Навесні 2022 року Баварія передала Україні 20 пожежних автомобілів, пожежну драбину-причіп та близько 160 палет із пожежним обладнанням. Усе це безоплатно передали українським колегам баварські пожежні частини.
У грудні того ж року баварський уряд вирішив виділити 5 млн євро на подальші поставки Україні гумдопомоги. На початку 2023 року із цих коштів були придбані аварійні електрогенератори, транспортні засоби, обладнання для пунктів обігріву й автомобілі пожежної охорони, щоб задовольнити найбільші потреби взимку.
Наприкінці березня Баварія прийняла на оздоровчий відпочинок 30 дітей працівників системи МВС України, загиблих, захоплених у полон або безвісти зниклих за особливих обставин.