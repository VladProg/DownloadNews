На тимчасово окупованих територіях України проходять процеси примусової паспортизації росії та відмова від українського громадянства ув'язнених.

Про це Східна правозахисна група повідомила в Фейсбуці, передає Укрінформ.
«Примусова паспортизація росії триває в місцях позбавлення волі на окупованих територіях України. Для тих ув’язнених, хто відмовився отримувати паспорти росії та відмовлятися від українського громадянства, передбачено покарання у вигляді переміщення ув'язненого у штрафний ізолятор», - ідеться в повідомленні.
Проте зазначається, що багато ув’язнених відмовляються від отримання паспорта росії, оскільки побоюються перегляду вироків за законами росії та збільшення вже одержаного покарання.
«На даний момент відомо, що в колоніях на окупованих територіях Луганської та Донецької областей репресії застосовані до 183 ув'язнених, яких помістили в ШІЗО», - додали в СПГ.
Як повідомляв Укрінформ, підозрюваний у воєнних злочинах президент росії володимир путін підписав указ, що дозволяє депортувати жителів тимчасово окупованих територій України, які не взяли громадянство рф. Указ передбачає, що громадяни України або власники "паспортів" маріонеткових "днр", "лнр" мають або стати громадянами росії, або заявити, що не бажають цього робити. Ті, хто обере другий варіант, з 1 липня 2024 року вважатимуться іноземцями і, відповідно, можуть бути депортовані.