До надання соціальних послуг в період воєнного стану можуть залучатися волонтери та некваліфіковані працівники.

Про це повідомляє Міністерство соціальної політики України в Фейсбуці, передає Укрінформ.
«Для того, щоб під час війни розширити можливості для людей отримувати соціальні послуги, уряд спростив критерії діяльності надавачів соціальних послуг на час воєнного або надзвичайного стану», — йдеться в повідомленні.
Зокрема, дозволено залучати до надання соціальних послуг, в тому числі притулку або стаціонарного догляду, працівників і волонтерів, які не мають документів, що підтверджують їхній фаховий рівень. Також не буде братися до уваги наявність або відсутність фінансової заборгованості.
Зазначається, що надавачі окремих соціальних послуг, які мають відповідати спеціальним критеріям, повинні підготувати та облаштувати укриття для отримувачів послуг та персоналу.
Також уряд включив волонтерів до кола суб’єктів, які можуть виявляти осіб у складних життєвих обставинах.
Як повідомлялося, люди похилого віку та люди з інвалідністю під час воєнного стану зможуть отримати життєво необхідні соціальні послуги, в тому числі притулку або стаціонарного догляду, за заявою, а відповідні рішення уповноважені органи або надавачі послуг прийматимуть протягом 1 доби. Відповідне рішення уряд ухвалив 7 травня.