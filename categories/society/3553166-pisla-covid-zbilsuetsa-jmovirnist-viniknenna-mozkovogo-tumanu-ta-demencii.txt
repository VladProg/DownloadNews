Дослідження Оксфордського університету показало, що через два роки після захворювання на COVID-19 діагнози «мозковий туман», деменція та епілепсія зустрічаються частіше, ніж після респіраторних інфекцій.

Про це повідомляє ВВС, передає Укрінформ.
Як зазначається, в дослідженні розглядалися ризики 14 різних захворювань у 1,25 мільйона пацієнтів через два роки після того, як вони перенесли COVID-19. Потім вони порівнювалися з групою з 1,25 мільйона людей, які перенесли респіраторні інфекції.
Вчені виявили, що в групі людей, які перехворіли на COVID-19, порівняно з іншою контрольною групою спостерігалося більше випадків деменції, інсульту та «мозкового туману» у пацієнтів віком від 65 років, «мозкового туману» серед людей вікової групи від 18 до 64 років, а також епілепсії та психозів у дітей віком до 18 років.
До прикладу, ризик розвитку епілепсії у дітей, котрі перехворіли на COVID-19, становив 260 на 10 000 порівняно із 130 на 10 000 серед тих, хто переніс іншу респіраторну інфекцію.
Професор Пол Харрісон, провідний автор дослідження з кафедри психіатрії Оксфордського університету, назвав тривожним той факт, що такі розлади, як деменція та судоми, частіше діагностуються після COVID-19 навіть через два роки.
Водночас, за його словами, випадки депресії та тривоги після COVID-19 були короткочасними і не спостерігалися у дітей.
Також дослідження Оксфордського університету показало, що віддалені ризики для мозку та психічного здоров’я у людей, що перенесли більш легкий варіант штаму COVID-19 Омікрон, були приблизно однаковими порівняно з тими пацієнтами, які перенесли більш складний варіант – Дельта.
Як повідомляв Укрінформ, у Всесвітній організації охорони здоров’я заявили про те, що Європу чекає непроста осінь та зима у зв’язку з пандемією COVID-19.