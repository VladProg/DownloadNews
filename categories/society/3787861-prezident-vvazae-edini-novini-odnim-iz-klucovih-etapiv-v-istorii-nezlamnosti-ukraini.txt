Президент України Володимир Зеленський з нагоди Дня працівників радіо, телебачення та зв’язку провів онлайн-зустріч із представниками українських засобів масової інформації, залученими до роботи телемарафону «Єдині новини».

Як повідомляє Укрінформ із посиланням на сайт глави держави, він привітав медійників зі святом і подякував за складну й дуже важливу роботу, яка буває небезпечною.
«Вважаю, що «Єдині новини» є одним із ключових проєктів, які ви створили, і одним із ключових етапів в історії незламності нашої держави, одним із ключових чинників деокупації територій, які були захоплені з початку повномасштабного вторгнення РФ. Ви допомогли людям об’єднатися – своїм об’єднанням, своєю роботою», – сказав він.

Зеленський наголосив, що нині важливо не втратити здобуте й міцний моральний дух, щоб зберегти внутрішню силу України.
«Це дуже важливо для нашого народу, для чистоти інформації, боротьби з дезінформацією та будь-якими фейками», – переконаний Президент.
Як зазначив глава держави, медіа нині чи не найбільше впливають на єдність суспільства. ЗМІ дають можливості для відкритого діалогу з громадянами та відповідального обговорення проблемних питань, які нині турбують людей.
«Ми маємо допомагати людям боротися за Україну, залишатися в Україні, працювати, думати про майбутнє», – наголосив Зеленський.

Президент відзначив важливість якнайбільшого поширення у світі інформації про успіхи України в цій війні та історій про героїзм і боротьбу українців за свою свободу.
За словами Зеленського, він як Президент використовує всі інструменти, зокрема й майданчики західних ЗМІ, щоб Україну чули й бачили за кордоном, щоб про нашу державу не забували й продовжували їй допомагати.
Також під час зустрічі порушувалося питання складнощів у роботі кореспондентів на фронті. Президент обговорив із журналістами можливі формати роботи, які дали б змогу максимально висвітлювати ситуацію на полі бою та водночас відповідали б застереженням щодо безпеки та нерозповсюдження чутливої інформації.
«Я дуже зацікавлений у вашій роботі. Тому що вважаю: єдине, що може сьогодні пробити завісу новин із Близького Сходу, що може зацікавити світ, – це демонстрація того, що в нас відбувається на полі бою. Бо це буде унікальний контент», – сказав він.

Зеленський наголосив, що високо цінує роботу тих, хто нині працює в Україні і в кадрі, і поза кадром.
«Дякую вам за вашу роботу. Я відмітив гострі питання, які ви порушуєте. Спробуємо їх розв’язати. Інформація сьогодні дуже важлива», – підсумував глава держави.
Як повідомлялося, 16 листопада в Україні відзначається День працівників радіо, телебачення та зв’язку.
Фото: ОП