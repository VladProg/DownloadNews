Верховна Рада найближчим часом може ухвалити комплекс документів щодо реформування військово-лікарських комісій.

Про це повідомив народний депутат, член Комітету Верховної Ради з питань нацбезпеки, оборони та розвідки, представник Президента у ВР Федір Веніславський під час пресконференції в Медіацентрі Україна-Укрінформ.
«Я думаю, що механізми, які удосконалять і діяльність військово-лікарських комісій, і загалом військово-медичне забезпечення військовослужбовців, мають всі шанси найближчим часом бути ухваленими», - зазначив він.
Веніславський пояснив, що питанням діяльності військово-лікарських комісій, удосконалення діяльності ТЦК та СП займається робоча група на базі профільного комітету, яка інтенсивно працює.
Водночас політик нагадав, що Рада ухвалила відповідні законодавчі зміни, які на наразі вже діють, серед них - запровадження електронних черг під час проходження ВЛК, розширення мережі лікувальних закладів, де військовослужбовці можуть пройти комісію.
«Наш комітет і робочі групи працюють в різних напрямках, щоб з'ясувати, які є проблеми в законодавчому регулюванні в тій чи іншій сфері та усунути їх», - резюмував представник Президента у ВР.
Як повідомляв Укрінформ, у військових поліклініках уже доступна електронна черга на військово-лікарську комісію для всіх військовослужбовців.