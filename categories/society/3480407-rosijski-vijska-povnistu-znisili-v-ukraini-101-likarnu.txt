В Україні російські війська повністю знищили 101 лікарню, ворог розстріляв чи захопив майже 200 машин швидкої допомоги.

Як передає Укрінформ, про це Міністерство охорони здоров'я України повідомляє у Фейсбуці.
“Вже 77 днів поспіль російські терористи обстрілюють житлові квартали та цивільні об’єкти. Снаряди та ракети окупантів поцілили у 600 українських медзакладів. 101 лікарня знищена вщент без можливості відновлення”, - ідеться в повідомленні.
Також російські військові зруйнували 450 аптек. Майже 200 автомобілів екстреної медичної допомоги розстріляно чи захоплено ворогом.
У МОЗ нагадали, що за кожною цією цифрою — життя українця, життя того, хто вчасно не доїхав до лікарні, або кому не було куди їхати, або того, кого не пропустили російські військові, і він не зміг вчасно отримати допомогу.
У МОЗ наголосили, що російська федерація нехтує всіма нормами та конвенціями міжнародного права.
Як повідомляв Укрінформ, 6 травня Міністерство охорони здоров'я України закликало міжнародні фармацевтичні компанії скоротити асортимент ліків, які ввозять до російської федерації, адже доходи аптек надходять до бюджету країни-агресора.