Чехія від початку повномасштабного вторгнення російської федерації на територію України прихистила понад 140 тисяч українців.

Як передає Укрінформ із посиланням на Телеграм ВР, перша заступниця Голови Верховної Ради України Олена Кондратюк у Празі побувала у найбільшому в країні центрі прийому тимчасових переселенців з України.

« Зараз через нього щодня проходить близько 700 людей, а загалом було прийнято понад 30 000 українців, які рятувалися від війни. Діяльність центру фінансується мерією Праги. Чехія прихистила понад 140 тисяч наших громадян», - зазначила Кондратюк.


За її словами, найбільше їх прибуло зі сходу та півдня України. Тимчасові переселенці з України безплатно отримують повне медичне страхування, таке саме як і громадяни Чехії. Також українським громадянам безплатно надається мобільний зв’язок, а при пред’явленні паспорта — послуги залізниці та міського транспорту.


«Вдячна мерії Праги, волонтерам і колективу Центру за щиру турботу і допомогу нашим громадянам. Тут українці почувають себе захищеними та не покинутими наодинці зі своїми труднощами», - підкреслила Кондратюк.
Як повідомлялося, за останніми даними Управління Верховного комісара ООН у справах біженців (УВКБ), з України за кордон через війну виїхало вже майже сім мільйонів осіб.