Потенційний ризик захворіти внаслідок війни на такі психічні розлади, як депресія і посттравматичний стрес, мають понад 8,5 млн українців.

Про це заявив експерт штаб-квартири ВООЗ у Женеві, співголова Референтної групи із психічного здоров'я та психосоціальної підтримки Фамі Ханна на брифінгу в Укрінформі у п’ятницю.
«У нас є певні оцінки щодо кількості населення, яке страждає під час війни та надзвичайних ситуацій, - це кожен п’ятий. Це означає, що сьогодні в Україні 8,5 млн людей потенційно перебувають під ризиком психічних розладів, таких як депресія, посттравматичний стрес», - сказав Ханна.
Він додав, що мешканці звільнених населених пунктів, які перебували під російською окупацією, належать у цьому сенсі до найвразливіших верств населення.
«У нас є фахівці, які готові допомогти таким людям. Вони повинні бути у пріоритеті», - зазначив експерт.
Як повідомлялося, перша леді України Олена Зеленська наприкінці травня ініціювала Національну програму психічного здоров’я та психосоціальної підтримки, яка має на меті допомогти громадянам подолати стрес, пов’язаний із війною, та наслідки пережитих травматичних подій, запобігти розвитку психічних розладів. Розробку та впровадження програми координує Міністерство охорони здоров’я у тісній взаємодії з українськими та іноземними фахівцями. Ініціатива реалізується за підтримки Всесвітньої організації охорони здоров’я.