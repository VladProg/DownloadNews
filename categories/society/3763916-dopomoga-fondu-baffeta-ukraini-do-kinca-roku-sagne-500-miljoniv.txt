Допомога Україні від фонду американського бізнесмена й філантропа Говарда Баффета до кінця цього року сягне близько 500 мільйонів доларів США.

Як передає Укрінформ, про це він заявив в інтерв’ю Reuters.
Баффет, який вже відвідував постраждалі від війни райони України під час поїздок, очікує, що підтримка його фонду країні досягне близько 500 мільйонів доларів США до кінця цього року. Його фонд допомагає фермерам, гуманітарним організаціям з розмінуванням, а також у розподілі генераторів, зведенні понтонних мостів, відправляє їжу та продуктові набори вздовж лінії фронту.
Він також висловив думку, що Сполучені Штати та Європа мають збільшити допомогу Україні, аби вона завершила перемогою цю війну проти Росії.
«Це жорстка боротьба, але я думаю, що вона доходить до того (моменту – ред.), що дозволити війні затягнутися буде величезною помилкою. Я вважаю, що США і Європа повинні активізуватися ще більше, і допомогти Україні виграти цю війну і покласти їй край» , - сказав він.
За словами Баффета, допомога Україні триватиме й надалі.
«Люди повинні зрозуміти, що ми віддані Україні, ми нікуди не йдемо, ми не сповільнюємося, ми прискоримо темп, якщо це те, що нам буде потрібно зробити», – додав бізнесмен.
Як повідомляв Укрінформ, Президент Володимир Зеленський обговорив із американським бізнесменом і філантропом Говардом Баффетом допомогу Україні.
Фото: Getty Images