Головнокомандувач Збройних сил України Валерій Залужний попередив, що невідомі від його імені надсилають повідомлення провокаційного характеру.

Як передає Укрінформ, про це Залужний повідомив у Телеграмі.
«Змушений звернути вашу увагу на інформаційну гігієну. Отримав інформацію, що хтось, використовуючи моє ім'я, надсилає особисті повідомлення певним відомим людям із проханнями та пропозиціями дискредитуючого та провокаційного характеру», - заявив він.
Головнокомандувач ЗСУ закликав не довіряти змісту повідомлення.
«Наголошую: акаунт @Zaluzhniy_ua у Telegram мені не належить, як і будь-які інші облікові записи під іменем «Валерій Залужний» тощо. Усі вони – фейкові», - заявив він.
Як підкреслив Залужний, єдиний канал, де він інформує суспільство про роботу на своїй посаді - Головнокомандувач ЗСУ (верифікований). «Принагідно залишаю посилання на офіційні сторінки у Facebook та Х», - додав він.
Як повідомляв Укрінформ, Головне управління розвідки Міністерства оборони України попередило, що спецслужби Російської Федерації підготували інформаційну атаку проти міністра оборони України Рустема Умєрова.