Верховна Рада продовжила до 30 квітня 2023 року закупівлі міжнародними організаціями ліків для України.

Відповідний закон № 6416 ухвалило 266 народних депутатів, передає Укрінформ.
Зокрема, народні депутати внесли зміни до закону «Про публічні закупівлі», якими відтермінували дію цього закону до 30 квітня 2023 року для випадків, якщо предметом закупівлі є товари і послуги, що підлягають закупівлі відповідно до угод , які укладає МОЗ України із спеціалізованими організаціями, що здійснюють закупівлі.
Окрім цього, законом вносяться зміни до закону «Про внесення змін до деяких законів України щодо забезпечення своєчасного доступу пацієнтів до необхідних лікарських засобів та медичних виробів шляхом здійснення державних закупівель із залученням спеціалізованих організацій, які здійснюють закупівлі», що дозволять продовжити дію цього закону ще на один рік, а саме до 30 квітня 2023 року.
Відповідно на такий період буде продовжено дію окремих норм закону України «Про лікарські засоби» щодо особливостей державної реєстрації лікарських засобів, які підлягають закупівлі за результатами закупівельної процедури, проведеної спеціалізованою організацією, та закону України «Про засади державної мовної політики» щодо особливостей маркування лікарських засобів, медичних виробів, які підлягають закупівлі за результатами закупівельної процедури, проведеної спеціалізованою організацією, та вимог до інструкції про застосування таких лікарських засобів, медичних виробів.