Перша заступниця міністра закордонних справ України Еміне Джапарова просить зарубіжних партнерів прийняти у своїх країнах жінок та родичок українців, які перебувають у російському полоні, аби вислухати їхні історії і допомогти врятувати їхніх рідних.

Про це вона заявила у відеозверненні до учасників конференції високого рівня у Фінляндії, присвяченій просуванню гендерної рівності шляхом феміністичної зовнішньої політики, передає Укрінформ з посиланням на пресслужбу МЗС.
Джапарова розповіла про жінок-воїнів, які захищають Україну на передовій, і привернула увагу міжнародної спільноти до проблем жінок, які перебувають у російському полоні, а також дружин, сестер, матерів українських воїнів, які борються за звільнення своїх рідних.
«Я зустрічаюся з ними регулярно, як і сьогодні. Разом із кількома десятками жінок ми обговорили, що українська дипломатична служба може зробити більше, щоб поширити їхній важливий голос. Дозвольте мені скористатися цією можливістю, щоб попросити вас прийняти їх у своїх країнах і послухати їхні історії. Щоб допомогти нам врятувати їхніх родичів», – зазначила перша заступниця міністра.
Окрему увагу вона привернула до ситуації в тимчасово окупованому Криму, де кримськотатарські жінки переживають надскладні часи, Джапарова розповіла, що росія викрадає їхніх чоловіків, катує, саджає в тюрми, незаконно забирає в армію, а ті жінки, які стають на їхній захист, піддаються переслідуванням.
У цьому зв'язку Джапарова наголосила, що лише покарання російських воєнних злочинців зможе відновити справедливість та захистити жінок та дівчат по всьому світу.
Перша заступниця міністра також розповіла про досягнення МЗС України у просуванні гендерної рівності.
«Сьогодні 47% моїх колег в апараті міністерства – це жінки. Ми пишаємося нашими чотирнадцятьма жінками-амбасадорками. У 2018 році їх було лише 6», – зазначила Джапарова.
Конференція «Розуміння феміністичної зовнішньої політики» тривала 15-16 листопада у Гельсінкі. Захід організувало Міністерство закордонних справ Фінляндії. У ньому взяли участь посадовці з Фінляндії, Іспанії, Канади, Люксембургу, Тунісу та інших держав, а також представники міжнародних організацій та правозахисники.