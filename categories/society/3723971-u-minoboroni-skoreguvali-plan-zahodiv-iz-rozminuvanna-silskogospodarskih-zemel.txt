У Міністерстві оборони відбулося засідання Національного органу з питань протимінної діяльності, під час якого розглянули питання корегування плану заходів із розмінування земель сільськогосподарського призначення.

Як передає Укрінформ, про це в Телеграмі повідомляє перший заступник міністра оборони України Олександр Павлюк.
«Провели засідання Національного органу з питань протимінної діяльності. Разом з першим віцепремʼєр-міністром - міністром економіки Юлією Свириденко та представниками профільних міністерств розглянули питання корегування плану заходів із розмінування земель сільськогосподарського призначення. Також на засіданні було уточнено перелік населених пунктів для проведення нетехнічного обстеження, подальшого маркування та здійснення заходів технічного обстеження, розмінування (очищення)», - повідомив Павлюк.
Як зазначається, також обговорили створення національної програми з питань протимінної діяльності, а також визначили подальші кроки, які необхідно здійснити для належної роботи системи визнання професійної кваліфікації за робітничою професією «сапер з розмінування» для фахівців протимінної діяльності, які здобули неформальну освіту за зазначеним напрямом.

Як повідомляв Укрінформ, військовослужбовці-сапери з 3 по 9 червня на звільнених від росіян територіях України обстежили 1524 га місцевості та знешкодили більш як 1100 вибухонебезпечних предметів.