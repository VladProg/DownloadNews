Простежується збільшення кількості дописів українською мовою у соціальних мережах в порівнянні з попередніми роками.

Про це повідомив керівник аналітичного відділу Центру контент-аналізу Сергій Стуканов під час презентації дослідження «Українська мова в українських ЗМІ та у соціальних мережах», що відбулась в Укрінформі.
«Станом на жовтень 2023 року майже половина дописів, а саме 49%, у популярних соціальних мережах робляться українською», - поінформував він.

За словами експерта, українська мова продовжила зміцнення свого становища в українському сегменті соціальних мереж.
Водночас 51% дописів дотепер пишуться російською мовою, але її позиції значною мірою забезпечуються завдяки тимчасово окупованим територіям та російським соціальними мережам.
Стуканов зауважив, що, порівнюючи ситуацію у 2020, 2022 та 2023 роках, спостерігається значне зростання використання української мови у соцмережах.

Зокрема, у 2020 році кількість україномовних дописів становила 16%, у 2022 - 37%, а зараз - майже половину.
За результатами дослідження, три найпопулярніші в Україні західні соціальні мережі — Instagram, Twitter (Х) та Facebook — зазнали рішучої українізації.
У Instagram 93,2% дописів користувачі роблять українською, у Twitter (Х) - 80,9%, у Facebook - 77,2%. Також за останній рік суттєво українізувався TikTok, де частка дописів українською мовою збільшилась вдвічі (60,7%). Водночас істотно посилила свої позиції українська мова і в YouTube (44,2%).

На російських заборонених платформах VK та ОK частка використання української мови становить 6,7% та 1% відповідно.
Для аналізу були зібрані дописи з поширених в Україні іноземних соціальних мереж Facebook, Twitter (Х), Instagram, YouTube, TikTok, в тому числі й із заборонених, але дотепер використовуваних російських платформ - VK та ОK.

Експертами було підраховано частоту вживання в кожній соцмережі пар слів (лексем), які мають відмінні корені в українській та російській мовах.
Всього було зібрано та проаналізовано 1,17 млн дописів, які містили лексеми та були написані в період з 20 вересня по 20 жовтня 2023 року користувачами, що вказали у профілі Україну своїм місцем перебування.