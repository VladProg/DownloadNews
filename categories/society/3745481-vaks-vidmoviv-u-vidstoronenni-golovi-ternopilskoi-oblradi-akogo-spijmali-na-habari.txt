Апеляційна палата Вищого антикорупційного суду остаточно відмовила у відстороненні від посади голови Тернопільської обласної ради Михайла Головка, викритого у вимаганні й одержанні хабаря від бізнесмена-волонтера.

Як передає Укрінформ, про це Спеціалізована антикорупційна прокуратура повідомила в Телеграмі.
"Прокурор наголошував на обґрунтованості підозри та наявності ризиків, пов'язаних з перебуванням указаної особи на посаді, оскільки інкримінований злочин тісно пов'язаний із займаною підозрюваним посадою, однак апеляційна інстанція залишила без змін рішення слідчого судді, яким відмовлено у застосуванні відсторонення від посади", – зауважили в САП.
Повідомляється, що стосовно підозрюваного продовжує діяти запобіжний захід у вигляді застави із покладенням процесуальних обов'язків, визначених слідчим суддею.
Рішення суду Апеляційної палати ВАКС є остаточним.
Як повідомляв Укрінформ, 26 червня голові Тернопільської облради і двом заступникам очільника Тернопільської обласної військової адміністрації оголосили підозру за вимагання у підприємця-волонтера хабаря розміром близько 2,4 млн гривень.
Суд обрав очільнику облради запобіжний захід у вигляді тримання під вартою з можливістю внесення 805 тисяч гривень застави. Уже наступного дня вказана сума була внесена – і посадовець вийшов на волю.
У липні САП звернулася до Вищого антикорупційного суду з клопотанням про відсторонення Головка від обійманої посади, проте задоволене воно не було.
У результаті прокурор подав на рішення ВАКС апеляційну скаргу.