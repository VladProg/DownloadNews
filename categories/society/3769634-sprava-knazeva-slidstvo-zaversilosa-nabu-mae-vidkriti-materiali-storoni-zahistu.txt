Слідство у справі стосовно ексголови Верховного суду Всеволода Князєва завершено, детективи НАБУ мають відкрити матеріали справи стороні захисту для ознайомлення.

Як передає Укрінформ, про це Спеціалізована антикорупційна прокуратура повідомила у Фейсбуці.
3 жовтня прокурор САП прийняв рішення про завершення досудового розслідування у справі стосовно ексголови Верховного суду, підозрюваного в одержанні неправомірної вигоди в особливо великому розмірі. Дії особи кваліфіковані за ч. 4 ст. 368 Кримінального кодексу України. Детективам НАБУ надано доручення відкрити матеріали справи стороні захисту для ознайомлення.
Як нагадали у САП, у 2002 році український бізнесмен придбав 40,19% акцій гірничо-збагачувального комбінату у чотирьох компаній. 18 років потому колишні акціонери звернулися до господарського суду з позовом, щоб визнати договір купівлі-продажу цінних паперів недійсним та повернути собі акції ГЗК. Проте, суд відмовив у задоволенні вимог.
У 2022 році апеляційний суд скасував рішення першої інстанції та визнав недійсним договір купівлі-продажу цінних паперів.
Аби не допустити втрату акцій, на початку березня 2023 року бізнесмен вступив у змову з адвокатом «бекофісу» у Верховному суді. Протягом березня-квітня 2023 року бізнесмен передав адвокату 2,7 млн доларів США (1,8 млн доларів – суддям Верховного суду, решта – як оплата посередницьких послуг). 19 квітня 2023 року Верховний суд ухвалив рішення на користь бізнесмена.
Під час слідчих дій НАБУ і САП задокументували передачу й отримання двома траншами 1,8 млн доларів. Під час отримання другого траншу у 450 тисяч доларів 15 травня 2023 року голову ВС і адвоката викрили «на гарячому».
Як зауважили у САП, матеріали стосовно адвоката виділені в окреме провадження.
Як повідомляв Укрінформ, 15 травня НАБУ заявило про викриття масштабної корупції у Верховному суді України. Правоохоронці затримали тодішнього голову ВС Князєва.
Під час пленуму Верховного суду 140 суддів підтримали висловлення Князєву недовіри. Також була ухвалена постанова пленуму про припинення повноважень голови ВС.
18 травня Вища рада правосуддя дала дозвіл на утримання Князєва під вартою.
Того ж дня ВАКС обрав ексголові Верховного суду запобіжний захід у вигляді тримання під вартою з можливістю внесення 107,3 млн грн застави. У подальшому Апеляційна палата ВАКС зменшила суму застави спочатку до 75 млн грн, а згодом до 55 млн грн.
7 вересня ВАКС продовжив термін тримання під вартою колишнього голови ВС до 16 жовтня з можливістю внесення 55 млн гривень застави.
26 вересня Апеляційна палата Вищого антикорупційного суду залишила Князєва у СІЗО, але зменшила заставу до 45 млн грн.