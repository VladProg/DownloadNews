Верховна Рада ухвалила Закон “Про внесення змін до деяких законів України щодо зареєстрованого місця проживання неповнолітніх осіб на період тимчасової окупації російською федерацією території України”.

Про це повідомив народний депутат України від парламентської фракції “Голос” Ярослав Железняк у Телеграмі, передає Укрінформ.
За його словами, відповідне рішення підтримали 301 народний депутат.
Законодавчим актом вносяться зміни, згідно з якими на період тимчасової окупації росією території України зареєстрованим місцем проживання неповнолітніх осіб вважається зареєстроване місце проживання їх батьків або інших законних представників чи одного з них, із ким проживає неповнолітня особа.
Передбачається, що ухвалення документа дозволить захистити неповнолітніх осіб.
Як повідомлялося, Верховна Рада 24 лютого ухвалила в першому читанні урядовий проєкт закону "Про внесення змін до деяких законів України щодо зареєстрованого місця проживання неповнолітніх осіб на період тимчасової окупації російською федерацією території України" (№8092).