Інженеру одного з держпідприємств, яке входить до складу державного концерну “Укроборонпром”, повідомили про підозру за заперечення збройної агресії рф.

Як передає Укрінформ, про це повідомляє Офіс генпрокурора.
За процесуального керівництва Спеціалізованої прокуратури у військовій та оборонній сфері Офісу генпрокурора повідомлено про підозру інженеру-технологу одного з державних підприємств, яке входить до ДК “Укроборонпром”, за фактом виправдовування, визнання правомірною та заперечення збройної агресії рф проти України (ч. 2, 3 ст. 436-2 Кримінального кодексу України).
За даними слідства, підозрюваний з березня у Телеграмі поширював серед своїх колег інформаційні повідомлення, в яких виправдовував російську агресію. Він висловлював думки про правомірність дій загарбників для “захисту населення Луганської та Донецької областей”.
Під час обшуку за місцем проживання підозрюваного виявлено та вилучено комп’ютерну техніку, мобільні телефони, електронні носії інформації, на яких міститься службова документація держпідприємства, копії службових документів, походження яких встановлюється, а також предмети, схожі на вогнепальну зброю з набоями.
Правоохоронці затримали підозрюваного. Суд обрав йому запобіжний захід.
Досудове розслідування у кримінальному провадженні здійснює Головне слідче управління Служби безпеки України за матеріалами Департаменту захисту національної державності СБУ. Встановлюється причетність інших співробітників держпідприємства до вчинення аналогічних кримінальних правопорушень.
Як повідомляв Укрінформ, 27 червня СБУ поінформувала про припинення діяльності у Черкаській області чотирьох осіб, які пропагували прокремлівські погляди і підтримували збройну агресію росії.