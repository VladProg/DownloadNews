Станом на сьогодні в Польщі перебуває до 1,8 млн утікачів від повномасштабної війни, яку росія розв’язала проти України 24 лютого.

Про це в ефірі Польського радіо повідомив голова канцелярії прем’єр-міністра Польщі Міхал Дворчик, передає Укрінформ.
“Ми приймаємо (українців – ред.), в Польщі зараз є від 1,5 до 1,8 млн біженців з України”, - повідомив Дворчик.
За його словами, польська влада надала українцям, які після 24 лютого прибули до країни, більшість прав, які мають громадяни Польщі. Йдеться про медичне обслуговування, соціальні пільги, доступ до ринку праці.
“Безперечно, у цій драматичній ситуації видно надзвичайний настрій, надзвичайний характер польсько-українських відносин. З одного боку, війна, яка є драмою, але з іншого боку, важко не помітити позитивного зближення, посилення теплих почуттів між поляками та українцями”,- наголосив голова канцелярії прем’єра Польщі.
З 24 лютого, коли росія розв’язала повномасштабну війну проти України, кордон у напрямку Польщі перетнули з України понад 3,1 млн осіб.
Як відомо, Польща стала головним логістичним хабом для отримання Україною гуманітарної та військової допомоги.
За попередніми оцінками, загалом в Польщі може перебувати приблизно 3,5 млн громадян України.