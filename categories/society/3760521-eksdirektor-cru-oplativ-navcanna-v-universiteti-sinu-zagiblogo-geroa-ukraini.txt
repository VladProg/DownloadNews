Колишній директор ЦРУ Девід Петреус оплатив навчання в університеті сину загиблого українського Героя Олега Сніцара.

Як передає Укрінформ, про це повідомив Американський університет у Фейсбуці.
Минулого тижня в університеті відбулася зустріч студентів, друзів та партнерів закладу з генералом Девідом Петреусом, провідним світовим експертом з питань глобальної безпеки та великим другом України, на якій генерал Петреус поділився думками щодо успіхів України у воєнному протистоянні з РФ.
"Ми вдячні генералу не лише за його думки, а й за щедру підтримку стипендійного фонду для дітей загиблих Героїв, створеного за ініціативи президента АЮК Дена Райса", - йдеться у повідомленні.

Генерал Петреус не лише повністю оплатив вартість навчання, а й став ментором Арсена Сніцара, студента АЮК, сина загиблого Героя. Батько Арсена – Олег Володимирович – один з військовослужбовців, які віддали своє життя, захищаючи Україну.
Під час заходу генерал-майор Владислав Клочков, начальник Головного управління морально психологічного забезпечення ЗСУ передав Арсену «Хрест хоробрих», яким посмертно нагороджено його батька.
Під час вручення нагороди генерал Петреус зазначив: "Ми усі тепер маємо великий моральний обов’язок піклуватися про дітей загиблих патріотів. Найкращий спосіб полегшити тягар війни для їхніх родин — це надати можливість їхнім синам та донькам здобути якісну освіту. Впевнений, що цього точно хотіли б їхні загиблі батьки".
Мета стипендійного фонду — надати можливість дітям загиблих Героїв здобути якісну американську вищу освіту в Україні.
Як повідомлялося, ексдиректор ЦРУ Петреус очікує на ланцюгову реакцію від прогресу ЗСУ.
Фото: American University Kyiv