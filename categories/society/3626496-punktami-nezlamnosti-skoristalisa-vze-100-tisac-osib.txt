Упродовж останніх двох тижнів "пунктами незламності" скористалися вже 100 тисяч осіб.

Про це на брифінгу повідомив заступник керівника Офісу Президента Кирило Тимошенко, передає кореспондент Укрінформу.
“Пунктами незламності" за останні два тижні скористалися вже 100 тисяч осіб. Станом на сьогодні облаштовано 5248 пунктів”, — зазначив Тимошенко.
За його словами, 4098 пунктів облаштовані силами обласних військових адміністрацій у співпраці з громадами, функціонування 1028 пунктів забезпечено силами Державної служби з надзвичайних ситуацій.

Відео: Офіс Президента України
Заступник керівника ОП наголосив, що всі точки забезпечені генераторами. У "пунктах незламності" в разі тривалого відключення електроенергії чи тепла кожен громадянин зможе зігрітися та вийти на зв’язок із рідними.
Як повідомлялося, Президент Володимир Зеленський заявляв, що «пункти незламності», які почали діяти по всій Україні в умовах знеструмлення внаслідок ракетних ударів рф, функціонуватимуть цілодобово та безкоштовно як місця тимчасового перебування.