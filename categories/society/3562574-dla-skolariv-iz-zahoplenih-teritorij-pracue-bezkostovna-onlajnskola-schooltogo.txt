Для українських школярів, що перебувають на тимчасово захоплених територіях, є можливість безкоштовно навчатися в онлайн-школі SchoolToGo.

Про це повідомляє Міністерство освіти та науки, передає Укрінформ.
"Онлайн-школа для українських учнів SchoolToGo запрошує на безкоштовне навчання учнів 1-11 класу, які перебувають на тимчасово окупованих територіях. Весь освітній процес відбувається на інтерактивній платформі, де діти мають цілодобовий доступ до матеріалів уроків, які готують вчителі", - йдеться у повідомленні.
Зазначається, що школа має три різних формати навчання, у яких кожен зможе знайти для себе потрібний варіант: і учні на тимчасово окупованих територіях, і діти, що перебувають в Україні або за кордоном та потребують якісної освіти та нових знань.
Уроки стартують 5 вересня.
SchoolToGo – це українська онлайн-школа за кордоном. Заклад проводить онлайн-уроки за українською шкільною програмою та надає психологічну підтримку батькам та дітям. Наприкінці навчального року школа видає документ про освіту державного зразка.
Як повідомлялося, МОН і ЮНІСЕФ започатковують ініціативу «Спільно до навчання», щоб підтримати дітей у новому навчальному році.