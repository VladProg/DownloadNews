Упродовж останніх шести місяців після початку повномасштабної російської агресії українці змінили історію, світ і змінилися самі, дали людству надію на справедливість.

Про це заявив Президент Володимир Зеленський у зверненні з нагоди Дня Незалежності, повідомляє Укрінформ.
«Пів року тому росія оголосила нам війну. 24 лютого вся Україна почула вибухи й постріли. І 24 серпня не мала почути слів «з Днем Незалежності». 24 лютого нам казали: у вас немає шансів. 24 серпня ми кажемо: з Днем Незалежності, Україно! За ці шість місяців ми змінили історію, змінили світ і змінилися самі», - сказав глава держави.
Він підкреслив, що українці тепер точно знають, хто нам брат і друг, а хто - навіть не випадковий знайомий, хто не втратив своє ім’я та репутацію, а хто переживав, щоб терористи зберегли обличчя, кому ми насправді не потрібні, а де для нас двері відкриті.
«Ми зрозуміли, хто є хто. А весь світ дізнався, хто такі українці. І що таке Україна. Більше ніхто не скаже про неї: це десь там, біля росії», - підкреслив Президент.

Він переконаний, що за цей час українці почали поважати себе, зрозуміли, що "попри будь-яку допомогу й підтримку ніхто, крім нас, не вигризатиме нашу незалежність", і об’єдналися.
«Український народ і його мужність надихнули весь світ. Дали людству нову надію, що справедливість не покинула наш цинічний світ остаточно. І в ньому все ще перемагає не сила, а правда. Не гроші, а цінності. Не нафта, а люди», - заявив Зеленський.
За його словами, COVID-19 яскраво показав: кожен сам за себе, але за шість місяців Україна це змінила. Президент висловив сподівання, що в усіх світових підручниках з історії буде розділ «Часи, коли світ об’єднала Україна», коли «в демократії знову виросли зуби», а тиранія дістає відповідь тією мовою, яку розуміє.
Як повідомлялося, сьогодні Україна відзначає 31-шу річницю Незалежності.