Європейський центральний банк пропонує найздібнішим студентам українських університетів стипендію розміром 10 тисяч євро.

Як передає Укрінформ, про це повідомило Міністерство з питань реінтеграції тимчасово окупованих територій України з посиланням на сайт ЄСВ.
Грант призначається для фінансування навчання й інших пов’язаних із ним витрат. Програма розрахована на 15 студентів.
Учасник відбору повинен мати громадянство України, бути зарахованим або планувати вступ до магістратури з обчислювальної техніки, економіки, інженерії, права, статистики чи інших відповідних галузей (наприклад, математики, фінансів, політичних наук).
Середня оцінка у навчанні на бакалавраті в кандидата на призначення стипендії має бути від 80 балів.
Подати заявку можна до 4 серпня, заповнивши анкету за посиланням. Після заповнення форми необхідно надіслати електронний лист на адресу: ukrainianscholarship@ecb.europa.eu.
До листа слід додати наступні документи:

форму заявки у форматі Excel;
ксерокопію підтвердження кваліфікації бакалавра та підтвердження рівня навчання (як єдиний PDF-файл);
резюме та підтвердження прийняття або попереднього прийняття на магістерський курс за одним із відповідних напрямів навчання на 2023/2024 навчальний рік.

Як повідомляв Укрінформ, у Канаді започаткували програму стипендій для студентів-українців, які мусили залишити батьківщину через російське вторгнення. Розрахована програма на 60 осіб. Передбачається, що вони отримають по 5 тисяч доларів на оплату навчання після закінчення школи.