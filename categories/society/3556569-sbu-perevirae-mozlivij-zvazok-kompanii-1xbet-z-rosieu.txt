Служба безпеки України перевіряє можливий зв’язок ТОВ «Твоя беттінгова компанія» (1xBet) з росією.

Про це йдеться у відповіді СБУ на запит Укрінформу.
«Наразі за дорученням керівництва Служби безпеки України уповноваженим підрозділом СБУ перевіряється інформація, викладена у листі Комісії з регулювання азартних ігор та лотерей (КРАІЛ) щодо можливого зв’язку ТОВ «Твоя беттінгова компанія» з державою -агресором. У разі виникнення передбачених законодавством підстав буде вжито вичерпних заходів реагування», - зазначається в документі.
Разом з тим в СБУ наголосили, що відповідно до закону «Про державне регулювання діяльності щодо організації та проведення азартних ігор», винятково КРАІЛ приймає рішення про видачу та анулювання ліцензій операторам азартних ігор.
Як повідомлялося, "Твоя беттінгова компанія" веде свою діяльність під брендом "1хBet".
Як повідомлялося, Президент Володимир Зеленський доручив Прем'єр-міністру Денису Шмигалю вирішити питання заборони роботи російського букмекера 1xBet в Україні у відповідь на петицію, яку підписали понад 25 тисяч осіб. Наразі Бюро економічної безпеки проводить досудове розслідування.
КРАІЛ 4 серпня зобов'язав постачальників хостингових послуг обмежити доступ до сайтів https://ua1xbet.com та https://1xbett.mobi, зазначивши, що на даних ресурсах організовуються азартні ігри без отримання відповідної ліцензії.