У державному бюджеті передбачено субвенцію в розмірі 1,5 млрд грн на інфраструктурну безпекову складову освітнього процесу.

Про це в ефірі загальнонаціонального телемарафону «Єдині новини» заявив міністр освіти та науки Сергій Шкарлет, передає Укрінформ.
“Інфраструктурна складова концепції безпеки вимагає великих коштів, і за ініціативи Президента в державний бюджет України на освіту було включено окрему інфраструктурну безпекову субвенцію в розмірі 1,5 млрд грн, яка буде реалізовуватися в опорних закладах освіти, і до 1 вересня 2023 року буде обладнано саме захисні споруди у школах”, - сказав Шкарлет.
Також, як додав міністр, окрім бюджетних коштів, МОН розраховує на підтримку партнерів з ЄС.
“Урсула фон дер Ляєн (голова Європейської комісії — ред.) анонсувала виділення 100 млн євро саме для інфраструктурної безпекової (складової)”, - зазначив Шкарлет.
Міністр нагадав, що заходи з убезпечення учасників освітнього процесу почалися з початком повномасштабного вторгнення. За дорученням прем’єр-міністра зараз розробляється концепція безпеки освітнього процесу, яка має дві складові: методологічну, яка окреслює організацію освітнього процесу в умовах, коли в країні тривають воєнні дії, та інфраструктурна, тобто забезпечення фізичної безпеки в закладах освіти.
Шкарлет додав, що Україна використовує напрацювання Ізраїлю в цьому питанні, але розробляє і власні матеріали, з урахуванням ситуації в Україні — воєнних дій, окупації частини територій, деокупації цих територій, відсутності світла, тепла тощо.
“Україна майже єдина країна у світі, яка продовжила освітній процес під час повномасштабних воєнних і бойових дій. Наша концепція буде більш комплексна, системна і я впевнений, що саме нашу концепцію будуть брати за основу, якщо в подальшому, не дай боже, будуть відбуватися такі масштабні бойові дії”, - сказав Шкарлет.
Як повідомлялося, загальнонаціональна концепція безпеки освітнього процесу має міжвідомчий характер, над її розробкою та впровадженням працюють Міністерство освіти та науки, ДСНС, Національна поліція, дотичні центральні органи виконавчої влади.