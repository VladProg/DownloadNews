Міністр внутрішніх справ Денис Монастирський вважає, що на тих територіях, де не ведуться бойові дії, ще зарано відмовлятися від комендантської години.

Про це він сказав у ефірі українських телеканалів, передає кореспондент Укрінформу.
«Я думаю, час показує, що комендантська година виправдала себе. Вона дала і дає можливість уникнути проникнення диверсійних груп на території у тому числі центральних і західних областей України. Тому моє особисте бачення, що нам ще доведеться певний час жити з комендантською годиною», - розповів Монастирський.
Він наголосив, що Україна успішно пройшла 8-9 травня. У МВС розуміли, що у ці дні могли бути і провокації, і напади ДРГ, тож усі правоохоронці працювали в надзвичайно посиленому режимі.
«Ми, звичайно, бачили і рекомендували необхідність запровадження комендантської години на більшості територій України. Деякі регіони самостійно встановили збільшену комендантську годину. Мова йде про ті області, які ближчі до зони проведення бойових дій. І саме у такі часи напруження ми вважаємо це (комендантську годину – ред.) обґрунтованим. Тому я думаю, що ще зарано говорити про повне скасування комендантської години на певних територіях, де не ведуться бойові дії, бо є ще досить велика небезпека», - зазначив очільник МВС.
Окремо він заявив, що повертається питання безпеки на дорогах, та закликав усіх українців дотримуватися ПДР.
«Тому ми повертаємо фіксацію порушень швидкості. Нагадаю, що включаються і штрафні санкції, зокрема, якщо особа їде плюс 20 км на годину, тоді визначатиметься відповідний штраф. Тому прохання до всіх - дотримуватися того швидкісного режиму, який передбачений на визначених ділянках. Бо так само вже будуть приходити як до власників авто, так і до громадян - належних користувачів штрафи за відповідні правопорушення», - сказав міністр.
Відповідаючи на запитання щодо автомобілів-«фантомів», Монастирський зазначив, що вони уже перебувають на дорогах, і надалі працюватимуть не тільки у столиці, а й по всій Україні.
Як повідомлялося, голова Дніпропетровської ОВА Валентин Резніченко заявив, що у регіоні скоротили комендантську годину.