Суд обрав запобіжний захід у вигляді тримання під вартою з можливістю внесення застави розміром 3 млн гривень керівнику Донецького обласного територіального центру комплектування та соціальної підтримки, викритому в організації схеми збагачення.

Про це Державне бюро розслідувань повідомило в Телеграмі, передає Укрінформ.
Як нагадали в ДБР, підозра посадовцю була оголошена 3 серпня. За місцями його роботи та проживання проведені обшуки.

Слідством встановлено, що у 2022 році фігурант без законних підстав направив наближених підлеглих до бойової бригади Збройних сил України для нібито виконання бойових завдань.
У результаті дій підозрюваного військовослужбовцям, які не брали участь у боях, були нараховані безпідставні виплати на суму 981,3 тисяч гривень.
Як повідомляв Укрінформ, правоохоронці затримали очільника Донецького обласного ТЦК та СП, який на своїй колишній посаді керівника Запорізького обласного терцентру організував схему збагачення та допомагав бандитам переховуватися.