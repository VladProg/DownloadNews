Президент Володимир Зеленський у привітанні з нагоди 9-ї річниці створення Національної гвардії України подякував нацгвардійцям за службу і сталевий характер.

Як передає Укрінформ, про це Зеленський написав у Телеграмі.
"Національна гвардія України стала одним із ключових елементів загальної системи захисту нашої держави, який не дає ворогу здолати Україну", - заявив Зеленський.
За його словами, із перших хвилин 24 лютого 2022 року та протягом років війни на сході України нацгвардійці проявляють справжню українську силу, роблять усе, щоб держава вистояла.
"Дякую вам за службу і сталевий характер!", - наголосив Зеленський.
Своєю чергою голова Верховної Ради Руслан Стефанчук зазначив: "Сьогодні професійне свято відзначають військовослужбовці та працівники Національної гвардії України. Я вітаю кожного та кожну, хто в цей складний для нашої країни час з честю несе нелегку службу, забезпечує спокій та безпеку громадян, стоїть на захисті важливих державних об‘єктів, пліч-о-пліч із ЗСУ боронить нашу землю, знищує ворога, б’ється на найскладніших ділянках фронту та наближає нашу Перемогу".
Він також подякував нацгвардійцям за службу в ім’я України.
Як повідомляв Укрінформ, в Україні 26 березня відзначають День Національної гвардії.