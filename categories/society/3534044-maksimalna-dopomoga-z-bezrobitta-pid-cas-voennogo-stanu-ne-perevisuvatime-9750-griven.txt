На період дії воєнного стану максимальний розмір допомоги з безробіття в Україні не може перевищувати 150% мінімальної заробітної плати, тобто 9750 гривень.

Про це повідомили в Державному центрі зайнятості (ДЦЗ) у відповідь на запит Укрінформу.
«Пунктом 3-3 розділу VIII Закону України «Про загальнообов’язкове державне соціальне страхування України на випадок безробіття» встановлено, що під час дії воєнного стану максимальний розмір допомоги по безробіттю не може перевищувати 150% мінімальної заробітної плати, встановленої законом на 1 січня календарного року. З 01.01.2022 року мінімальна заробітна плата становить 6500 гривень, тобто максимальний розмір допомоги по безробіттю становить 9750 гривень на місяць», — йдеться в повідомленні.
В ДЦЗ зауважили, що перебування працівників підприємства, установи, організації у простої чи в умовах призупинення трудових договорів тощо може вплинути на тривалість страхового стажу особи, що своєю чергою є визначальним для встановлення того чи іншого розміру виплати допомоги з безробіття.
У разі наявності страхового стажу менше 6 місяців протягом 12 місяців, що передували реєстрації особи як безробітної, виплата допомоги з безробіття призначатиметься у мінімальному розмірі, що на сьогодні становить 1000 гривень.
Окремо в Державному центрі зайнятості зазначили, що середній розмір допомоги з безробіття у січні-червні поточного року становив 4,6 тисяч гривень.
Як повідомлялося, в Державному центрі зайнятості заявляли, що станом на 20 липня заборгованість із виплати допомоги з безробіття відсутня. Затримок з виплатами також немає. Наразі допомогу з безробіття отримують 255 тисяч українців.