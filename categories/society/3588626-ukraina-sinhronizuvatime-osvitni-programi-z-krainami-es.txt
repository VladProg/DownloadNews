Міністерство освіти та науки у співпраці з відповідними відомствами п'яти країн створить робочу групу з синхронізації освітніх програм.

Про це йшлося на зустрічі очільника МОН України Сергія Шкарлета з міністрами країн Балтії, а також заступниками міністрів освіти Польщі та Чехії, передає Укрінформ із посиланням на МОН.
За словами Шкарлета, відповідно до результатів зустрічі сформована робоча група з питань синхронізації освітніх здобутків дітей, які перебувають за межами митної території України, та тих, які навчаються в Україні.

«Наша стратегічна мета – синхронізувати свій освітній простір з країнами Європейського Союзу. Для цього домовилися з колегами створити робочу групу з синхронізації освітніх програм, щоб український і закордонні документи про освіту безперешкодно визнавалися в країнах Європейського Союзу», – сказав Шкарлет.

Учасники заходу обговорили питання інтеграції українських дітей в систему освіти європейських країн, зокрема можливість зарахування набутих знань, навичок, оцінок і взаємовизнання в системах освіти країн ЄС та України, соціалізацію учнів, залучення українських викладачів, які перебувають поза межами України в країнах ЄС, до освітнього процесу.

Учасники зустрічі також обговорили створення платформи обліку дітей для здійснення моніторингу формату навчання кожної та синхронізації освітніх програм.

Шкарлет висловив вдячність за непохитну позицію щодо територіальної цілісності України народам Латвії, Литві, Естонії, Польщі та Чехії, а також урядам країн, своїм колегам, за підтримку українських дітей, студентів, освітян і науковців у складний час широкомасштабного вторгнення рф.

Зустріч відбулася 6 жовтня в Івано-Франківську, у Прикарпатському національному університеті імені Василя Стефаника. Для обговорення питань освіти та узгодження спільних дій навчання і подальшої підтримки тимчасово переміщених українських дітей в країни Європи на запрошення Шкарлета в Україну приїхали міністр освіти і наукових досліджень Естонії Тиніс Лукас, міністр освіти та науки Латвії Аніта Муйжнієце, міністр освіти, науки і спорту Литви Юргіта Шюгждінієне, заступник міністра освіти, молоді та спорту Чехії Ярослав Міллер, державний секретар міністерства освіти та науки Польщі Томаш Жимковський.
Як повідомляв Укрінформ, від початку повномасштабного вторгнення росії в Україну загарбники пошкодили 2 608 закладів освіти, 313 повністю зруйновані.
Фото в тексті: МОН