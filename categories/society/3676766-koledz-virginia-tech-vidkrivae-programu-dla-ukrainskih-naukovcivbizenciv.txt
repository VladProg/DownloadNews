Коледж Virginia Tech започатковує програму для українських науковців, які були вимушені покинути Україну, через бойові дії.

Про це повідомляє Міністерство освіти та науки, передає Укрінформ.
«Коледж ліберальних досліджень та гуманітарних наук Політехнічного інституту і університету штату Вірджинія (Virginia Tech) започаткував програму, спрямовану на підтримку українських науковців, що вимушено покинули Україну внаслідок бойових дій», - йдеться у повідомленні.
Зазначається, що тривалість програми становить 1 рік, кінцевий термін подання заявок невизначений, відбір триватиме, поки не буде обраний найкращий кандидат.
Потенційні напрями дослідження – політологія, ЄС, трансатлантичні та трансєвропейські відносини, міграція, біженці тощо. Основний критерій для тематики дослідження – інноваційність, міждисциплінарний підхід до вирішення складних проблем.
Як повідомляв Укрінформ, Європейська комісія оголосила результати відбору ініціативи MSCA4Ukraine, яка підтримує вимушено переміщених дослідників з України. 13 докторантів і 111 постдокторантів з України зможуть продовжити роботу в країнах-членах ЄС і країнах, асоційованих членах програми «Горизонт Європа». Загальний бюджет проєктів становить 25 млн євро.
Фото: Christina Franusich for Virginia Tech