Популярний відеохостинг YouTube посилює боротьбу з дезінформацією про лікування раку, яка поширюється на платформі.

Як передає Укрінформ, про це у блозі компанії написав глобальний керівник партнерств з охорони здоров'я та громадської охорони здоров'я YouTubе доктор Гарт Грем.
«Від сьогодні ми почнемо видаляти відео з вмістом, що рекламує лікування раку, яке доведене як шкідливе чи неефективне, або вмістом, через який глядачі не хочуть звертатися до лікаря», - зазначив він.
За словами Грема, це стосується вмісту, який рекламує неперевірені методи лікування замість схваленого лікування, а також лікування, яке органи охорони здоров’я визнали шкідливими.
«Наприклад, відео, у якому стверджується, що «часник лікує рак» або «приймайте вітамін С замість променевої терапії», буде видалено», - додав він.
Зазначається, що YouTube опублікує плейліст із інформативних відео, пов’язаних із раком, із низки авторитетних джерел.
Також компанія співпрацює з одним із найбільших приватних медичних та дослідницьких центрів світу Mayo Clinic над створенням нового відеоконтенту щодо обміну інформацією про різноманітні ракові захворювання.
Як повідомляв Укрінформ, в Youtube заявили, що боротьба з дезінформацією на платформі є основним викликом, з яким бореться сьогодні компанія, і ставка тут робиться на правдивість та аналітичну роботу щодо видалення неправдивого контенту.