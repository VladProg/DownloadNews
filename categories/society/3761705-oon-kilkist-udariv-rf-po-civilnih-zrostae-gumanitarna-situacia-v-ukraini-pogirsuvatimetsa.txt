В ООН очікують на погіршення гуманітарної ситуації за збереження нинішньої тенденції та планують надати гуманітарну допомогу 11 млн українців цього року.

Про це заявив речник Управління ООН з координації гуманітарних питань (УКГП) в Україні Савіано Абреу в інтервʼю Інтерфакс-Україна, повідомляє Укрінформ.
“Ми дійсно спостерігаємо зростання кількості російських ударів, що впливають на цивільне населення, знову руйнуючи життєво необхідну інфраструктуру. Якщо війна триватиме, а видається, що це саме так, потреби населення або залишаться на тому ж рівні, або зростуть. Тож можна очікувати погіршення гуманітарної ситуації, якщо триватиме тенденція, яку ми спостерігали протягом минулих пів року”, – сказав він.
Абреу наголосив і на скорому приході зими, що створює нові ризики та призведе до збільшення потреб людей. За його словами, дехто живе в зруйнованих будинках і не має доступу до опалення та навіть оплата опалення може бути проблемою для багатьох людей в Україні, особливо для переміщених осіб.
“Це створює нові труднощі в ситуації, що вже є тривожною”, – підсумував речник Управління ООН.
Він зауважив, що до кінця цього року очікується нарощування обсягів гуманітарної допомоги та забезпечення нею до 11 мільйонів людей.
“Наша допомога доповнює ту, що надає уряд, вражаючу роботу волонтерів. Отже, наша мета – допомогти щонайменше 11 мільйонам людей із понад 18 мільйонів людей, які потребують підтримки в Україні”, – додав Абреу.
Як повідомлялося, за даними ООН, 7,3 млн українців отримали за перші шість місяців цього року різноманітну гуманітарну допомогу.
Фото: Сергій Лисак/Телеграм