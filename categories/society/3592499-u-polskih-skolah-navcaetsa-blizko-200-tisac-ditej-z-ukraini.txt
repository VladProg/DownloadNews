У школах Польщі станом на сьогодні навчається близько 200 тис. дітей з України, ще приблизно стільки ж дітей навчається з Польщі в українській системі освіти дистанційно.



Про це повідомив заступник міністра освіти і науки Польщі Томаш Жимковський, передає Укрінформ з посиланням на PAP.
“У нас близько 200 тис. учнів, це така ж кількість, як і в апогей минулого навчального року, тобто приблизно 15 травня, коли у нас теж було близько 200 тис. учнів”,- заявив Жимковський.
Проте, у порівнянні з минулим роком, більше українських учнів навчається у загальних класах з польськими ровесниками, тобто зменшилася кількість учнів, які навчаються у підготовчих класах.
Він зазначив, що друга група українських учнів в Польщі, яка налічує приблизно стільки ж осіб, навчаються дистанційно в українських навчальних закладах.
Як оцінюється, у Польщі можуть перебувати приблизно 1,5-2 млн українців, які рятувалися за кордоном від російської агресії. З них понад 430 тис. українок та українців, які прибули до Польщі після 24 лютого, знайшли легальну роботу в РП.
Загалом в Польщі може перебувати приблизно 3,5 млн громадян України.
З 24 лютого росія веде повномасштабну війну проти України.
Фото: PAP/Roman Zawistowski