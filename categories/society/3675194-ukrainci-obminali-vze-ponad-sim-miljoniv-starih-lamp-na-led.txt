Українці обміняли вже понад 7 млн старих ламп на LED-лампи.

Як передає Укрінформ, про це Міністерство з питань реінтеграції тимчасово окупованих територій повідомляє у Телеграмі.
«У межах програми ЄС та уряду понад мільйон українців вже скористалися безкоштовним обміном старих ламп розжарювання на нові енергозберігаючі LED-лампи. Від старту програми 30 січня громадяни обміняли більш як 7 млн ламп. Водночас значну частину енергозберігаючих лампочок споживачі замовляють через застосунок «Дія», - ідеться в повідомленні.
Зазначається, що задля підтримки енергетичного фронту України Євросоюз профінансував закупівлю 35 млн LED-ламп. Крім того, ще 5 млн енергоощадних лампочок Україна отримала від Франції.
Кінцева мета програми - реалізувати заміну 50 млн ламп розжарювання на нові енергозберігаючі лампи, які мають суттєво скоротити споживання електроенергії населенням. Таким чином, планується охопити близько 10 млн українців, кожен з яких може обміняти по 5 LED-ламп в одні руки.
Як повідомляв Укрінформ, з 25 лютого в селах України починає діяти програма ЄС і українського уряду з обміну ламп розжарювання на енергозберігаючі світлодіодні.