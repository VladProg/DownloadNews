Перед початком нового навчального року кіберполіцейські надали поради батькам, як захистити школярів в інтернеті, та нагадали основні правила кібергігієни.

Як передає Укрінформ, про це повідомляє Міністерство внутрішніх справ.
Зокрема, варто установити відповідні налаштування для захисту гаджета, яким користується дитина, і переконатися, що школяр зможе самостійно відкривати необхідні вебресурси, не маючи при цьому доступу до потенційно небезпечних ресурсів.
«У разі потреби батькам слід встановити антивірусне програмне забезпечення та налаштувати його регулярне оновлення», - пояснили у поліції.
Також за необхідності разом з дитиною слід створити акаунт для навчання на певній платформі. Для цього не варто використовувати вже наявні облікові записи дорослих. Обов’язково слід налаштувати двофакторну автентифікацію, де це можливо.
У кіберполіції радять батькам навчити дітей використовувати надійні, складні паролі, різні для кожного ресурсу, та не повідомляти їх нікому.
Крім того, варто домовитись з дитиною, що під час навчання вона використовуватиме тільки визначені вчителями програми, месенджери та сайти з навчальним матеріалом. Для зручності можна створити відповідні закладки у браузері.
Батькам слід розповісти дитині про небезпеку зараження гаджета комп’ютерними вірусами унаслідок установлення невідомих програм та відкриття підозрілих посилань, вкладень до листів і файлів - навіть якщо вони надіслані з акаунтів знайомих людей. При потребі - перевіряти, які сайти відвідувала дитина та яке програмне забезпечення інсталювала на своєму комп’ютері або смартфоні.
«Слід навчити дитину тримати особисті дані в секреті. Адже розповсюдження в інтернеті особистої інформації, приватних фотографій, номера телефону, адреси проживання, реквізитів банківських карток, зображень документів створює ризик постраждати від дій зловмисників. Пам’ятайте - видалити дані, які потрапили в Інтернет, дуже важко або майже неможливо»,- наголосили в Кіберполіції.
Правоохоронці закликали батьків попереджати дітей, що до нових знайомств в інтернеті варто ставитися обережно, пояснивши, що зловмисники можуть видавати себе за привітних однолітків та втиратися у довіру, переслідуючи власні інтереси.
Також батькам радять сформувати у дитини культуру етичного онлайн-спілкування. Агресія і булінг – категорично заборонені.
«У пріоритеті - довірливі відносини. Дитина має знати, що у будь-якому випадку може розраховувати на допомогу батьків чи вчителя», - зауважили кіберполіцейські.
При цьому вони порадили обговорити із дитиною план дій на випадок нестандартних ситуацій (відсутність інтернету, завантаження файлів з вірусом, отримання повідомлення від незнайомця тощо).
Як повідомляв Укрінформ, у Фейсбуці поширився ще один варіант спам-розсилки: до особи надходить повідомлення з питанням, чи то не вона знімалася у певному фільмі, і лінком, який схожий на сайт відеохостингу..