Служба безпеки України заблокувала ще пʼять каналів нелегального виїзду за кордон чоловіків призовного віку, серед затриманих фігурантів – начальник одного з районних військкоматів на Харківщині та очільниця філії приватного університету в Рівному.

Як передає Укрінформ, про це СБУ повідомляє в Телеграмі.
Зазначається, що за гроші зловмисники допомагали своїм клієнтам виїжджати до країн Євросоюзу на підставі підроблених документів або в обхід контрольно-пропускних пунктів.
Вартість таких “послуг” становила від 800 до 8 тис. доларів, залежно від терміновості виїзду та наявності посередників.
Завдяки оперативному реагуванню СБУ вдалося запобігти незаконному переправленню за межі України більше сотні ухилянтів.
Так, на Харківщині правоохоронці затримали начальника районного військкомату, який продавав потенційним призовникам фіктивні довідки про непридатність до служби за станом здоров’я.
Для реалізації “схеми” посадовець залучав своїх спільників із місцевої військово-лікарської комісії, які записували клієнтам “важкі діагнози”.
Одержану підробку ухилянти планували використати для виїзду за кордон.
У Рівному військова контррозвідка СБУ затримала директорку обласної філії одного із приватних університетів. За хабарі вона “гарантувала” військовозобов’язаним “позачергове” зарахування до вищого навчального закладу із правом відтермінування призову.
Надалі директорка обіцяла “студентам” відправити їх за кордон під виглядом навчання у партнерському закладі освіти в одній із країн ЄС.
У Закарпатській області правоохоронці ліквідували ще два канали нелегальної міграції за межі України.
Так, у Тячівському районі зловмисник “сплавляв” ухилянтів через річку, яка проходить уздовж кордону.
Іншу схему організувала мешканка Берегівського району, яка переводила своїх клієнтів через кордон лісовими стежками.
В Івано-Франківській області правоохоронці викрили трьох ділків, які виводили ухилянтів за кордон через важкодоступну гірську місцевість.
Зловмисникам загрожує до 10 років позбавлення волі з конфіскацією майна.

Як повідомляв Укрінформ, в Одеській області викрили злочинну схему з виготовлення фальшивих паспортів моряків для виїзду ухилянтів за межі України.