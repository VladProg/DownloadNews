Збройні сили в комунікації з державними та громадськими структурами ведуть системну роботу з пошуку зниклих безвісти осіб. Так, було прийняте рішення офіційно започаткувати проєкт під назвою на «На щиті».

Як передає кореспондент Укрінформу, про це розповів начальник Центрального управління цивільно-військового співробітництва Генерального штабу ЗСУ Володимир Лямзін під час круглого столу в Медіацентрі Україна - Укрінформ.
«Війна закінчиться тільки тоді, коли кожен солдат буде знайдений. І кожному солдату має бути повернуто його ім’я. На момент 24 лютого в нас було 65 невстановлених зниклих безвісти осіб. Для порівняння, на початок 2015-го року їх було декілька сотень. Зрозуміло, що зараз із 65 ця цифра значно зросла. Проте системна робота з пошуку в Збройних силах триває, в комунікації з багатьма державними та громадськими структурами», - сказав Лямзін.
Він акцентував увагу, що із середини липня в соціальних мережах почала обговорюватися ініціатива ветеранських організацій про те, що до загиблих оборонців України не можна застосовувати кодове позначення «вантаж 200», що дісталося від Радянського Союзу.
«Ми не можемо ставитися до наших загиблих, як до якогось вантажу. Ветерани підняли цю тему, на це звернуло увагу керівництво Збройних сил України, головнокомандувач ЗСУ. Наразі в контексті започаткування наших нових військових традицій, в контексті того, що для Збройних сил України кожен оборонець – це не якась статистична одиниця, а людина, яка віддала життя, для того щоб ми могли жити, спілкуватися. Саме тому було прийнято рішення в Збройних силах офіційно започаткувати проєкт, який буде мати назву «На щиті», - наголосив Лямзін.
Начальник управління Генштабу додав, що держава робить все для того, щоб підтримати та забезпечити родини наших оборонців, які загинули або знаходяться в полоні.
Водночас він підкреслив, що ця тема надто чутлива, а в інформаційному просторі часто з’являються некоректні висловлювання, які ворог використовує у своїх інформаційно-психологічних операціях.
«Нещодавній звіт однієї з організацій, де прямим текстом звинуватили Україну, є свідченням того, що втрачено відчуття реальності деякими представниками Європи. Тому слід десь переглянути своє ставлення. Але, попри це, Збройні сили України роблять свою справу, ми виконуємо свій обов’язок. Ми обов’язково отримаємо перемогу в цій війні, а всьому українському суспільству треба вірити в це», - підсумував Лямзін.
Як повідомлялося, Офіс Уповноваженого з питань осіб, зниклих безвісти за особливих обставин, створить у регіонах координаційні центри та пошукові групи.