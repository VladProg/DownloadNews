Українцям, які подавали заяву про знищене майно, надано можливість переглянути в "Дії" житловий сертифікат у застосунку.

Про це повідомляє Міністерство цифрової трансформації України у Телеграмі, передає Укрінформ.
«Українці, які подавали заяву про знищене майно, зможуть переглянути житловий сертифікат у застосунку. З нього дізнаєтеся про суму компенсації та термін дії», - йдеться в повідомленні.
У Мінцифри зазначають, що житловий сертифікат генерується в Реєстрі пошкодженого та знищеного майна після подачі заяви у «Дії» і підтягується в застосунок автоматично.
У міністерстві наголошують, що з листопада за кошти з сертифіката можна буде придбати нове житло або інвестувати гроші в будівництво.
Загалом з моменту запуску послуги в «Дії» вже 3 685 українців подали заяву про виплати за зруйноване майно. Найбільше повідомлень надходило з Харківської та Київської областей.
Як повідомлялося, в межах першого етапу державної програми єВідновлення більше 1 мільярда гривень було виплачено громадянам за пошкоджене чи зруйноване житло.