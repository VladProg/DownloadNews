Міністерство внутрішніх справ Сербії повідомило про затримання громадянина України А.Н., якого підозрюють у відмиванні грошей. За даними сербських ЗМІ, йдеться про ексначальника головного управління внутрішньої безпеки Служби безпеки України Андрія Наумова.

Як передає Укрінформ, про це повідомляє Радіо Свобода.
Наумова та його водія, громадянина Німеччини А.А., затримали разом на кордоні з Північною Македонією. В машині, якою вони їхали, виявили 600 тисяч євро, 125 тисяч доларів та принаймні два цінні смарагди. Згідно із законом, їм призначили попереднє увʼязнення строком на 48 годин. Опісля вони мають постати перед слідчим суддею.
"Громадянин України, як повідомляють медіа, не бажав звернутися по допомогу до консульства України, хоча має таке право. Сербські оглядачі припускають, що Наумов намагатиметься «торгуватися» із сербськими службами, оскільки він володіє великою кількістю важливої інформації щодо українських органів внутрішніх справ. Припущення базуються на тому, що сербський міністр внутрішніх справ Александар Вулін тісно співпрацює з МВС рф й виступає за розширення відносин з москвою в ланці безпеки", - пише Радіо Свобода.
Наумов виїхав з України 23 лютого, за кілька годин до початку російської агресії. 31 березня президент України Володимир Зеленський повідомив, що позбавив його звання бригадного генерала.
Наумов є фігурантом низки журналістських розслідувань про контрабандний імпорт та корупційні схеми на митниці. Фігурував у розслідуванні журналістів «Схем» про набуття елітного майна, не співставного з офіційними доходами держслужбовця.
Як повідомляв Укрінформ, Держбюро розслідувань проводить досудове розслідування у кримінальному провадженні щодо можливої державної зради ексначальника головного управління внутрішньої безпеки Служби безпеки України Андрія Наумова.


Фото: RFE / RL