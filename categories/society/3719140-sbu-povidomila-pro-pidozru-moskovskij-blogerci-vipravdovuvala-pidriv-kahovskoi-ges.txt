Служба безпеки України повідомила про підозру російській пропагандистці, яка однією з перших почала виправдовувати підрив Каховської ГЕС російськими військами.

Як передає Укрінформ, про це СБУ повідомляє у Телеграмі.
"Мова йде про уродженку Одеси, прокремлівську блогершу Юлію Лозанову, більш відому під псевдонімом Юлія Вітязєва. Ще у 2015 році вона переїхала до Москви, де розпочала активно поширювати фейки про суспільно-політичну ситуацію в Україні", - ідеться у повідомленні.
З початку повномасштабного вторгнення Росії Вітязєва використовувала всі доступні їй медіа-майданчики для публічної підтримки збройної агресії РФ.
"Саме вона 6 червня 2023 року однією з перших почала активно виправдовувати російських окупантів за підрив ними Каховської ГЕС. Для цього московська блогерка опублікувала відповідні дописи на власному Телеграм-каналі, який нараховує майже 100 тис. підписників", - зазначили в СБУ.

Крім того, Вітязєва регулярно поширює до антиукраїнський контент в ефірах російського каналу "Соловьев.live" і займається збором грошей для потреб окупаційних угруповань рф.
Ініційовані СБУ експертизи підтвердили факти її підривної діяльності проти України.
На підставі зібраних доказів слідчі Служби безпеки повідомили блогерці про підозру за двома статтями Кримінального кодексу України: ч. 6 ст.111-1 (колабораційна діяльність); ч. 2 та ч. 3 ст. 436-2 (виправдовування, визнання правомірною, заперечення збройної агресії рф проти України, глорифікація її учасників).
"Наразі фігурантка переховується від правосуддя на території країни-агресора. Тривають комплексні заходи для притягнення її до відповідальності за злочини проти України", - наголосили в СБУ.
Зловмисниці загрожує до 12 років тюрми.
Як повідомляв Укрінформ, СБУ викрила російських агентів, які шпигували на Яворівському полігоні.