У державі був розроблений план заходів із розмінування земель сільськогосподарського призначення, і він має бути затверджений Національним органом з протимінної діяльності.

Про це під час брифінгу в Медіацентрі Україна - Укрінформ заявив речник ДСНС України Олександр Хорунжий.
“Сьогодні маємо затвердити план заходів з розмінування земель сільськогосподарського призначення, і він буде затверджений Національним органом з протимінної діяльності. Метою цього плану є створення безпечного середовища для населення шляхом мінімізації соціального, економічного та екологічного впливу ВНП на життя і діяльність людей, можливості використання сільськогосподарських земель за призначенням, а також відновлення економічного потенціалу аграрного сектору”, - сказав він.
Хорунжий розповів про етапи реалізації цього плану. По-перше, відбуватиметься збір інформації щодо сільськогосподарських земель, що потребують першочергового обстеження на наявність ВНП.
“Ми цю інформацію отримуємо від ОВА і аналізуємо її, це обов'язково. Потім іде визначення на основі цієї інформації категорії (ділянки — ред.) і визначення пріоритетності виконання робіт з розмінування”, - поінформував речник ДСНС.
Він зазначив, що ділянкам присвоюватимуть три категорії щодо забрудненості ВНП — низька, середня і висока. Низька — це там, де менше боєприпасів, висока — там, де є імовірність щодо високого ступеня забрудненості вибухонебезпечними предметами.
За словами речника, відповідні спеціалісти будуть використовувати матрицю, і ця категорійність накладатиметься на щільність забруднення ВНП.
“Таким чином, (цим шляхом — ред.) будуть визначатися ті ділянки, які в нас є пріоритетними і першочерговими для розмінування. Це робиться для того, щоб максимально швидко можна було розміновувати ті чи інші ділянки, бо по окремій ділянці можна витратити багато часу, сил та засобів. А якщо ділянка, наприклад, має не таке високе забруднення і є пріоритетною щодо економічного обґрунтування, то, мабуть, краще розпочати з неї”, - сказав Хорунжий.
Пресофіцер ДСНС уточнив, що пізніше відбуватиметься розподіл та закріплення за певним суб'єктом протимінної діяльності ділянок для розмінування, залучення необхідних сил і засобів та передача розмінованих територій кінцевим бенефіціарам.
Він поінформував, що координацію заходів на місцях щодо проведення розмінування здійснюватимуть ОВА, зокрема і підрозділи рятувальників.
Представник Державної служби України з надзвичайних ситуацій уточнив, що їхні сили і засоби, відповідно, вже готові.
“У нас зараз підготовлено приблизно до тисячі піротехніків, які готові до проведення розмінування. Загалом передбачено залучення понад тисячі осіб і приблизно до 200 одиниць техніки для проведення розмінування на сільгоспугіддях”, - зазначив речник ДСНС.
Як повідомлялося, піротехніки ДСНС з початку широкомасштабної війни із рф загалом знешкодили на території України 334 834 вибухонебезпечних предмети.