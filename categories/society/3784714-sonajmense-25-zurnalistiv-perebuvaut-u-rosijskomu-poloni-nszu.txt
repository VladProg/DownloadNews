Щонайменше 25 українських журналістів знаходяться у полоні в Російській Федерації.

Про це під час пресконференції в Укрінформі на тему: «Підписання меморандуму про співпрацю між ГО «ГРУПА ПАТРІОТ» та Національною спілкою журналістів України» заявив голова Національної спілки журналістів України Сергій Томіленко.
“Щонайменше 25 журналістів знаходяться в полоні. Ми називаємо полоном і утримання у місцях неволі кримсько-татарських громадянських журналістів. Наприклад, утримання в неволі Владислава Єсипенка, Ірини Данилович, яких несправедливо затримала окупаційна російська влада в Криму і їх утримує в тюрмах”, - сказав Томіленко.
Він зазначив, що так само в полоні знаходяться і журналісти, яких затримали на тимчасово окупованих з часу початку повномасштабного вторгнення територій України.
Зокрема із останніх працівників медіа, яких затримали окупанти, Вікторія Рощина, яка поїхала виконувати професійний обов'язок на тимчасово окуповану територію і з нею зник зв'язок кілька місяців тому.
Крім того, росіяни утримують в полоні Ірину Левченко, яка висвітлювала події у Мелітополі, Запоріжжі.
Також Томіленко згадав Дмитра Хилюка - журналіста інформаційного агентства “УНІАН”, якого окупанти забрали в полон під час спроби окупації Києва і Київщини, наразі він знаходиться в одній з в'язниць Росії.
Як повідомляв Укрінформ, близько 90% українських військовополонених пройшли через катування, зґвалтування, погрози сексуальним насильством або інші форми жорстокого поводження.