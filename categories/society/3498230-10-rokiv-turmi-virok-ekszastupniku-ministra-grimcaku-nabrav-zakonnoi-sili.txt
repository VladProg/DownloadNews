Вирок ексзаступнику міністра з питань тимчасово окупованих територій Юрію Гримчаку набрав законної сили.

Як передає Укрінформ, про це Спеціалізована антикорупційна прокуратура повідомляє у Телеграмі.
«Вирок колишньому заступнику міністра з питань тимчасово окупованих територій Юрію Гримчаку набрав законної сили. На сьогодні його скеровано для виконання», - ідеться в повідомленні.
У САП нагадали, що суд визнав Гримчака винним у вчиненні злочинів, передбачених ч. 4 ст. 190 (шахрайство); ч. 4 ст. 27, ч. 2 ст. 15, ч. 3 ст. 369; ч. 4 ст. 27, ч. 2 ст. 15, ч. 4 ст. 369 (підбурювання до закінченого замаху на надання неправомірної вигоди службовим особам, що займають відповідальне та особливо відповідальне становище) Кримінального кодексу України та призначив покарання у виді 10 років позбавлення волі з конфіскацією майна.
Як повідомлялося, Гримчака і його помічника Ігоря Овдієнка затримали 14 серпня 2019 року у справі про вимагання 1,1 млн доларів. Перед затриманням вдома в ексзаступника міністра пройшов обшук. Фігурантам інкримінували злочин за статтею про шахрайство.
15 серпня того ж року Гримчаку та Овдієнку оголосили підозру. За версією слідства, кошти вони брали на погодження проєктів будівництва та реконструкції будівель і споруд та вирішення цивільного позову у Верховному суді.
Фото: apostrophe.ua