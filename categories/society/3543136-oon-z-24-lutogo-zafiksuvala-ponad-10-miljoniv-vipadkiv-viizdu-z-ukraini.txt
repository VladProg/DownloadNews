За даними Агентства ООН у справах біженців, після початку повномасштабного вторгнення рф українці понад 10 мільйонів разів перетнули державний кордон на виїзд.

Про це повідомляє EU Observer, передає Укрінформ.
Зазначається, що починаючи з 24 лютого було зафіксовано 10 107 957 перетинів кордону з України.
За даними ООН, майже чотири мільйони українців подали документи на тимчасове проживання в сусідніх країнах. Найбільше - у Польщі, де оселилося понад 1,2 млн біженців з нашої держави.
Повідомляється також, що багато українців були примусово відправлені до росії, де вони стикаються з порушеннями прав людини. В ООН зафіксували майже два мільйони випадків перетину кордону з України до рф з початку повномасштабної російської агресії.
Управління Верховного комісара ООН у справах біженців в останньому звіті назвало ситуацію з українськими біженцями «однією з найбільших криз вимушеного переміщення з часів Другої світової війни, і, безперечно, найшвидшою».
Як повідомляв Укрінформ, станом на 3 серпня, у Польщі за спрощеною процедурою працевлаштувалися 370 тисяч українських біженців.