ООН та Міжнародний комітет Червоного Хреста наразі не надали Україні жодної допомоги для подолання наслідків екологічної катастрофи, спричиненої підривом Росією Каховської дамби.

Як передає Укрінформ, про це заявив Президент України Володимир Зеленський в інтерв’ю німецькому виданню Bild.
"Дуже б хотілося подякувати міжнародним організаціям, які надали допомогу Україні через спричинений Російською Федерацією вибух, який призвів до екологічного катастрофи – підірвана дамба Каховського водосховища. Але я сьогодні не можу подякувати міжнародним організаціям", - сказав Зеленський.
Він повідомив, що перед інтерв’ю спілкувався з главою МВС, який очолює штаб з ліквідації наслідків цієї екологічної катастрофи, і той повідомив, що "ані ООН, ані представників Червоного Хреста немає". При цьому, глава держави вказав на те що ці дві організації "мають бути першими, хто рятує життя".
"Ми не отримали жодної відповіді. Я шокований", - цитує Bild українського президента.
В інтерв’ю президент також вказав на те, що ще минулого року українська розвідка володіла інформацією про мінування росіянами Каховської дамби і така інформація передавалася партнерам. "І всі потім сказали, що – так, дуже високі ризики, що дамба буде підірвана у той момент, коли вони (росіяни – ред.) будуть відчувати, що ми почнемо докуповувати наші території", - заявив Зеленський.
Водночас, він вказав на те, що конкретні докази підриву дамби Росією можна буде отримати вже після деокупації цієї території. За його словами, українська сторона тоді також запросить міжнародних експертів для розслідування інциденту, оскільки в умовах окупації там не може бути незалежного розслідування.
Зеленський також зазначив, що росіяни можуть почати виправдовуватися надалі, заявляючи, що нібито вибух на контрольованій ними дамбі стався випадково. Однак, він підкреслив, що це в жодному разі не зніме вину з РФ.
Як повідомлялося, вночі 6 червня російська армія підірвала дамбу Каховської ГЕС. На Херсонщині розпочали евакуацію населення з небезпечних місць, для яких є ризик затоплення. За фактом підриву окупантами Каховської ГЕС правоохоронці розпочали розслідування за статтею "екоцид".