В авіакатастрофі у Житомирській області зіштовхнулись два навчально-бойові літаки Л-39, загинули троє пілотів.

Як передає Укрінформ, про це Офіс генерального прокурора повідомляє у Телеграмі.


За процесуального керівництва Житомирської спеціалізованої прокуратури у сфері оборони Центрального регіону розпочато кримінальне провадження з попередньою правовою кваліфікацією порушення правил польотів або підготовки до них (ст. 416 Кримінального кодексу України).
За даними слідства, 25 серпня 2023 року на Житомирщині під час польоту у небі зіштовхнулися два навчально-бойові літаки моделі Л-39.
В результаті трагедії загинули троє пілотів Повітряних Сил ЗСУ.
Причини катастрофи встановлюються.
Наразі проводяться першочергові слідчі дії, здійснюється огляд місця події, допитуються свідки, призначено комплекс експертиз, які будуть проведені у кримінальному провадженні.
Досудове розслідування у кримінальному провадженні здійснює ДБР.
Повітряні сили України у Телеграмі підтвердили факт авіакатастрофи і інформацію про смерть пілотів.
"Із сумом повідомляємо, що 25 серпня 2023 року на Житомирщині сталася жахлива авіакатастрофа. Під час виконання бойового завдання у небі зіткнулись екіпажі двох навчально-бойових літаків L-39. Усі троє пілотів, на жаль, загинули. Триває розслідування", - ідеться у повідомленні.
У Повітряних силах зазначили, що серед загиблих – відомий пілот 40-ї бригади тактичної авіації на позивний JUICE.
"Висловлюємо співчуття рідним загиблих. Це болюча і непоправна втрата для всіх нас. Також просимо обережно та з розумінням ставитись до термінів оприлюднення чутливої інформації, відповідно до встановлених процедур та етичних норм", - зазначили у Повітряних силах.
Як ДБР повідомило у Телеграмі, під час розслідування особлива увага буде приділена, зокрема, вивченню технічного стану літаків, дотриманню правил підготовки до польотів. Профільні фахівці проведуть ретельну діагностику "чорних ящиків".
Санкція статті передбачає покарання у вигляді позбавлення волі на строк до 15 років.
Командувач Повітряних сил Збройних сил України генерал-лейтенант Микола Олещук висловив співчуття рідним пілотів, загиблих в авіакатастрофі у Житомирській області.
"Жахлива авіакатастрофа на Житомирщині... Неможливо передати, який біль відчуваєш у такі хвилини!.. Рідні та близькі прийміть мої щирі співчуття. Пілоти пішли у вічний політ і завжди житимуть у наших серцях! Тримаймося!", - написав Олещук.
Фото: ОГП