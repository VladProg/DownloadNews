Польські інструктори провели навчання з тактичної медицини, в яких узяли участь майже 500 українських лікарів.

Про це повідомляє Міністерство охорони здоров'я, передає Укрінформ.
«Майже 500 працівників служби екстреної медичної допомоги України завершили навчання із тактичної медицини, яке провели польські інструктори. Навчальний курс тривав з 15 серпня по 28 жовтня на базі Івано-Франківського обласного клінічного центру екстреної медичної допомоги та медицини катастроф за участі ДУ «Український науково-практичний центр екстреної медичної допомоги й медицини катастроф», - йдеться у повідомленні.
Зазначається, що основна мета навчання - покращити практичні навички українських фахівців з надання екстреної медичної допомоги як дорослим, так і дітям на догоспітальному етапі.
Окрему увагу було зосереджено на відпрацюванні алгоритмів дій персоналу екстреної медицини в разі надходження великої кількості потерпілих.
Проєкт реалізується в співпраці МОЗ України й МОЗ Польщі. Усе необхідне навчально-методичне забезпечення надали Варшавський медичний університет і Центр авіаційної екстреної медичної допомоги з Варшави.