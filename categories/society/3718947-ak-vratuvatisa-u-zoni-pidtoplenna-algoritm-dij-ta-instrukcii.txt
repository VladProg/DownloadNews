Якщо людина перебуває у зоні підтоплення внаслідок підриву російськими окупантами Каховської ГЕС і не може виїхати самостійно, їй потрібно очікувати на евакуацію.

Про це у Телеграмі поінформувала пресслужба Державної служби з надзвичайних ситуацій, передає Укрінформ.
«Зберіть речі та підніміться якнайвище у будинку (верхні поверхи/горище). Сигналізуйте про місце свого перебування: звукові сигнали, яскраві речі та написи. Слідкуйте та дотримуйтеся всіх вказівок оперативних служб. Зберігайте спокій та поважайте один одного. Не переповнюйте рятувальні засоби (катери, човни, плоти)», – поінформували рятувальники.

Якщо особа опинилася у зоні затоплення, їй потрібно за можливості негайно залишити цю територію.
"Швидко зберіть документи, ліки та речі першої необхідності. Вимкніть електро- та газопостачання, зачиніть вікна та двері. Надайте допомогу дітям, інвалідам та людям похилого віку. Потурбуйтеся про домашніх та свійських тварин. Плануйте маршрут евакуації відповідно до рекомендацій місцевої влади та рятувальників", – зазначили у ДСНС.

У Міністерстві внутрішніх справ порадили жителям Херсона і прилеглих селищ, в які безпечніші місця можна перебратися у зв'язку із затопленням після підриву Каховської ГЕС.
Поради розміщені в офіційному Телеграм-каналі міністерства.
"Закликаємо громадян, що мешкають уздовж берегової лінії річок Дніпро та Кошова, прямувати в безпечні райони", - йдеться у повідомленні.
Зокрема, жителям смт Антонівка радять піднятися до вулиць Горького та Антонівської; жителям Дніпровського району - до вулиці Херсонської (в район площі В’ячеслава Чорновола), шосе В’ячеслава Чорновола та вулиці Перекопської; жителям Суворовського району - до вулиць Гімназичної, Соборної та Грецької; жителям Корабельного району, у тому числі Карантинного острова, - до вулиці Качельної (вище площі Корабелів) та вулиці Полтавської.
Жителів Карантинного острова, якщо неможливо буде евакуюватися на безпечну територію, закликають піднятися на рівень третього поверху будівель. Жителям селища Зимівник рекомендують піднятися в район міського цвинтаря; смт Комишани - до вулиці Центральної; селища Приозерного - вище вулиці Білозерської.
У МВС також закликали подбати під час евакуації про тварин.
"Жителі Херсонщини, якщо ви евакуюєтеся, потурбуйтеся про домашніх тварин: відпустіть з ланцюгів, випустіть з кліток або, за можливості, візьміть із собою. Дайте пухнастим шанс на порятунок", - йдеться у повідомленні.
Як повідомляв Укрінформ, вночі 6 червня російські війська підірвали греблю Каховської ГЕС. Унаслідок цього в Херсоні вже затоплені Гідропарк та Нафтогавань, на правобережжі області затоплені вісім сіл. Оголошено евакуацію.
За фактом підриву окупантами Каховської ГЕС правоохоронці розпочали розслідування за статтею "екоцид".
В Укргідроенерго заявили, що Каховська ГЕС повністю зруйнована і відновленню не підлягає.
Фото: Херсонська МВА