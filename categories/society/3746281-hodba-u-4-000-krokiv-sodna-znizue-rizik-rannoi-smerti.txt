Дослідники з Лодзького університету (Польща) провели найбільший у світі метааналіз щодо користі ходьби для здоров’я, щоб визначити, скільки кроків потрібно зробити, щоб зменшити ризик ранньої смерті.

Як передає Укрінформ, про це повідомляє New Atlas.
«Наше дослідження підтверджує, що чим більше ви ходите, тим краще. Ми виявили, що це стосується як чоловіків, так і жінок, незалежно від віку та незалежно від того, чи живете ви в помірному, субтропічному чи субполярному регіоні світу, чи в регіоні зі змішаним кліматом. Крім того, наш аналіз показує, що потрібно лише 4 000 кроків за день, щоб значно зменшити ризик ранньої смерті від будь-якої причини, і ще менше, щоб зменшити ризик ранньої смерті від серцево-судинних захворювань», — заявив провідний автор дослідження Мацей Банах.
Згідно з дослідженням, ходьба у щонайменше 3 967 кроків за добу знижує ризик ранньої смерті від будь-якої причини, тоді як 2 337 кроків за добу знижують ризик ранньої смерті від серцево-судинних захворювань.
Зазначається, що ризик ранньої смерті значно зменшувався за кожні 500-1000 додаткових кроків понад ці мінімуми. Так, виконання 500 додаткових кроків за добу асоціювалося зі зниженням смерті від серцево-судинних захворювань на 7%, тоді як додаткові 1000 кроків зменшили ризик смерті від будь-якої причини на 15%.
Верхньої межі виявлено не було, а це означає, що користь для здоров’я від ходьби зростає разом із кількістю зроблених кроків.
Як повідомляв Укрінформ, дослідники з Каролінського інституту (Швеція) заявили, що людям із сидячою роботою необхідно вставати зі стільця кожні пів години для покращення свого загального стану здоров'я й рівня цукру в крові.