68% українців вважають центральну владу України ефективною, а місцеву владу назвали ефективною 56% опитаних.

Про це під час презентації дослідження «Стійкість під час війни та у поствоєнний період: на що опираються українці» повідомив директор соціологічної групи «Рейтинг» Олексій Антипович, передає Укрінформ.
«68% українців вважають центральну владу України ефективною, 20% - скоріше не ефективною, 8% - не ефективною», - сказав Антипович.
Крім того, 56% українців вважають місцеву владу ефективною (13% - цілком ефективною, 43% - скоріше), 28% - скоріше не ефективною, 11% - зовсім неефективною.
Найбільш ефективними суспільними інституціями українці вважають ЗСУ (82%), Президента України (68%) і волонтерів (59%).
Також 38% респондентів вважають ефективною Службу безпеки України, 27% - громадські організації, 19% - Національну поліцію, 16% - міську/сільську раду, 16% - мера/ сільського голову, 15% - церкву, 15% - обласну військову адміністрацію, 13% - уряд України, 13% - загальнонаціональні ЗМІ, 11% - Верховну Раду.
Найменші показники мають місцеві ЗМІ (7%), органи прокуратури (5%) та суди (4%).
За результатами опитування, серед пріоритетів, на які, у першу чергу, повинна скеровувати зусилля місцева влада є боротьба з корупцією (51%), вирішення господарських, комунальних проблем (34%), допомога армії (32%), відбудова пошкодженої інфраструктури (25%), облаштування бомбосховищ та укриттів (21%), допомога біженцям, ВПО (18%), сприяння малому та середньому бізнесу (17%), покращення умов для дошкільної та середньої освіти (14%), соціальних захист населення (12%), прозорість роботи влади (11%) таекологія (9%).
Дослідження проводилось соціологічною групою «Рейтинг» на замовлення Національної платформи стійкості та згуртованості.
Опитування проводилося 6-11 червня 2023 року методом CATI (телефонні інтерв'ю) серед населення України віком від 18 років на всій території, за винятком тимчасово окупованих Криму та Донбасу, Опитано 1200 респондентів.
Як повідомляв Укрінформ, третина українців очікують покращення економічної ситуації в країні та власного добробуту наступного року.