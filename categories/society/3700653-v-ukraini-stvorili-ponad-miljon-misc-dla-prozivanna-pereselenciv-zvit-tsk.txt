В Україні офіційно зареєстровано 4 857 200 внутрішньо переміщених осіб. Для них створено більше мільйона місць для проживання, серед яких у регіонах України – 144 тисячі вільних місць, у тому числі 31 тисяча – для довготривалого перебування.

Про це йдеться в попередньому звіті Тимчасової слідчої комісії Верховної Ради з питань розслідування можливих порушень законодавства України у сфері отримання, розподілу, транспортування, зберігання, використання за цільовим призначенням гуманітарної та іншої допомоги, а також неефективного використання державного майна, яке може бути використане для тимчасового розміщення внутрішньо переміщених осіб та забезпечення інших потреб держави, повідомляє Укрінформ.
В тексті документу зазначається, що станом на 3 січня 2023, за даними Міністерства з питань реінтеграції тимчасово окупованих територій, в Україні офіційно зареєстровано 4 857 200 внутрішньо переміщених осіб, з яких понад 3,5 млн осіб перемістилися після 24 лютого 2022 року. 6,8% із цієї кількості ВПО, за інформацією Міністерства у справах ветеранів України, – учасники бойових дій. Допомогу на проживання отримали 1,8 мільйона переселенців.
Найбільша кількість внутрішньо переміщених осіб зареєстрована в Донецькій, Дніпропетровській, Харківській, Київській областях та місті Києві.
За інформацією Офісу Президента України від 2 грудня 2022 року, для внутрішньо переміщених осіб створено більше мільйона місць для проживання, серед яких у регіонах України – 144 тисячі вільних місць, у тому числі 31 тисяча – для довготривалого перебування.
Водночас зауважується, що основними проблемами від 70% до 95% ВПО вважають відсутність житла і роботи, прив’язаної до житла.
При цьому наводиться звіт Міжнародної організації з міграції, в якому наголошується, що серед проблем, які найбільше турбують внутрішньо переміщених осіб: житлові умови – 27%, оплата орендованого житла – 23%, оплата послуг ЖКГ – 20%, безробіття – 13%.
Як повідомлялося, 17 квітня уряд підтримав ініціативу Міністерства з питань реінтеграції тимчасово окупованих територій України щодо утворення Координаційного штабу з питань забезпечення реалізації прав і свобод внутрішньо переміщених осіб. Мета – послідовно впроваджувати державну політику з підтримки ВПО. Робота Координаційного штабу розпочнеться з розгляду житлових питань.
Фото: Олексій Чернишов у Facebook