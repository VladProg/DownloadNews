Родини з дітьми можуть дистанційно оформити на порталі «Дія» ще чотири державні соціальні допомоги.

Про це повідомляє Міністерство соціальної політики України, передає Укрінформ.
«Продовжуємо робити соціальні послуги ближчими та доступнішими для українців. Для батьків, що усиновили дитину, тих, хто доглядає за хворою дитиною, людей та дітей з інвалідністю оформити допомогу тепер можна буде швидше і комфортніше», - зазначила міністр соціальної політики Оксана Жолнович.
Зокрема, відтепер дистанційно можна оформити допомогу при усиновленні дітей-сиріт або дітей, позбавлених батьківського піклування; допомогу на хворих на тяжкі захворювання дітей, яким не встановлено інвалідність; допомогу особам з інвалідністю з дитинства та на дітей з інвалідністю, яка призначається на постійній основі.
Також через «Дію» можуть подавати документи на отримання допомоги на дитину одинокі усиновлювачі чи одинокі батьки, які не перебувають в шлюбі.
У Мінсцополітики зауважують, що раніше для отримання цих допомог необхідно було звертатися до органів соціального захисту населення та подавати документи особисто. Тепер це можна робити дистанційно. Термін призначення допомог відбувається впродовж 10 днів з моменту звернення.
Як повідомлялося, Єдина інформаційна система соціальної сфери (ЄІССС) вже оптимізувала роботу 15 підсистем та 40 реєстрів, і її розбудова триває.