Серед грантових програм, які запускає уряд, - оплата вартості навчання у сфері ІТ.

Як передає Укрінформ, про це повідомляє пресслужба Міністерства економіки.
Програма грантів «Старт в ІТ» передбачає оплату вартості навчання для громадян, які втратили роботу, перебувають у простої, неоплачуваних відпустках, є ВПО або бажають отримати нову професію у сфері IT. Заявки учасників разом із пакетом документів приймають у центрах зайнятості.
Зазначається, що одержувачам гранту надається електронний сертифікат для професійного навчання, який гарантує оплату навчальних послуг. Учасники програми мають використати сертифікат протягом 10 робочих днів з дня видачі, уклавши на його підставі договір із закладом освіти.
Особи, які беруть участь у програмі, зобов’язуються пройти курс навчання та після його завершення протягом 30 днів працевлаштуватися за новою спеціальністю або відкрити власну справу в цій галузі.
Як повідомляв Укрінформ, перша програма безповоротних грантів передбачає допомогу тим, хто хоче запустити мікробізнес, як-от пошиття одягу і взуття, хімчистка, сервісний чи ремонтний центр, СТО, монтажні роботи тощо. Мікрогранти від держави становитимуть до 250 тис. гривень.