Яхт-клуб Київського Палацу дітей та юнацтва прийняв чергову групу ветеранів війни і людей з інвалідністю для реалізації фізичного та психологічного відновлення.

Про це повідомив кореспондент Укрінформу.
У рамках соціального проєкту адаптації і соціалізації учасників бойових дій, осіб з інвалідністю та членів їх сімей «Вітрила на Дніпровській хвилі» 20 сімей отримали змогу поплавати на яхті й відпочити на пікніку.






Київський яхт-клуб КПДЮ прийняв на адаптацію чергову групу ветеранів війни / Фото: Геннадій Мінченко, Укрінформ











































Благодійний захід організували на території КПДЮ, на якому також розгорнули волейбольний і футбольні майданчики для дозвілля ветеранів.
«Мені все дуже сподобалося. І для мене, і для сімʼї подорож на яхті - це новий досвід, тому ми в захваті від події. Можу сказати, що вестибулярний апарат у мене хороший. Насправді такі ініціативи підіймають настрій і дають зрозуміти, що про нас памʼятають», - зауважив учасник проєкту, ветеран російсько-української війни Сергій.
Директор Яхт-Клубу, віцеадмірал Сергій Гайдук переконаний, що важливість таких заходів для ветеранів війни неможливо переоцінити.
«Одним з важливих напрямків підтримки наших воїнів є адаптація і соціалізація їх в соціумі. Це найменше, що ми можемо і повинні робити для них. В майбутньому ми сподіваємося розвинути цей проєкт на державному рівні, щоб наші захисники в різних куточках України могли відпочити і відчути себе потрібними», - пояснив Гайдук.
Проєкт реалізується спільно з Всеукраїнським центром фізичного здоров'я населення «Спорт для всіх» у рамках програми Президента України “Активні парки”.