Заявки на участь в експериментальному проєкті підготовки помічників ветеранів подали 840 осіб.

Про це повідомила міністр у справах ветеранів Юлія Лапутіна, передає Укрінформ із посиланням на пресслужбу Мінветеранів.
“На 550 запланованих посад помічників ветеранів у 10 пілотних регіонах вже є 840 кандидатів. Майбутні фахівці стануть тими, хто фактично першими надаватимуть демобілізованим воїнам сервісну підтримку на шляху реінтеграції до мирного життя. Фактично, це будуть ті, хто фасилітує діалог між органами місцевої влади, медичними закладами і нашими захисниками”, – сказала Лапутіна.

Зазначається, що кандидатами є ветерани війни, члени їхніх сімей або родин загиблих захисників. Це пов'язано з тим, що одним із принципів експериментального проєкту є “рівний з рівним”.
“Адже саме ця категорія осіб, як ніхто інший, може допомогти побратимам подолати цей непростий шлях. Майбутні помічники розкажуть ветеранам і ветеранкам про їхні права та до яких державних установ слід звертатися... “Помічник ветерана” є елементом загальної екосистеми ветеранської політики, яку ми будуємо”, – сказала Лапутіна.
Після проходження добору та фахового навчання помічники ветеранів будуть працевлаштовані до Сервісних офісів у справах ветеранів у територіальних громадах, залучених до проєкту. Вони надаватимуть, зокрема, консультативний, інформаційний, процедурний супровід умежах переходу від військової служби до цивільного життя.
Як повідомляв Укрінформ, пілотний проєкт “Помічник ветерана” стартував 1 липня 2023 року.
Протягом 2024 року на посаду помічника ветерана планується працевлаштувати 15 тисяч людей.