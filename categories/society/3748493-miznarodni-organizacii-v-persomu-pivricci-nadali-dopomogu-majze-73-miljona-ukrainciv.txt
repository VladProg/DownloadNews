Міжнародні гуманітарні організації на другому році широкомасштабної збройної агресії Росії продовжують підтримувати народ України: протягом першого півріччя 2023 р. вони надали допомогу майже 7,3 млн людей.

Такі дані оприлюднило Міністерство з питань реінтеграції тимчасово окупованих територій, посилаючись на Офіс ООН з координації гуманітарних питань (OCHA).
«Так, за підрахунками OCHA, протягом січня-червня поточного року цільову грошову допомогу від міжнародних гуманітарних партнерів отримали 2,5 млн осіб, у тому числі майже 20 тис. людей, які постраждали від руйнування Каховської ГЕС», - йдеться у повідомленні.
Послугами медичного характеру забезпечено 5 млн осіб. Близько 3,3 млн українців була надана допомога з прихистком або передано предмети першої необхідності.
В умовах дефіциту 3 млн осіб отримали доступ до чистої води та засобів гігієни. Ще 3,7 млн – роздано продовольчі набори.
Крім того, близько 1 млн переміщених дітей, які були позбавлені можливості здобувати освіту в місцях свого постійного проживання, отримали необхідну підтримку для продовження навчального процесу.
Ще стільком особам було надано низку інформаційних послуг із юридичного супроводу, мінної безпеки й іншого консультування.
Мінреінтеграції закликає міжнародні гуманітарні організації вже зараз враховувати виклики, пов’язані з деокупацією територій. Зокрема, почати формувати кадрові резерви, які будуть готові виїхати на звільнену територію для виконання гуманітарної роботи.
Як повідомляв Укрінформ, Міністерство з питань реінтеграції тимчасово окупованих територій продовжує виплачувати державну грошову допомогу в інтересах осіб, стосовно яких встановлено факт позбавлення свободи внаслідок збройної агресії проти України.