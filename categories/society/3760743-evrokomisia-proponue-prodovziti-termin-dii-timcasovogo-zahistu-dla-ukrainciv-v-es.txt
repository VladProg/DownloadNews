Єврокомісія запропонувала продовжити дію Директиви з тимчасового захисту, яку ЄС активував, щоб забезпечити українців, які рятувалися в ЄС від російської агресії, всім необхідним, включаючи притулок, роботу та соціальні послуги.

Про це у Страсбурзі під час виступу на пленарному засіданні Європарламенту з промовою «Про стан Європейського Союзу» заявила президент Єврокомісії Урсула фон дер Ляєн, повідомляє кореспондент Укрінформу.
«Саме так Європа відповідає на поклик історії. Я горда оголосити, що Європейська комісія запропонує продовжити наш тимчасовий захист для українців в ЄС. Наша підтримка для України буде проводжуватися», - заявила Урсула фон дер Ляєн.
Вона нагадала, що з початку російської війни принаймні 4 мільйони українців знайшли притулок в ЄС.
«Я хочу сказати, що їх зараз вітають (в ЄС – ред.) таким же чином, як це відбувалося в ті драматичні перші тижні. Ми будемо продовжувати підтримку, щоб вони мали доступ до помешкань, до охорони здоров'я, до ринку праці та багато іншого… Ми будемо на стороні України на кожному кроці її шляху, так довго, як це буде необхідним», - наголосила президент Єврокомісії.
Як повідомлялося, сьогодні у Страсбурзі відбувається пленарне засідання Європарламенту, під час якого президент Єврокомісії оголосила щорічне послання «Про стан Європейського Союзу».
Директива ЄС про тимчасовий захист, яка була активована, щоб прийняти мільйони біженців з України, від початку була розрахована на дію до березня 2024 року.