Стартував онлайн-тренінг для 600 координаторів проєкту "Активні парки – локації здорової України", спрямований на залучення ветеранів до фізичної активності у громадах.

Про це повідомляє пресслужба Міністерства у справах ветеранів, передає Укрінформ.
"Ми хочемо, щоб на рівні громади був свій спортивний приклад серед тих, хто брав участь у бойових діях, подолав себе і залучив якомога більше своїх побратимів і посестер до фізичної активності, до здорового способу життя. Такі люди зазвичай стають активними і потім самі стають менторами і залучають інших до такої активності", - повідомила очільниця Мінветеранів Юлія Лапутіна.
Зазначається, що серія тренінгів для 600 координаторів соціального проєкту "Активні парки – локації здорової України” покликана налагодити ефективну взаємодію з ветеранами війни, захисниками та захисницями України у громадах. Його розробили фахівці Соціально-психологічного центру м. Славутич, який належить до сфери управління Мінветеранів.
"Люди завдяки таким майданчикам будуть спілкуватися, розуміти проблеми один одного. Це буде тренд на здоровий спосіб життя. Ми віримо в перемогу, віримо в те, що після звільнення нашої території від окупантів, такий приклад "Активних парків" пошириться на всю Україну", – зауважила Юлія Лапутіна.
За її словами, Мінветеранів розглядає ветеранський спорт як важливий елемент інтеграції у громади українських захисників і захисниць після повернення з війни. Вона підкреслила, що Україна має чимало спортивних амбасадорів серед ветеранів і ветеранок - учасників “Ігор Нескорених” та “Ігор Воїнів”, які попри контузії, поранення і каліцтва, не тільки повернулися до мирного життя, а й активно займаються спортом.
"Активні парки” – це урядовий проєкт, покликаний залучити всі верстви населення до оздоровчої рухової активності на свіжому повітрі. Наразі створено 750 таких парків. Їхню роботу забезпечують професійні координатори, які допомагають впроваджувати оздоровчу рухову активність, зокрема, для осіб з інвалідністю.
Як повідомляв Укрінформ, у німецькому місті Дюссельдорф з 9 по 16 вересня відбудуться змагання Invictus Games. Україна там буде представлена командою з 24 спортсменів з-поміж військовослужбовців та ветеранів російсько-української війни, які зазнали поранень під час або внаслідок виконання службових обов’язків у зоні бойових дій.