Правоохоронці викрили злочинну організацію, учасники якої продавали немовлят за кордон під виглядом програми сурогатного материнства.



Про це на брифінгу повідомив заступник керівника Київської міської прокуратури Олександр Кравець, передає кореспондент Укрінформу.
"До цієї злочинної організації входили 12 осіб, із яких 2 - співорганізатори, 10 - учасники. Організатори схеми - це керівники медичних клінік, що надають послуги у сфері репродуктивної медицини на території Києва та Харкова", - зазначив він.
За його словами, один із організаторів у минулому був працівником правоохоронного органу і відповідав за боротьбу з організованою злочинністю та протидію торгівлі людьми.
"Інші учасники схеми - це працівники цих клінік, менеджери, адміністратори, адвокати тощо", - додав Кравець.
Помічник голови Державної прикордонної служби Андрій Демченко поінформував, що замовниками виступали іноземці з країн, де заборонене сурогатне материнство.
За словами першого заступника керівника Оболонської окружної прокуратури міста Києва Сергія Кермана, у групі був чіткий розподіл ролей між усіма учасниками.
Зокрема, за даними слідства, одні учасники групи розміщували на сайтах країн, де заборонене сурогатне материнство, рекламу щодо можливості участі у цій програмі із зазначенням номера телефону в Україні.

В окрему групу виділено менеджерів, які вільно володіють французькою, італійською, іспанською, португальською, німецькою, англійською і мали спілкуватися з іноземцями та спонукати їх приїхати в Україну, щоб скористатися цією програмою.
"У подальшому була виділена певна група осіб, яка вже на місці в Україні контактувала з іноземцями, проводила співбесіди та запевняла у легальності цієї програми. У цих зустрічах брали участь і адвокати", - поінформував Керман.
За його даними, іноземці навіть мали змогу визначити наступну сурогатну маму або жінку-донора яйцеклітини завчасно.

"Доходило і до того, що особам пропонувалося вибрати стать майбутньої дитини, що прямо заборонено статтею 14 Конвенції про захист прав і гідності людини щодо застосування біології та медицини", - зазначив він.

Як повідомив Демченко, учасники групи підшукували не тільки клієнтів, а й жінок, які у подальшому через різні обставини погоджувалися стати сурогатними матерями для іноземців.
За його словами, жінкам за це пропонували близько 12 тисяч євро.

Помічник голови ДПСУ зазначив, що всі деталі жінкам щодо їхньої участі у цьому процесі учасники злочинної групи не повідомляли.
"Також учасники групи укладали фіктивні договори і здійснювали контроль за розподілом коштів, за ходом перебігу вагітності у жінок. Далі жінок змушували реєструвати дітей, надаючи завідомо неправдиві дані щодо їхнього біологічного походження. У подальшому це (були - ред.) і заяви щодо відмови від дитини та надання дозволів щодо вивозу цих дітей за кордон", - сказав Демченко.

У прокуратурі поінформували, що після того, як дитина народжувалася, певна група осіб займалася конкретно процесом легалізації та отриманням необхідного переліку документів для вивозу за кордон.
Заступник керівника Київської міської прокуратури Кравець зазначив, що грошова винагорода, яку отримувала злочинна група за надання відповідних послуг, складала 50-70 тисяч євро.
"У межах слідства встановлені факти незаконного переміщення за кордон нашої держави 8 немовлят. Нами попереджено спробу вивозу за кордон 1 дитини, і це відбулося вже після початку дії воєнного стану", - зазначив він.
Заступник начальника - начальник слідчого відділу Оболонського управління поліції Києва Сергій Бондар поінформував, що було проведено понад 40 обшуків, вилучена меддокументація, різна оргтехніка тощо.
У середу правоохоронці повідомили про підозру 12 особам, з них чотирьом - заочно. За даними слідства, вони зараз перебувають у Мексиці, Іспанії, Німеччині, Франції.
Як поінформував Кравець, 5 осіб затримані у порядку статті 208 КПК і найближчими днями Оболонський райсуд Києва розгляне клопотання про обрання їм запобіжних заходів.
"Три особи з числа тих, яким вже повідомлено про підозру, співпрацюють зі слідством і дають викривальні покази щодо дії відповідного угруповання", - сказав заступник керівника Київської міської прокуратури.
За його словами, готуються відповідні міжнародно-правові доручення щодо встановлення місця знаходження цих дітей і стану, в якому вони перебувають.
Ця справа перебуває на особистому контролі генпрокурора Андрія Костіна.
Заходи з викриття та припинення діяльності злочинної діяльності проводилися Головним управлінням Нацполіції України в м. Києві, органами столичної прокуратури, Державною прикордонною службою та Головним управлінням внутрішньої безпеки СБУ та за підтримки Міністерства юстиції.
Як повідомлялося, 28 грудня 2021 року українські правоохоронці повідомили про підозру шістьом членам злочинної групи, яких викрили в організації схеми продажу дітей за кордон.
Фото: Офіс генпрокурора