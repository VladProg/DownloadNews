В столиці Норвегії місті Осло сьогодні пройшла церемонія вручення Нобелівської премії миру цьогорічним лауреатам, серед яких український Центр громадянських свобод, який став першим в історії незалежної України, хто отримав таку нагороду, а також російська організація "Меморіал" та білоруський правозахисник Алесь Біляцький.

Трансляція вручення премії відбувається в прямому ефірі на YouTube, передає Укрінформ.
Нагороду отримала голова Центру громадянських свобод Олександра Матвійчук.

Як повідомляв Укрінформ, 7 жовтня Норвезький Нобелівський комітет вирішив присудити Нобелівську премію миру 2022 року правозахиснику Алесю Біляцькому з білорусі, російській правозахисній організації «Меморіал» та українській правозахисній організації «Центр громадянських свобод».
У повідомленні Нобелівського комітету зазначалося, що лауреати Нобелівської премії миру 2022 року представляють громадянське суспільство у своїх країнах, впродовж багатьох років просували право критикувати владу та доклали визначних зусиль, щоб задокументувати воєнні злочини, порушення прав людини та зловживання владою.