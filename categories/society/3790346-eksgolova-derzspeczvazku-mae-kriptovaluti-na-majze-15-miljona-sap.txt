Під час обшуку у колишнього голови Держспецзв'язку Юрія Щиголя правоохоронці знайшли у телефоні криптогаманець, на якому зберігається криптовалюта на 1,2 млн доларів.

Як передає Укрінформ, відповідну інформацію озвучив прокурор Спеціалізованої антикорупційної прокуратури під час обрання експосадовцю запобіжного заходу у Вищому антикорупційному суді.

Прокурор аргументував клопотання про обрання підозрюваному запобіжного заходу у вигляді тримання під вартою з можливістю внесення 50,23 млн грн застави тим, що у “телефоні Щиголя виявлено криптогаманець, на якому зберігаються кошти у різних криптовалютах”.
“Зокрема, криптовалюта Tether USDT у кількості 1 201 285 одиниць, що станом на 20 листопада становить 1 201 928 доларів”, - сказав прокурор.
Крім того, за його словами, у криптогаманці містяться біткоїни у кількості 6,9, вартість яких складає 265 тисяч доларів.
Також під час обшуків у ексголови Держспецзв'язку знайшли 82 тис. євро і 72 тис. дол. готівки.
Як повідомляв Укрінформ, детективи Національного антикорупційного бюро повідомили про підозру в заволодінні 62 млн грн голові Державної служби спеціального зв'язку та захисту інформації, його заступнику та іншим службовим особам.
У понеділок, 20 листопада, представник уряду у Верховній Раді Тарас Мельничук повідомив, що Кабінет Міністрів звільнив голову Державної служби спеціального зв’язку та захисту інформації України Юрія Щиголя та його заступника.
Виконання обов’язків голови Державної служби спеціального зв’язку та захисту інформації України Кабінет Міністрів поклав на Дмитра Маковського.