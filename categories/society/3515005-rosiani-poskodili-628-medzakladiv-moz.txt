російські війська пошкодили 628 об’єктів медичних закладів.

Як передає Укрінформ, про це повідомляє пресслужба Міністерства охорони здоров’я.
«За чотири місяці війни ракети та снаряди ворога пошкодили 628 об’єктів медичних закладів та ще 118 зруйнували, без можливості їх подальшого відновлення. Наразі Міністерство охорони здоров’я України вже напрацьовує план відновлення медичної інфраструктури в деблокованих регіонах та залучатиме до цього фінансову допомогу міжнародних партнерів», - ідеться в повідомленні.
Зокрема, сьогодні Україна потребує не лише інвестицій у будівництво закладів охорони здоров'я, а й в оснащення їх необхідним обладнанням.
«Тисячі квадратних метрів зруйнованих лікарень, знищене вщент медичне обладнання, тисячі лікарів, які повинні отримати найсучасніші умови для роботи. Аби відновити все це сьогодні Україна, як ніколи, потребує зовнішньої фінансової допомоги.
Тому нині на міжнародній арені ми просимо об'єднатися навколо допомоги Україні. Адже тисячі наших громадян, які зазнали жахів війни, повинні якнайшвидше бути забезпечені якісними медичними послугами», - заявив заступник міністра охорони здоров'я Богдан Боруховський.
Під час виступу на Столичному конгресі з питань охорони здоров'я та медицини, який цими днями проходить у Берліні, він зазначив, що ряд світових лідерів у галузі медичного обладнання, зокрема компанії Philips та Siemens, вже висловили готовність всебічно брати участь у масштабному відновленні українських лікарень.
Окрім того, міжнародні партнери з будь-якого куточка світу можуть долучитися до відновлення системи охорони здоров‘я України, зробивши донацію на фандрейзинговій платформі UNITED24 за напрямом «медична допомога».
Як повідомляв Укрінформ, в Україні повністю відновили 32 об'єкти медичної інфраструктури, які пошкодили ракети та снаряди російських загарбників. Ще 188 медичних закладів відновлені частково.