Українці повинні підготуватися до важкої зими, придбати собі низку необхідних речей.

Про це Прем’єр-міністр Денис Шмигаль сказав на засіданні уряду, повідомляє Укрінформ.

«Не будемо прикрашати дійсність — ця зима буде важкою. Тому ще раз закликаємо всіх ретельно готуватися до зими. Бажано, аби в кожної родини був запас необхідних базових речей: теплий одяг, свічки, ліхтарики, батарейки. Це важливо підготувати на випадок, якщо внаслідок масованих ракетних обстрілів зникне світло чи тепло», — сказав Шмигаль.
За його словами, центральна та місцева влада накопичили достатню кількість енергоресурсів, підготували мережі, закупили додаткове обладнання, забезпечують ремонти пошкодженої інфраструктури.
«Зараз готовність до опалювального сезону по країні — більш ніж 90%. Підготовлені також спеціальні пункти обігріву для населення, розроблено плани евакуації на випадок неможливості швидкого відновлення критичної інфраструктури», — сказав прем’єр.
Водночас він вкотре закликав, попри достатню кількість енергоресурсів для проходження цієї осені та зими, максимально їх економити.
«Сьогодні я ще раз хочу звернутися до всіх українців із проханням зменшити споживання електроенергії у вечірні години. Мова не про те, щоб сидіти в темряві. Необхідно лише зменшити використання найбільш енергомістких приладів. Мінімізуйте використання електроплит, електрочайників, електроінструментів, обігрівачів та кондиціонерів, духовок та прасок, мікрохвильових печей, кавоварок, пральних і посудомийних машин», — сказав Шмигаль.
Як повідомляв Укрінформ, зранку 10 жовтня росія здійснила масовану ракетну атаку по території України, унаслідок якої загинуло 19 осіб, понад сто осіб отримали поранення. Постраждали обʼєкти критичної інфраструктури в столиці та інших регіонах. У вівторок та середу росія продовжила ракетні обстріли України.