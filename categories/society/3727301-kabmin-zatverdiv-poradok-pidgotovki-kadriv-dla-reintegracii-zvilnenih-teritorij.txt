Кабінет Міністрів на засіданні в суботу, 24 червня, затвердив порядок підвищення кваліфікації працівників державних органів для роботи на звільнених від росіян територіях.

Як передає Укрінформ, про це Міністерство з питань реінтеграції тимчасово окупованих територій України повідомляє у Телеграмі.
"Сьогодні Кабмін прийняв постанову, яка визначає механізм реалізації експериментального проєкту щодо підвищення кваліфікації осіб, які виявили бажання працювати на деокупованих територіях. Йдеться перш за все про керівних працівників та спеціалістів державного управління", - йдеться у повідомленні.
Таке навчання здійснюватиме Київський національний університет імені Тараса Шевченка. Саме цей заклад вищої освіти є провідним у підготовці фахівців за спеціальністю 281 "Публічне управління та адміністрування".
Ухвалене рішення розроблене на виконання урядової постанови "Про реалізацію експериментального проєкту щодо створення резерву працівників державних органів для роботи на деокупованих територіях України".
У Мінреінтеграції нагадали, що цей документ був напрацьований спільно з Національним агентством з питань державної служби та Представництвом Президента України в АР Крим.
Затверджений урядом порядок спрямований на підготовку кадрів для реінтеграції звільнених територій України.
Як повідомляв Укрінформ, віцепрем'єр-міністр - міністр з питань реінтеграції тимчасово окупованих територій Ірина Верещук пінформувала, що Координаційні центри підтримки цивільного населення вже створені у всіх областях України.