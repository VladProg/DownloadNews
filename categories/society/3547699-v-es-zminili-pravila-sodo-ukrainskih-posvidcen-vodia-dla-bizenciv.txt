Наразі особи, які отримали в ЄС статус тимчасового захисту, офіційно можуть користуватися українським посвідченням водія без необхідності його обміну упродовж усього періоду перебування під захистом.

Про це у Телеграмі інформує пресслужба Міністерства внутрішніх справ України, передає Укрінформ.

«Від липня особам, які отримали в ЄС статус тимчасового захисту, офіційно дозволено: користуватися українським посвідченням водія без необхідності його обміну протягом всього періоду перебування під захистом», - йдеться в повідомленні.
Зазначається, що ці особи тепер можуть користуватися посвідченнями водія старого зразка, оформленими кирилицею, без наявності завіреного перекладу або міжнародного посвідчення водія (але все ж треба мати документ для підтвердження особи).
При цьому ці особи можуть користуватися виданими вперше на 2 роки українським посвідченням водія навіть у разі закінчення терміну його дії (чинними є посвідчення водія, які не були обміняні з початку 2022 року, всі інші – підлягають обміну на території України).
Ці громадяни також можуть отримати без складання іспитів тимчасове (на період перебування під захистом) посвідчення водія зразка ЄС у разі втрати чи викрадення українського посвідчення.
У МВС вважають, що це значно полегшує навантаження на компетентні органи держав-членів ЄС, оскільки їм не доведеться обмінювати мільйони українських посвідчень водія.
Як повідомлялося, 27 травня у МВС поінформували, що обмін водійських посвідчень не можна буде здійснити у підрозділах ДМС.