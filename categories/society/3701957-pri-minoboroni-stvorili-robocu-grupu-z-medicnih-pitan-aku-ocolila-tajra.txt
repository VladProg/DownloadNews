Міністерство оборони відреагувало на велику кількість звернень від громадських організації, які займаються супроводженням медичної підтримки воїнів, і створило робочу групу на чолі з Юлією “Тайрою” Паєвською для вирішення проблем.

Про це повідомив на брифінгу міністр оборони України Олексій Резніков, передає кореспондент Укрінформу.
«Ми подивилися список їх претензій і рекомендацій (громадських організацій – ред.). Була проведена зустріч із близько 42 представниками інституцій. І ми домовились, що зробимо постійну робочу групу при міністерстві з цього приводу. На зустрічі зголосилась очолити цю групу всім відома Юлія Паєвська», - поінформував міністр.
Вона погодилась очолити цю робочу групу і напрацювати певні пропозиції разом з тими, хто до неї доєднається.
Резніков повідомив також, що паралельно доручив своїй заступниці Ганні Маляр разом з командувачем Медичних сил Збройних сил України Тетяною Остащенко “протягом 10 днів проїхатись по найбільш важливих місцях, де зона підвищеної уваги, в першу чергу це лінія фронту, і відвідати всі ВЛК, які знаходять в містах вздовж лінії фронту”.
Резніков уточнив, що сьогодні вони мають вирушити у відрядження і, відповідно, протягом 10 днів надати доповідь про те, що там відбувається і які є потреби.
Резніков повідомив, що вже прийнято рішення про збільшення кількості ВЛК вздовж ліні фронту, щоб поранені бійці могли звертатись у ці установи. Вони функціонуватимуть не лише у військових госпіталях, а й у цивільних лікувальних закладів. “Крім того, буде за моєю директивою зроблено обов’язкове введення посад психологів додатково у всіх лікувальних закладах. Тому що помилково і хибно було сприйняття, що психологічну допомогу має отримати поранений після завершення лікування. Сам факт поранення - це вже психологічна травма”, - зазначив міністр.
Як повідомлялось, українська волонтерка і парамедик Юлія Паєвська надавала медичну допомогу учасникам Революції гідності в Україні у 2013 році, а як керівник волонтерського загону парамедиків «Ангели Тайри» проводила тактичну медичну підготовку на передовій Донбасу з 2014 по 2018 рік. Паєвська відома своєю роботою з таємної зйомки та вивезення відеозаписів, що документують звірства, скоєні російськими військами в Маріуполі. Загарбники затримали Паєвську 16 березня 2022 року, коли вона намагалася евакуювати жінок і дітей з Маріуполя до Запоріжжя, незважаючи на її явний статус некомбатанта. Під час тримісячного ув’язнення Паєвська жила в крихітній камері з 22 іншими жінками. У черні 2022 року її звільнили з полону.