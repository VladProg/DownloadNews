У зв’язку зі збільшенням прожиткового мінімуму в Україні з 1 грудня зріс розмір аліментів.

Як передає Укрінформ, про це інформує пресслужба Міністерства юстиції в Фейсбуці.
“Відсьогодні в Україні змінився розмір виплат аліментів за рахунок збільшення прожиткового мінімуму. Для дітей віком до 6 років прожитковий мінімум тепер становить 2272 грн, а для дітей віком від 6 до 18 років – 2833 грн”, - ідеться в повідомленні.
Відповідно, зауважують у міністерстві, зростають і прив'язані до цього показника соціальні допомоги, виплати, зокрема й аліменти на дітей.
У Мін’юсті нагадують, що мінімальний гарантований розмір аліментів на одну дитину не може бути меншим, ніж 50% прожиткового мінімуму для дитини відповідного віку.
Таким чином, мінімальний гарантований розмір аліментів відтепер становитиме: для малечі до 6 років – 1136 грн; для дітей віком від 6 до 18 років – 1416,5 грн.
Як пояснюють у Мін’юсті, якщо платник аліментів має достатній заробіток, то за рішенням суду встановлюється мінімальний рекомендований розмір аліментів на одну дитину в розмірі 100% прожиткового мінімуму для дитини відповідного віку.
У відомстві нагадують, що відповідно до Сімейного Кодексу України, якщо повнолітні дочка, син продовжують навчання – батьки зобов'язані утримувати їх до досягнення 23 років.
Право на утримання припиняється у разі припинення навчання. Суд може визначити розмір аліментів на повнолітніх дочку, сина у твердій грошовій сумі або у частці від заробітку платника аліментів.
Також зазначається, що процес зміни грошових надходжень відбувається автоматично, без звернень до органів державної виконавчої служби.
Як повідомлялося, згідно з Законом “Про Державний бюджет України на 2022 рік” в Україні з 1 грудня збільшено прожитковий мінімум.