Служба безпеки України викрила ще 14 освітян-колаборантів, які допомагають загарбникам запроваджувати російські «стандарти освіти» у школах тимчасово захоплених міст Донецької та Херсонської областей.

Як передає Укрінформ, про це повідомляє СБУ.
«У результаті слідчо-оперативних дій 14 педагогам повідомлено про підозру у добровільній співпраці з ворогом. Серед них – керівники створених російськими загарбниками «відділів освіти», а також декани факультетів і директори захоплених українських шкіл та «вишів», – зазначили у службі.
Зокрема, на тимчасово захопленій території Херсонської області викрита очільниця «Новокаховської школи № 1». Встановлено, що за дорученням гауляйтера Херсона володимира сальдо зловмисниця вивезла до Генічеська все майно навчальних закладів.
У Маріуполі встановлена особа керівниці місцевого «відділу освіти» терористичної організації «днр». За даними слідства, на своїй псевдопосаді жінка вимагає від директорів навчальних закладів організовувати освітній процес за російськими підручниками.
Серед ідентифікованих – колишня депутатка районної ради та директорка місцевої школи, яка «здає» загарбникам адреси помешкань сімей учасників руху опору.
Також співробітники СБУ викрили так званого декана «педагогічного факультету Маріупольського державного університету днр». Разом з іншими педагогами фігурантка організувала знищення українських підручників у вказаному закладі.
Підозрюваним інкриміноване вчинення злочину, передбаченого ст. 111-1 (колабораційна діяльність) Кримінального кодексу України. Тривають комплексні заходи для притягнення їх до відповідальності за злочини проти України.
Як повідомляв Укрінформ, за перші два місяці 2023 року СБУ викрила понад 30 освітян-колаборантів, причетних до русифікації українських шкіл на тимчасово захоплених територіях.