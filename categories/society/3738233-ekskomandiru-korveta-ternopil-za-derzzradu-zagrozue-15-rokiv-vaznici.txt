Працівники Державного бюро розслідувань завершили досудове розслідування стосовно колишнього командира корвета «Тернопіль», який перейшов на бік ворога.

Про це інформує пресслужба відомства, передає Укрінформ.
Як зазначається, обвинувальний акт відносно екскомандира корвету направлено до суду.
Встановлено, що після захоплення окупантами військової частини у Севастополі та корвету «Тернопіль», капітан III рангу став єдиним з екіпажу, хто перейшов на бік загарбників і присягнув їм на вірність.
Нині він воює проти України у складі збройних сил РФ на сторожовому кораблі «Ладний» на посаді помічника командира. Зокрема, бере участь у піратських рейдах окупантів, патрулюванні захопленої акваторії Чорного моря, виконує інші злочинні завдання.
Колишній український військовий обвинувачується у державній зраді (ч. 1 ст. 111 КК України).
Йому загрожує покарання у вигляді позбавлення волі до 15 років.
Як повідомляв Укрінформ, Державне бюро розслідувань від початку широкомасштабного вторгнення Росії відкрило майже 1,7 тис. кримінальних проваджень щодо злочинів проти нацбезпеки.
Серед них - 1 315 кримінальних проваджень за фактом державної зради (ст. 111 Кримінального кодексу), 286 - колабораційної діяльності (ст. 111-1), 23 – щодо пособників державі-агресору (ст. 111-2).