Експертна рада Міністерства культури та інформаційної політики України з питань декомунізації та дерусифікації, до складу якої увійшли науковці, митці та представники громадськості, провела своє перше засідання.

Про це повідомляє Укрінформ із посиланням на сайт МКІП.
"Під час засідання учасники поділилися власним баченням загальних принципів та регламенту роботи експертної ради, а також обговорили можливі підходи у подоланні російської імперської та радянської тоталітарної спадщини, зокрема очищення громадського простору від символів цієї спадщини і маркерів імперськості у цивілізованому руслі. Наголошувалося, що цей процес має бути виваженим, ґрунтуватись на суспільному діалозі, відкритій фаховій дискусії, але водночас не може бути відкладеним у часі, адже це важлива складова ментального спротиву агресії. Питання пам’яток та об’єктів топоніміки, які стосуються російської історії та культури, повинні вирішуватись відповідно до чинного законодавства про місцеве самоврядування, а також законодавства у сфері охорони культурної спадщини", - йдеться у повідомленні.
Також було приділено увагу публічній дискусії щодо найменування Національної музичної академії імені П.І. Чайковського.
Очолив експертну раду міністр культури та інформаційної політики України Олександр Ткаченко. Його заступником став український громадський та державний діяч, експерт у сфері комунікацій, освіти і культури Антон Дробович, а секретарем ради - начальник відділу аналізу українського державотворення УІНП Ігор Каретніков. До складу увійшли д. і. н. вченого секретаря Інституту історії України НАНУ Олександр Рубльов, генеральний директор Одеської національної наукової бібліотеки Ірина Бірюкова, голова Державного агентства України з питань мистецтв та мистецької освіти Галина Григоренко, український арткритик, публіцист, колумніст, куратор сучасного мистецтва, медіаменеджер, радіоведучий Костянтин Дорошенко, доктор мистецтвознавства, професор, завідувач кафедри історії світової музики Національної музичної академії України імені П.І.Чайковського Валерія Жаркова, директорка державної установи «Український інститут книги» Олександра Коваль. За згодою: історик, заступник директора Науково-дослідного інституту українознавства Павло Гай-Нижник, режисер, актор Ростислав Держипільський, голова громадської організації «Центр досліджень політичних цінностей» Олесь Доній, директорка громадської організації «Центр міської історії Центрально-Східної Європи» Софія Дяк, мистецтвознавиця Діана Клочко, громадський діяч Юрій Костюк, директор товариства з обмеженою відповідальністю «Видавництво Фоліо» Олександр Красовицький, професорка Київського національного університету імені Тараса Шевченка Наталія Кривда, мистецтвознавиця Євгенія Моляр, керівниця Культурно-мистецького центру Національного університету «Києво-Могилянська академія», учасниця дослідницького проєкту «Що таке пам'ятати» Владислава Осьмак, історик, декан історичного факультету Київського національного університету імені Тараса Шевченка Іван Патриляк, генеральний директор Національного меморіального комплексу Героїв Небесної Сотні - Музей Революції гідності Ігор Пошивайло, директор Національного музею історії України у Другій світовій війні. Меморіальний комплекс Юрій Савчук, директор товариства з обмеженою відповідальністю «Смолоскип», українське незалежне видавництво» Ростислав Семків, громадський діяч Микола Томенко, культурологиня Ганна Циба.
Також у складі експертної ради працюватимуть заступники міністра культури та інформаційної політики Катерина Чуєва й Тарас Шевченко.
Чергове засідання експертної ради запланували на наступний тиждень.
Як повідомляв Укрінформ, при Міністерстві культури та інформаційної політики та Українському інституті національної пам'яті створили раду, яка займатиметься питаннями дерусифікації, декомунізації та деколонізації.