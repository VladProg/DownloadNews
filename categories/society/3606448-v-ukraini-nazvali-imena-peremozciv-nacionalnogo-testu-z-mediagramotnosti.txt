Сьогодні стали відомі імена переможців національного тесту з медіаграмотності.

Про це у Фейсбуці повідомили організатори Фільтр.Національний проєкт з медіаграмотності, передає Укрінформ.
Повідомляється, що журі обрало 30 переможців, з їхніми іменами детальніше можна ознайомитися за лінком.
Тест відбувся 27 жовтня, в ньому взяли участь 32 586 учасники, а 17 555 українців повністю його пройшли.
Тест складався з 5 блоків, які містили 34 запитання: Базові поняття медіаграмотності та інформаційного простору (8 запитань); Соціальні мережі (7 запитань); Достовірність та вплив новин (10 запитань); Навички фактчекінгу (6 запитань); Здатність убезпечити особисті дані та ресурси (3 запитання).
Найбільше фіналістів тесту у Дніпропетровській області - 1757, в Києві -1450, Львівській області - 1133.
620 людей взяли участь в тесті з-за кордону.
Також до тесту долучилося 5 людей з тимчасово окупованого Криму.
Серед учасників було 76% жінок, 23% - чоловіків. 1%, за словами організаторів, не захотіли вказувати свою стать при реєстрації. У віковому розрізі найбільше учасників було у віці 15-18 років - 23%, та 40-49 років - 15%, 12% - віком 10-14 років, 11% учасників - віком 19-24 роки, 25-29 років - 7%, 30-34 роки - 10%, 35-39 років - 10%, 9% учасників віком 50-59 років, 2% - старше 60 років.
5% за результатами тесту опинилися на рівні новачок (набрали 0-11 балів), 44% - на рівні початківець (12-23 бали), 42% - на рівні "Майже Гуру" (24-29 балів) 9% - на рівні "Гуру медіаграмотності" (30-34 бали).
Національний тест з медіаграмотності проводив Фільтр. Національний проєкт з медіаграмотності Міністерство культури та інформаційної політики України разом з програмою USAID Мріємо та діємо та проєктом «Вивчай та розрізняй: інфомедійна грамотність», які втілюються IREX in Ukraine за підтримки Агентства США з міжнародного розвитку (USAID), Посольства Великої Британії в Україні та Посольства Сполучених Штатів Америки в Україні. Партнером події також є Міністерство молоді та спорту України. Інформаційним партнером є Embassy of Sweden in Kyiv.