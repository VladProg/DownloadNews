У Секретаріаті Уповноваженого ВРУ з прав людини наразі дізнаються інформацію про українців, яких рф захопила до повномасштабного вторгнення в Україну, від родичів цих осіб та зі ЗМІ.

Про це поінформували у Офісі Омбудсмана у відповідь на інформаційний запит Укрінформу.
У відомстві нагадали, що 24 лютого 2022 року через повномасштабне вторгнення рф у нашу державу дипломатичні відносини між Україною та росією було розірвано, і що всіх співробітників закордонних дипустанов України було евакуйовано з території рф.
У повідомленні уточнюється, що наразі здійснення органами дипслужби України функцій із захисту прав українців на території рф унеможливлено.
«Наразі Уповноваженим постійно підтримується зв'язок з родичами утримуваних у тимчасово окупованому Криму та російській федерації громадян України за політично-релігійними вмотивованими звинуваченнями, які надають актуальну інформацію щодо їх стану здоров’я, умов утримання, а також додержання їх прав у пенітенціарних установах», - зазначається у повідомленні.
Окрім того, як поінформували у Офісі Омбудсмана, на постійній основі співробітниками Секретаріату Уповноваженого ВРУ з прав людини відбувається моніторинг додержання прав утримуваних українців у тимчасово захопленому Криму та рф за допомогою ЗМІ, і одним з таких ЗМІ є сайт «Кримська Солідарність».
Як повідомлялося, 24 лютого Президент України Володимир Зеленський заявив, що Україна розірвала дипломатичні відносини із рф.
До цього, 12 січня, Уповноважений ВРУ з прав людини Людмила Денісова заявила, що рф переслідує 130 українців за політично-релігійними вмотивованими звинуваченнями, з яких 121 особа станом на той час перебуває в ув’язненні, у тому числі дві жінки, та 9 осіб були позбавлені права на свободу пересування.