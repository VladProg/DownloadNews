На сьогодні немає потреби оголошувати мобілізацію для збільшення чисельності Сил оборони, головне – навести лад з центрами комплектування та військово-лікарськими комісіями.

Про це міністр оборони Олексій Резніков сказав під час брифінгу в понеділок, передає Укрінформ.
«Можу сказати, що той план мобілізації, який був затверджений Верховною Радою відповідно за поданням, він ще не виконаний. В хорошому сенсі це означає, що у нас немає сьогодні потреби оголошувати мобілізацію зі збільшення чисельності. Тобто у нас є ще ресурс з точки зору правового плану. Що стосується виконання цього плану, у нас зараз завдяки та реакції громадськості, і активістів, і журналістів, і родичів серйозно взялися за Територіальні центри комплектування, колишні воєнкомати», - зазначив Резніков.
Він нагадав, що проблема ТЦК обговорювалась на засіданні РНБО, Ставці Верховного головнокомандувача, і зараз триває оновлення кадрового складу в згаданих центрах.
«У нас сьогодні йде серйозний проривний похід, і я думаю, на осінь ми вийдемо щодо цифровізації. Обмін даними буде майже з усіма відомствами, які тримають реєстри. Це підписання спільних наказів з МЗС, з Мін'юстом, з МВС, ДПСУ, Мінсоцполітики, Пенсійним фондом і т.д. для того, щоб люди менше ходили за якимись довідками, але й центри комплектування, щоб чітко розуміли, хто з мобілізаційного резерву є доступним, де він знаходиться, і відповідно вони могли це робити. Я не думаю, що найближчими місяцями буде стояти питання про збільшення цієї планки», - зазначив міністр.
Водночас Резніков зауважив, що суспільству треба пам’ятати, що на полі бою є поранені, є загиблі, тому поповнення втрат - це важлива історія.
Також міністр повідомив, що цифровізація всіх процесів в ТЦК значно спростить їх роботу та позбавить громадян необхідності стояти в чергах в різні інстанції.
«Найбільш складна робота – це паперову історію перекласти в цифру. В маленьких містах вже це майже завершено, тільки ось в Києві там великий об’єм, ну, і населення більше, вони продовжують, плюс обмін реєстрами. Тому ми розмовляли з моїм профільним заступником, який відповідає за цифровізацію Віталієм Дейнего. В нього є план, який він доповідав, ми очікуємо, що десь на жовтень відсотків на 90 ми вийдемо на зрозумілий рівень цифровізації в центрах комплектації, що відповідно і спростить: менше буде черг, менше кіл аду, які проходять люди. Це перший напрямок. І другий напрямок – це серйозна реформа ВЛК. Багато нормативних актів ми змінили, скоро про це буде повідомлено Президенту», - пообіцяв міністр.
Як повідомляв Укрінформ, під головуванням Президента Володимира Зеленського відбулося засідання Ради національної безпеки і оборони України, на якому була заслухана інформація про результати перевірки територіальних центрів комплектування та соціальної підтримки (ТЦК).
Рада нацбезпеки рекомендувала головнокомандувачу Збройних сил України Валерію Залужному призначити за рекомендаціями керівників оперативно-тактичних та оперативно-стратегічних угруповань на посади керівників обласних ТЦК офіцерів, які безпосередньо беруть участь у бойових діях, після проходження ними перевірки СБУ.
Наразі Міністерство оборони України проводить інформаційну кампанію “Оновлюй дані у ТЦК”, яка покликана актуалізувати дані щодо мобілізаційного потенціалу країни та посилити спроможності Збройних сил у відбитті російської агресії проти України.
25 серпня Секретар РНБО Олексій Данілов заявив, що змін до мобілізації не відбудеться попри заклики до Президента дозволити мобілізувати більше людей, проте він не виключає ймовірності додаткового призову.