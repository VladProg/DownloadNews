Міністерство оборони готове сприяти у перевірці всіх поставлених за контрактом зимових курток, аби зняти будь-які сумніви щодо отримання військовослужбовцями зимового одягу за результатами виконання контрактів.

Про це повідомляє пресслужба Міноборони, передає Укрінформ.
Як зазначається, представники Міноборони та ЗСУ 23 серпня взяли участь у відкритому засіданні Комітету Верховної Ради України з питань антикорупційної політики з приводу публікацій у ЗМІ щодо закупівлі у вересні 2022 року нібито літньої військової форми замість зимової і за начебто завищеною ціною.
"Одним з предметів уваги є публікація у ЗМІ документа, який схожий на інвойс, що надається суб'єктами господарювання у юрисдикції Турецької Республіки. Даний документ, укладений турецькою мовою, не надходив до Міноборони і не формувався у процесі укладання та виконання зазначених контрактів відповідно до законодавства України, тому міністерство не може коментувати його природу", - заявили у МОУ.
Як зазначається, цей документ, схожий на інвойс, датується груднем 2022 року, при тому що пропозиція від постачальника надійшла до МОУ у серпні 2022-го і з ціною у $86 за куртку, контракт було укладено у вересні, а проплата відбулася у жовтні 2022 з тією ж ціновою пропозицією.


У Міноборони наголосили, що відомство відкрите для перевірок, а також готове у межах компетенції сприяти правоохоронним органам під час проведення розслідувань. Крім того, вивчити всю наявну документацію щодо контракту буде запропоновано і Громадській антикорупційній раді при Міноборони.
"Міноборони готове сприяти у перевірці всіх поставлених за зазначеним контрактом зимових курток, аби зняти сумніви щодо того, що понад 120 000 військовослужбовців отримали зимові куртки за результатами виконання контрактів", - заявили у МОУ.
Наголошується, що до Міноборони та до тилу командування Сил логістики ЗСУ не надходило жодного звернення від військовослужбовців щодо неналежної якості зимових курток чи штанів, поставлених за зазначеним контрактом.
"Водночас, у зв’язку з появою в окремих засобах масової інформації маніпулятивних та неправдивих тверджень щодо начебто підміни зимової форми літньою, Міністерство оборони України розпочало підготовку судових позовів до ЗМІ та осіб, які навмисно поширюють неправдиві відомості", - заявили у відомстві.
Зазначається, що заслухати всіх представників Міноборони та ЗСУ на засіданні комітету не встигли через обмеженість народних депутатів у часі, але Міноборони готове до продовження розгляду у час, який буде визначено.
Як повідомляв Укрінформ, 16 червня СБУ повідомила про підозру колишньому заступнику міністра оборони та екскерівнику Департаменту державних закупівель, які привласнили з бюджету більше 1 млрд грн.
Посадовці підозрюються у причетності до розкрадання бюджетних грошей на закупівлі бронежилетів та зимової форми для підрозділів ЗСУ, які виконують бойові завдання на фронті.
Встановлено, що організатори «схеми» провели закупівлю оптової партії неякісних зимових курток і штанів для воїнів ЗСУ на загальну суму 900 млн грн. Придбане майно не відповідає вимогам використання в холодну пору року в умовах ведення інтенсивних бойових дій.
Під час обшуків за місцем роботи і проживання фігурантів виявлено документацію та інші речові докази їхньої незаконної діяльності.
Обом колишнім посадовцям повідомлено про підозру за ч. 5 ст. 191 (привласнення, розтрата майна або заволодіння ним шляхом зловживання службовим становищем), ч. 2 ст. 28 ч. 1 ст. 114-1 (перешкоджання законній діяльності Збройних Сил України та інших військових формувань) Кримінального кодексу України.
Обидва зловмисники уже перебувають під вартою за підозрою у схожих злочинах.
Фото: Громадське