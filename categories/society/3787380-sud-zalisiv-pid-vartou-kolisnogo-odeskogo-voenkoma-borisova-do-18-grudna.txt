Колишній начальник Одеського обласного центру комплектування та соціальної підтримки Євген Борисов, підозрюваний у незаконному збагаченні, залишається під вартою до 18 грудня з можливістю вийти під заставу.

Про це повідомляє пресслужба Київського апеляційного суду, передає Укрінформ.
За інформацією суду, апеляційні скарги на рішення залишити Борисова під вартою до 18 грудня подали прокурор та сторона захисту.
"За результатом апеляційного розгляду ухвалу слідчого судді Печерського районного суду міста Києва від 20 жовтня 2023 року залишено без змін, апеляційну скаргу прокурора та апеляційні скарги сторони захисту без задоволення", - йдеться у повідомленні.
Нагадаємо, 24 липня 2023 року працівники Державного бюро розслідувань затримали колишнього начальника Одеського обласного центру комплектування та соціальної підтримки. У відомстві заявили, що у ході слідства зібрали докази, які свідчать про незаконне збагачення колишнього воєнкома.
Раніше начальник Одеського обласного територіального центру комплектування Євген Борисов був звільнений із займаної посади після оприлюднення ЗМІ інформації про те, що його родина під час повномасштабної війни придбала на іспанському узбережжі нерухомості та автівок на мільйони доларів.
22 липня колишньому одеському воєнкому оголосили підозру у незаконному збагаченні на сотні мільйонів гривень та в умисному ухиленні від несення служби.
Раніше Укрінформ повідомляв, що Печерський райсуд столиці обирав колишньому начальнику Одеського обласного центру комплектування та соціальної підтримки Євгену Борисову запобіжний захід у вигляді тримання під вартою з можливістю внесення 150 млн грн застави.