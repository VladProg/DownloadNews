Громадська організація STEM is FEM проведе чотиримісячні курси з урбаністики для українських дівчат віком від 15 до 22 років.

Про це повідомила дружина Президента Олена Зеленська у Телеграмі, передає Укрінформ.
«Освітній онлайн-курс курс «Урбаністика» триватиме 4 місяці. П’ятдесят учасниць віком від 15 до 22 років навчатимуться плануванню та розвитку міських територій. Заявку на участь можна подати до 30 вересня, виконавши відбіркове завдання», - зазначила вона.
За словами першої леді, учасниці розроблять власні містобудівні проєкти для зруйнованих українських міст, а журі обере 10 найкращих, які доопрацюють та підготують до реалізації спеціалісти з містобудування та архітектури.
Зеленська пояснила, що після цього STEM is FEM пітчитиме запропоновані проєкти місцевим громадам, органам місцевого самоврядування, бізнесам, міжнародним фондам чи організаціям, які інвестують у розвиток України.
«STEM is FEM» - це проєкт, який заохочує щонайбільше дівчат обрати технологічну спеціальність справою свого життя, закликає до досягнення рівноправ’я. У 2020 році за моєї ініціативи Україна приєдналася до міжнародного «Партнерства Біарріц», яке об’єднує зусилля різних країн на шляху до рівних прав жінок і чоловіків. Тож рада бачити, як проєкт з відбудови українських міст одночасно працює і в напрямку рівності, і, сподіваюся, безбар‘єрності міського простору», – додала перша леді.
Як повідомляв Укрінформ, в Україні створено Довідник з розбудови міст з деталізованою інформацією про використання матеріалів та планування і розбудову житлових кварталів, парків, вулиць.
Фото: ОП