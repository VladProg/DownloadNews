Президент України Володимир Зеленський заявив, що убивць журналістів будуть шукати і притягати до відповідальності.

Про це він сказав в інтерв’ю журналістам, передає кореспондент Укрінформу.
«Будемо максимально знаходити вбивць і притягати до відповідальності», - заявив глава держави.
Він зазначив, що у війни є різні етапи, і на певних із них ЗМІ відіграють одну з ключових ролей.
«Вони (люди у світі – ред.) не бачать наших військових, але за кордоном точно чують журналістів. Колеги підтримують, поширюють всю правду», - зауважив глава держави.
Водночас, відповідаючи на запитання про доцільність створення трибуналу, де б судили за вбивства представників масмедіа, Президент зазначив, що не знає, чи є така практика у світі, та й чи потрібно багато трибуналів, тим більше що фахівців у цьому питанні не так багато.
Як повідомлялося, від дня повномасштабного вторгнення російської федерації в Україні загинули 32 журналісти.
Фото: ОП