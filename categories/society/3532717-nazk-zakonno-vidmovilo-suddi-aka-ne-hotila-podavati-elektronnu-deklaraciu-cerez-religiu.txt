Апеляційний суд визнав, що Національне агентство з питань запобігання корупції законно відмовило судді, яка не хотіла подавати декларацію в електронному вигляді «через релігію».

Про це повідомляється на офіційному сайті агентства, передає Укрінформ.
Так, суд визнав, що НАЗК законно відмовило прийняти декларацію судді в паперовому вигляді, а не електронному, як це передбачено законом “Про запобігання корупції”. Суддя не подавала декларацію в електронному вигляді через нібито “релігійні переконання”.
“Деякі публічні службовці й досі не розуміють, що Україна ще до війни вже стала іншою. Хтось і досі продовжує шукати шляхи, як можна обійти закон та схитрувати. А хтось працює на успішне європейське майбутнє країни, керується принципами доброчесності та верховенства права. НАЗК поважає релігійні переконання кожного декларанта і вважає неетичним використання начебто “релігійних поглядів” для того, щоб обійти закон”, – підкреслив голова НАЗК Олександр Новіков.
Нагадаємо: у 2020 році суддя Олександра Брагіна подала до НАЗК паперову декларацію за 2019 рік. На переконання судді, вона не могла подати декларацію в електронному реєстрі, як доброчесні декларанти, «через релігійні переконання». Начебто через релігію суддя не могла отримати електронний цифровий підпис.

Тоді НАЗК відмовилося прийняти таку декларацію, адже Закон України «Про запобігання корупції» прямо передбачає єдиний для всіх формат подання декларації — в електронній формі через офіційний сайт Реєстру декларацій НАЗК.

Після відмови суддя подала позов до НАЗК в Окружний адміністративний суд міста Києва (ОАСК). У позові вона вимагала прийняти декларації за 2019 та 2020 роки в паперовому вигляді. Тоді ОАСК вирішив безпідставно задовольнити цей позов. НАЗК одразу ж оскаржило таке рішення в апеляційному суді.