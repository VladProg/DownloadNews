Українські суди вже винесли сім вироків стосовно священнослужителів УПЦ (МП), які стали на бік ворога, а одного священника моспатріархату Україна обміняла на 28 українських військовослужбовців.

Про це повідомив голова СБУ Василь Малюк в інтерв'ю "Інтерфакс-Україна", передає Укрінформ.
Зокрема, Малюк зазначив, що контррозвідувальні заходи в УПЦ (МП) було розпочато ще минулого року. "У результаті відкрито кримінальні провадження стосовно 61 священнослужителя. Загалом суди вже винесли сім вироків стосовно окремих кліриків, які стали на бік ворога", - сказав він.
Водночас глава СБУ повідомив, що двох священників УПЦ (МП) було передано за обміном. “І хочу наголосити, що ворог дуже цінує своїх агентів у рясах - так, одну таку особу обміняли на 28 українських військовослужбовців”, - поінформував Малюк.
Він також розповів, що за матеріалами СБУ припинено громадянство України 19 священникам УПЦ (МП).
"Я вже казав раніше - наявність ряси і кадила не є обтяжуючою обставиною, але й не звільняє від кримінальної відповідальності. І жодних індульгенцій не дає. Працюємо виключно в рамках закону, попри церковний сан", - підкреслив голова СБУ.
Він зауважив, що СБУ викриває не просто окремих зрадників, а знешкоджує агентурні мережі, які росія готувала 30 років. "І це надважливе питання сьогодні. Щоб якнайшвидше перемогти, треба вимести все це московське сміття, яке причаїлось по кутках", - сказав він.
Як повідомляв Укрінформ, 1 квітня Шевченківський райсуд Києва обрав екснаміснику Києво-Печерської лаври митрополиту Української православної церкви (московського патріархату) Павлу (Лебедю) запобіжний захід у вигляді цілодобового домашнього арешту.
Служба безпеки України повідомила йому про підозру у виправдовуванні і запереченні збройної агресії російської федерації проти України (ст.161 ККУ), а також порушенні рівноправності громадян залежно від їх расової, національної і регіональної належності (ст. 436-2 ККУ).
Національний заповідник "Києво-Печерська лавра" оголосив про розрив договору про оренду з УПЦ (МП) з 29 березня.
Міністерство культури та інформаційної політики розпочало інвентаризацію майна Києво-Печерської лаври.