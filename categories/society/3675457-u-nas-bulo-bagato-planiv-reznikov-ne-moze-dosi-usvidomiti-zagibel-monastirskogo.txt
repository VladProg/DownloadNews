Міністр оборони України Олексій Резніков заявив, що досі не може усвідомити загибель міністра внутрішніх справ Дениса Монастирського в авіатрощі у Броварах 18 січня.

Як передає Укрінформ, про це Міністерство оборони повідомляє у Телеграмі.
"18 січня трагічно загинув мій друг і колега Денис Монастирський. Досі не можу цього усвідомити. Ми часто разом їздили до наших захисників і захисниць. Ми вірили у перемогу і разом наближали її. Ми будували багато нових планів. Денис, Євген, Юрій, Михайло, Тетяна, Микола… Всі, хто загинув у цей ранок в тій страшній аварії і внаслідок неї. Світла пам‘ять вам", - зазначив Резніков.
Міністр висловив щире співчуття всім рідним і близьким. "Це непоправна втрата", - наголосив він.
"Також я схиляю голову перед всіма полеглими у цій війні з 2014 року, найкращими синами та доньками України. Ви продовжуєте нас захищати. З неба", - підкреслив Резніков.
Як повідомляв Укрінформ, 18 січня тодішній міністр МВС Денис Монастирський загинув у Броварах в катастрофі гелікоптера ДСНС, на борту якого перебували ще дев'ятеро осіб, зокрема перший заступник міністра Євгеній Єнін та державний секретар МВС Юрій Лубкович.
Головнокомандувач Збройних сил України Валерій Залужний заявив, що загибель керівництва МВС – непоправна втрата для всієї держави і особисто для нього.
Фото: edition.cnn.com