Верховна Рада спростила доступ до земельних ділянок державної та комунальної власності для розміщення електронних комунікацій на період воєнного стану.

Як повідомив народний депутат від фракції "Голос" Ярослав Железняк у Телеграмі, за прийняття відповідного законопроєкту №7487 у другому читанні та в цілому проголосували 253 депутатів, передає Укрінформ.
Зокрема, документ передбачає під час дії воєнного стану та протягом шести місяців з дня його припинення чи скасування дію спрощеного порядку розміщення споруд електронних комунікацій на земельних ділянках державної та комунальної власності площею до 0,05 гектара без погодження із Кабінетом Міністрів. Крім того, до всього визначеного замовником переліку елементів інфраструктури об’єкта доступу розроблятимуться та видаватимуться одні технічні умови з доступу.
Оператори електронних комунікацій для розміщення технічних засобів та/або споруд електронних комунікацій матимуть право на отримання в оренду державного та комунального майна без проведення аукціону. Також без проведення аукціону можуть бути продовжені договори, укладені з операторами електронних комунікацій для розміщення технічних засобів та/або споруд електронних комунікацій.
Як повідомлялося, Верховна Рада 16 серпня ухвалила закон, який забезпечить покращення управління у сфері електронних комунікацій в умовах воєнного стану. Документ передбачає відтермінування виконання умов ліцензій на користування радіочастотним спектром; продовження строку дії ліцензій та дозволів на користування ресурсом нумерації у зв’язку з воєнним станом.