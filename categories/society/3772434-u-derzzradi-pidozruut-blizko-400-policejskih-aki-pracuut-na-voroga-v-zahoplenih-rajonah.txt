Заочно повідомлено про підозру в держаній зраді близько 400 поліцейським, які залишилися на тимчасово окупованих територіях і стали працювати на РФ.

Про це в інтерв'ю "Інтерфакс-Україна" повідомив голова Нацполіції Іван Вигівський, передає Укрінформ.
"Близько 400 працівникам поліції, які залишились на окупованих територіях і після того стали працювати на ворога у правоохоронних квазіутвореннях, заочно повідомлено про підозру у державній зраді. Цифра начебто велика, але від загальної кількості поліцейських це менше 0,4%", - сказав він.
За його словами, ще щодо 400 поліцейських, які залишились на окупованих територіях, ведеться робота - відпрацьовується їхня ймовірна причетність до співпраці з росіянами.
Вигівський додав, що всі, хто відмовився виїжджати з ТОТ, були звільнені з лав поліції.
Як повідомлялося, за процесуального керівництва Луганської обласної прокуратури повідомлено про підозру в державній зраді шістьом правоохоронцям.