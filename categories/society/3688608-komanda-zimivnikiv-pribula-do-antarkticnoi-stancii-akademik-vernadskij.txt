Дослідницький криголам "Ноосфера" з командою 28-ї Української антарктичної експедиції на борту прибув до станції "Академік Вернадський".

Про це у Фейсбуці повідомляє Національний антарктичний науковий центр, передає Укрінформ.
"Найближчими днями триватимуть дві важливі місії: розвантаження судна, адже на ньому приїхав величезний запас їжі, різноманітних речей та пального на цілий рік; перезмінка річних експедицій. Вчені та фахівці з 27-ї УАЕ, які рік працювали на "Вернадському", передаватимуть справи колегам з 28-ї УАЕ", - повідомили в НАНЦ.

Після цього відбудеться традиційна передача станції між експедиціями, і зимівники та зимівниці 27-ї експедиції вирушать додому, а учасники 28-ї залишаться працювати на рік.

Серед їхніх основних завдань буде проведення вимірювань та досліджень за трьома напрямами: геофізика, метеорологія та біологія, а також підтримка життєдіяльності станції.

Шлях із чилійського порту Пунта-Аренас до станції тривав п'ять діб. Криголам ішов через найбурхливішу в світі протоку Дрейка, але цього разу вона була прихильною до екіпажу та пасажирів "Ноосфери".

Як повідомлялося, наприкінці грудня 2022 року криголам "Ноосфера" вирушив з ПАР до острова Кінг-Джордж, куди доправив експедицію та вантажі для польської антарктичної станції "Арцтовський". Звідти судно прибуло до "Вернадського", доставивши учасників технічної сезонної експедиції, які наразі завершують нагальні справи з модернізації станції. Відтак "Ноосфера" дісталася Чилі та чекала на команду 28-ї УАЕ, разом з якою успішно повернулася до Антарктики.
Фото: Олександр Гришко, Сергій Салло