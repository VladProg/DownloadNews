На сьогодні Національна поліція допомагає забезпечувати базовий запит громадян - запит на безпеку.

Про це, як передає кореспондент Укрінформу, міністр внутрішніх справ України Денис Монастирський розповів у ефірі спільного телемарафону «Єдині новини» з нагоди профеційного свята поліцейських України.
«Війна стала справжнім краш-тестом для системи Національної поліції. Усі сім років вибудовувалася, реформувалася, змінювалася і зростала Нацполіція. Сьогодні я можу з гордістю сказати, що 130 днів війни стали справжнім випробовуванням для кожного члена цієї великої команди. Ця система встояла. Безпека сьогодні – базовий запит громадян, і Національна поліція поряд зі Збройними силами та іншими військовими формуваннями допомагають відчувати цю безпеку», – наголосив Монастирський.
Він зазначив, що нині поліцейські евакуюють під обстрілами громадян, долучаються до розмінування, розслідують понад 20 000 проваджень щодо воєнних злочинів.
Стосовно кримінальної ситуації міністр наголосив, що у перші тижні війни фактично вся увага переключилася на війну, у тому числі кримінального світу. А тепер, у зв’язку з переїздами громадян, великими обсягами гуманітарної допомоги та певними обмеженнями, повернулися й зловживання.
За словами керівника МВС, протягом перших тижнів війни було визначено близько ста диверсійних груп противника, більшість з яких були розкриті та передані до відповідних органів.
«Питання загрози диверсійно-розвідувальних груп залишається. На сьогодні ми відзначаємо їх активність, особливо на кордоні з рф та рб. Розуміємо, що частина з них може діяти на території України. росія використовує такий інструмент, щоб залякати людей», – наголосив Монастирський.
Він додав, що після завершення війни для Національної поліції буде не менш важкий період, тому поліцейські готуються до нових викликів.
4 липня в Україні відзначається День Національної поліції.