Колишня очільниця Департаменту капітального будівництва Міністерства оборони підозрюється в розтраті 18,66 мільйона гривень, виділених на купівлю житла для військових.

Як передає Укрінформ, про це повідомляє Національне антикорупційне бюро України.
Підозру фігурантці 31 жовтня оголосили НАБУ та Спеціалізована антикорупційна прокуратура. Також підозра оголошена ЇЇ спільнику - директору компанії-забудовниці.
Дії обох осіб кваліфіковані за ч. 5 ст. 191 (Привласнення чи розтрата чужого майна, яке було ввірене особі чи перебувало в її віданні, вчинені у великих розмірах чи в умовах воєнного або надзвичайного стану) та ч. 1 ст. 366 (Складання, видача службовою особою завідомо неправдивих офіційних документів, внесення до офіційних документів завідомо неправдивих відомостей, інше підроблення офіційних документів) Кримінального кодексу України.

За даними слідства, тимчасовий виконувач обов'язків директора Департаменту капітального будівництва Міноборони України разом зі спільником створили умови для перерахування навесні 2015 року понад 18,66 млн грн компанії-забудовниці за нібито готові для вселення військовослужбовців і їхніх родин 96 квартир у будинку в Києво-Святошинському районі Київської області (передмістя столиці).
Встановлено, що насправді будинок на той момент був недобудований, не мав ні внутрішнього оздоблення, ні підведених комунікацій, а отже – приміщення не були придатні для життя.
Натомість підозрювана фактично підробила необхідні для перерахунку коштів документи, внісши недостовірні відомості про стан готовності житла.
Ініціатором схеми НАБУ та САП вважають посадовицю Міноборони. Директор компанії-забудовниці значиться як її співучасник.
За інформацією слідства, фігурант подав до Державної архітектурно-будівельної інспекції у Київській області декларацію про готовність об’єкта до експлуатації, хоча будівництво на той момент не було завершене. Це сприяло вчиненню злочину.
Зазначається, що розслідування цих фактів правоохоронці розпочали восени 2015 року. У жовтні 2017-му головна військова прокуратура закрила справу, попри висновок економічної експертизи, що підтвердила збитки державі.
За три роки житло до ладу не привели, тож улітку 2020-го до НАБУ звернулося Міноборони. «Детективи НАБУ дослідили тему і побачили ознаки злочину, а також доклали всіх зусиль, щоб реанімувати справу», - зазначили в бюро.
У листопаді 2020 року підслідність у справі визначили за НАБУ. Надалі разом із САП відомство провело необхідні слідчі дії, завдяки яким була зібрана достатня кількість доказів для повідомлення про підозру посадовиці Міноборони та її пособнику.
Як повідомляв Укрінформ, підозру в шахрайському заволодінні 3,2 млн грн оголосили ексгенералу Служби безпеки України, який переховується за кордоном.