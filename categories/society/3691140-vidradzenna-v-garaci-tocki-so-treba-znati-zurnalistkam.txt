Під час круглого столу на тему «Безпека жінок-журналісток в Україні під час війни», організованого НСЖУ та Центром журналістської солідарності, фахівці надали поради, як підготуватися до відрядження у гарячі точки.

Під час дискусії учасниці розглянули основні виклики для безпеки жінок-журналісток в Україні під час війни та дали поради щодо безпеки під час роботи в зонах бойових дій. Про це повідомляє кореспондент Укрінформу.
За словами журналістки, яка з 2014 року працює у зоні бойових дій, Юлії Суркової, треба більш ретельно готуватися до кожного відрядження та завжди оцінювати ризики.
Вона зазначила, що з собою потрібно мати воду, спорядження, аптечку, додаткові засоби заряду для телефонів та камер, готівку. Перед поїздкою треба пройти тренінги з медицини та з правил поводження у зонах обстрілу. На її переконання, їх бажано проходити кожні пів року, щоб оновлювати свої знання.


Крім того, перед поїздкою на лінію фронту потрібно залишити заповіт.
«Для когось може бути це важко, тому можна лишити хоча б номери і пін-коди банківських карт, ключі від авто тощо», - сказала журналістка.
Також із собою необхідно мати пакет документів: паспорт, документи про групу крові, наліпки на бронежилет з надписом "преса".
Потрібно бути вдягненим у спортивний одяг, щоб він був зручний, не синтетичний, бо може загорітися. За її словами, навіть влітку краще, щоб одяг закривав коліна і лікті, бо при обстрілах треба буде падати.
«Я б рекомендувала купувати такий одяг та взуття у туристичних магазинах. Крім того, журналістські організації радять обирати синій колір», - підкреслила Суркова.
Перед поїздкою журналіст обов’язково повинен отримати акредитацію Міністерства оборони України.
«Зараз правила роботи журналістів ускладнились – небезпечні зони поділили по кольорах. В червоній зоні ви взагалі не маєте права працювати, навіть з акредитацією. В жовтій зоні ви можете працювати тільки у супроводі пресофіцера», - зауважила Суркова.
Окрім цього, треба ретельно продумувати логістику – заздалегідь знайти готель та транспортний засіб. Журналістка рекомендує не залишатися в готелях, які знаходяться поблизу гарячої точки, а їхати на фронт із більш безпечних міст, наприклад, Дніпра чи Харкова, а ввечері повертатись назад.
«Перед поїздкою потрібно скачати карти, щоб вони працювали офлайн. Назви міст майже всюди зняті, тому якщо ви не знаєте цю місцевість, то просто не доїдете до потрібної точки», - зазначила Суркова.
За її словами, часто місцеве населення не реагує на обстріли, але попри це не треба на нього орієнтуватися – краще виїхати, якщо починається важкий обстріл.
Як повідомлялося, протягом 2022 року у світі під час виконання професійних обовʼязків загинули 67 журналістів і медіа-персоналу, що на 20 більше, ніж у 2021 році.