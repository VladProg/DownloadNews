Експертна рада з декомунізації та дерусифікації при Міністерстві культури та інформаційної політики буде складатися з відомих істориків.

Про це сказав міністр культури та інформаційної політики Олександр Ткаченко в ефірі телемарафону, передає Укрінформ.
"Ця експертна рада, яка буде складатися з відомих істориків, в тому числі і фахівців, директорів, професорів музеїв, буде допомагати нам у прийнятті рішень, які стосуються нашої компетенції... 90% всіх рішень належать до компетенції місцевої влади, ми лише можемо рекомендувати. Ми надаємо приклад створення такої експертної ради і заохочуємо органи місцевої влади також створювати такі експертні ради, які б допомагали у прийнятті тих чи інших рішень", - сказав Ткаченко.
Як повідомляв Укрінформ, 7 червня при Міністерстві культури та інформаційної політики та Українському інституті національної пам'яті створили раду, яка займатиметься питаннями дерусифікації, декомунізації та деколонізації.
Цей дорадчий орган відомство утворило після проведення громадських обговорень.
Після початку повномасштабного російського вторгнення в Україні активізувався процес демонтажу пам'ятників, присвячених радянським чи російським діячам та пов'язаним з росією історичним подіям, а також перейменовують вулиці й інші топографічні об'єкти.