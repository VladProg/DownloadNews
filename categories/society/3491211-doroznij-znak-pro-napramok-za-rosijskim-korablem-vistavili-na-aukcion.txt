Державне агентство автомобільних доріг України (Укравтодор) виставило на благодійний аукціон на платформі Prozorro.Продажі усім відомий дорожній знак, що зʼявився з початком війни, який вказував загарбникам напрямок за російським кораблем.

Про це розповів перший заступник голови Укравтодору Андрій Івко на брифінгу в медіацентрі Україна - Укрінформ «Спільний благодійний аукціон Укравтодору та Prozorro.Продажі».
«Сьогодні ми відкрили перший благодійний аукціон Укравтодору на платформі Prozorro.Продажі, на який виставили свій ексклюзивний лот - усім відомий дорожній знак, що зʼявився з початком війни, який вказував рашистам напрямок за російським кораблем. Цей знак стояв в Сумській області і був розстріляний загарбниками. Початкова ціна лоту становить 50 тис. гривень. Усі виручені кошти надійдуть на спецрахунок Національного банку для потреб ЗСУ. Аукціон триватиме до 3 червня», - розповів подробиці Івко.
За його словами, сьогоні за узгодженням із Генштабом ЗСУ Укравтодор поступово відновлює вказівні дорожні знаки з назвами сіл та містечок у звільнених населених пунктах України.
Після початку війни Укравтодор дав вказівку місцевим владам та балансоутримувачам доріг зафарбувати ці знаки для дезорієнтації ворога.
Також Івко розповів, що з початку війни в Україні було зруйновано більше 300 штучних споруд: мостів, шляхопроводв. На сьогодні 36 мостів тимчасово відновлено - в Києві, Харкові, Ірпені, Бучі, Чернігові, Сумах та інших містах.
Укравтодор розчистив вже 760 км із 24 тис. км зруйнованих та зайнятих спаленою ворожою технікою доріг.
За словами Івка, нещодавно українські дорожники побували в Будапешті на зустрічі Асоціації європейських адміністрацій та управлінь дорогами, до якої Укравтодор планує найближчим часом долучитися.
«Також ми ініціювали створення робочої групи в рамках асоціації дорожників та обговорили координацію зусиль по відновленню українських доріг з фаховою допомогою євопейських спеціалістів. Домовилися про надання кількох понтонних мостів для облашування тимчасових переправ на місці зруйнованих мостів. При цьому кошти від партнерів в основному надходять на грантовій основі, в кредит ми поки у них не беремо», - зазначив перший заступник голови Укравтодору .
Як повідомлялося, в Україні тривають активні відновлювальні роботи на автомобільних шляхах, зруйнованих вторгненням росії; частина доріг і переправ уже відкриті для руху. На всіх звільнених територіях, на дорогах та в населених пунктах дорожники працюють лише після ретельного розмінування.