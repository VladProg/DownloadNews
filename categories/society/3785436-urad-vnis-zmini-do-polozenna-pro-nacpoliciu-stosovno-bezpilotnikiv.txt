Кабінет Міністрів ухвалив рішення щодо внесення змін до Положення про Національну поліцію, які стосуються використання транспортних засобів, у тому числі безпілотних.

Як передає Укрінформ, про це представник уряду у Верховній Раді Тарас Мельничук повідомив у Телеграмі.
За його словами, зміни до Положення надають Національній поліції повноваження використовувати транспортні засоби, які рухаються по поверхні води або під нею, у тому числі дистанційно керовані.
Окрім того, вказав Мельничук, поліція має вживати заходів для запобігання, виявлення та припинення порушень порядку та правил використання повітряного простору України експлуатантами безпілотних повітряних суден "над визначеною територією чи обʼєктом зі спеціальним режимом або над місцем здійснення спеціального поліцейського контролю, проведення операцій із припинення правопорушення".
Як повідомлялося, уряд затвердив порядок, за яким українці зможуть складати теоретичний іспит для отримання посвідчення водія без обов’язкового навчання в автошколі.