До роботи над кримінальним провадженням щодо викриття корупції у Верховному Суді залучалися детективи під прикриттям.

Про це під час брифінгу щодо викритої схеми одержання неправомірної вигоди керівництвом та суддями Верховного Суду заявив керівник НАБУ Семен Кривонос, передає кореспондент Укрінформу.
"Хочу відзначити надзвичайно професійну роботу детективів і прокурорів САП. Це – вищий пілотаж, без перебільшення. Робота була проведена на найвищому рівні. І особливо хочеться відзначити, зокрема, роботу так званих детективів під прикриттям", – сказав глава НАБУ.
Також він розповів про перебіг розслідування цієї справи.
За його даними, після отримання інформації про діяльність злочинного угруповання із залученням суддів НАБУ прийняло рішення про здійснення комплексу оперативно-технічних заходів, зокрема щодо оперативного проникнення і виконання спецзавдання детективом під прикриттям.
Як зазначив Кривонос, унаслідок проведених заходів детективи зафіксували низку контактів власника фінансової групи “Фінанси та кредит” з одним із власників адвокатського об'єднання, яке використовувалося для прикриття злочинної діяльності.
За інформацією слідства, ці особи “домовилися про передачу неправомірної вигоди на користь викосопосадовців суду за ухвалення потрібного для цього підприємця рішення”, зазначив керівник НАБУ.
За його словами, за кілька днів після встановлення контакту, вже 15 березня, мало відбутися засідання у справі, але внаслідок попередньої домовленості це засідання було перенесено на іншу дату, зокрема, для того, щоб можна було відтягнути час для акумулювання певних коштів, для досягнення домовленостей тощо.
“Паралельно почала відбуватися передача, акумулювання коштів від бізнесмена до адвоката. І 19 квітня Верховний Суд ухвалив рішення. Уже після цього, фактично на початку травня, адвокат — учасник цього злочинного угруповання — отримав від керівництва ВС вказівку щодо розподілу цієї неправомірної вигоди серед учасників цього злочинного угруповання — суддів”, - поінформував Кривонос.
За його даними, 3 травня (відповідними особами — ред.) була отримана перша частина цієї неправомірної вигоди.

“А 15 травня, тобто фактично вчора, була передана друга її частина, і вже фактично “на гарячому” було зафіксовано керівництво ВС. Під час проведення невідкладних слідчих дій, обшуків - за місцем проживання фігурантів, на робочих місцях - було вилучено значну суму коштів, здобуто докази, які додатково підтверджують також діяльність цієї злочинної організації”, - уточнив керівник НАБУ.
Він назвав цю справу найбільш резонансною за період діяльності НАБУ і САП.
Як повідомлялося, 15 травня НАБУ і САП заявили про викриття схеми одержання неправомірної вигоди керівництвом та суддями Верховного Суду.
Правоохоронці затримали чинного голову Верховного Суду Всеволода Князєва та вилучили 2,7 млн дол.
Із приводу цієї ситуації у Верховному Суді скликали позачерговий пленум, який розпочнеться о 14 годині.