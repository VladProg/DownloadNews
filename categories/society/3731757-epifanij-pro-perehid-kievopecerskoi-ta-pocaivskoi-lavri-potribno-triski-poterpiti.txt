Києво-Печерська і Почаївська лаври, які поки що під юрисдикцією Української православної церкви Московського патріархату, долучаться до єдиної Православної церкви України.

Про це предстоятель Православної церкви України, митрополит Київський і всієї України Епіфаній розповів під час спілкування з журналістами в Києві, повідомляє кореспондент Укрінформу.
“Ми маємо уже визнану українську православну церкву. Згідно з соціологічними опитуваннями, ми знаємо, що тільки 4% населення України підтримують російську православну церкву. Цей процес переходу до єдиної Православної церкви України є незворотнім. Потрібно трішки потерпіти”, - сказав Епіфаній.
Тому, на його переконання, Києво-Печерська, Почаївська лаври та інші православні храми, які поки що пребувають під юрисдикцією російської православної церкви, долучаться до єдиної Православної церкви України.
“Українці всі разом будуть прославляти Бога своєю рідною мовою в єдиній церкві, служити інтересам українського народу та української держави”.- наголосив митрополит.
Як повідомлялося, Національний заповідник "Києво-Печерська лавра" оголосив про розірвання договору про оренду з Українською православною церквою Московського патріархату з 29 березня 2023 року, проте тривалий час невідомі особи зачиняли приміщення Лаври зсередини та перешкоджали початку діяльності комісії з інвентаризації майна.