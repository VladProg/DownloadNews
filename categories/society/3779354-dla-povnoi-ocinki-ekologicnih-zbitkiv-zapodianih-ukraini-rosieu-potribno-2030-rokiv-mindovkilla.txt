Щоб повністю оцінити заподіяну російською агресією шкоду та підрахувати прямі й опосередковані збитки, Україні знадобиться 20-30 років.

Про це сказала заступниця міністра захисту довкілля та природних ресурсів України Олена Крамаренко під час дискусії “Реформа екологічного контролю у часи війни: важливість та перспективи” в Медіацентрі Україна - Укрінформ.
За її словами, війна поставила нові виклики перед системою державного екологічного контролю. Нині основна функція Державної екологічної інспекції — фіксація шкоди та нарахування збитків, заподіяних державі і довкіллю російською агресією, збір необхідних для цього даних та фіксація екологічних злочинів.

“У Держекоінспекції нині працюють 1350 інспекторів. Площа нашої країни — понад 600 тисяч квадратних кілометрів. Тобто, на кожного інспектора припадає 447 квадратних кілометрів території. З урахуванням нинішніх масштабів війни такої кількості людей недостатньо. Адже нікуди не поділися і “звичайні” господарські злочини проти довкілля”, - зауважила Крамаренко.
Для ілюстрації вона навела дані спеціалізованої екологічної прокуратури, згідно з якими у другому півріччі 2022-го було зафіксовано 6100 кримінальних діянь, пов’язаних зі злочинами проти довкілля, а за 9 місяців нинішнього року в цій царині порушено майже 6300 кримінальних справ.

“Зважаючи ж на те, що заподіяна бойовими діями шкода природі даватиметься взнаки ще довго і країна продовжуватиме зазнавати опосередкованих збитків унаслідок нинішніх руйнувань, аби зафіксувати усі злочини Росії проти довкілля та донарахувати збитки, знадобиться принаймні 20-30 років”, - спрогнозувала Крамаренко.
Йтиметься, поміж іншого, про додаткове навантаження на Державну екологічну інспекцію. І, щоб впоратися із викликами, цей орган має не лише поповнюватися кадрами, а й оновлювати свій функціонал та інструментарій. Для цього парламентарії, урядовці та громадський сектор напрацьовують пропозиції щодо оновлення законодавства про державний екологічний контроль. Окрім того, пропонується внести зміни до низки нормативних актів - передовсім до Концепції реформування системи державного нагляду (контролю) у сфері охорони навколишнього природного середовища від 2017 року, - в частині додаткових повноважень Держекоінспекції.
Як повідомлялося, за даними Міндовкілля, загальні збитки природному середовищу в Україні через агресію РФ перевищили 2 трлн грн. Лише збитки від російського теракту на Каховській ГЕС перевищують 146 млрд грн (3,8 млрд євро). Й ці оцінки не остаточні, адже, поміж іншого, без води залишилися зрошувальні системи сільгоспугідь, на яких щороку вирощували близько 2 млн тонн зерна.