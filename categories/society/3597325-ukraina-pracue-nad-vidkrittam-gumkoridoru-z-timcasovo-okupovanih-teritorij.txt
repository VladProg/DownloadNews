Офіс Омбудсмана працює над відкриттям гуманітарного коридору, яким зможуть безперешкодно пересуватися на підконтрольну Україні територію українці, які перебувають в російській окупації.

Про це повідомив під час пресконференції в “Медіацентрі Україна — Укрінформ” Уповноважений Верховної Ради з прав людини Дмитро Лубінець.
“На даний час ми пропрацьовуємо варіант відкриття гуманітарного коридору, щоб максимально легко і швидко громадяни України, які перебувають на непідконтрольних Україні територіях і хочуть виїхати, мали можливість це зробити. Ми діємо. Я не скажу, що на даний час у нас є підтвердження, але ми запустили цей процес”, - сказав він.
Відповідаючи на запитання стосовно реагування на примусову депортацію жителів тимчасово окупованої Херсонщини, Лубінець сказав: “Ми визнаємо, що це незаконна примусова депортація наших громадян на територію російської федерації. Як ми реагуємо? Це інформування наших міжнародних партнерів, це вимагання від них суттєвої реакції”.
Як повідомляв Укрінформ, на Херсонщині ворог увімкнув режим максимальної пропаганди ідей «евакуації» населення з правого на лівий берег Дніпра. Це свідчить, що він прийняв для себе факт, що область військові рф вже не утримають.
Раніше перший заступник голови Херсонської обласної ради Юрій Соболевський закликав голів ОСББ та медиків на тимчасово загарбаній армією рф частині Херсонщини перевірити наявні укриття й підготувати їх до можливого прийому людей, лікарні в Херсоні — до роботи у посиленому режимі.
Також депутат Херсонської облради Сергій Хлань заявив, що жителям Херсонщини потрібні чіткі інструкції, як діяти, якщо ворог вдасться до провокації та завдасть удару по дамбі Каховської ГЕС.