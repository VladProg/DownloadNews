Українцям потрібно розпрощатись з «рускім міром» раз і назавжди, бо він для нас є чужим.

Таку думку висловив письменник і публіцист, лауреат Шевченківської премії Віталій Портников під час публічної лекції «Україна. Держава як бомбосховище» у межах форуму Via Carpatia 2023 в Івано-Франківську, передає кореспондент Укрінформу.
«Нам потрібно розпрощатися з «рускім міром» раз і назавжди. І не тому, що він неякісний, поганий, агресивний, і не тому, що російська культура не така велика, як нам розповідали упродовж десятиріч, а тому що він чужий. І на цьому потрібно поставити крапку для всіх, хто хоче Української держави», - переконаний Портников.
Він додав, що російська імперія завжди використовувала будь-яке небажання українців повертатись до самих себе для того, щоб знищити їх, або перетворити на власних «яничарів». А тому, каже Портников, поняття «яка різниця» і «нам так простіше розмовляти» мають зникнути з політичної української складової раз і назавжди.
«Нашим завданням є збереження української держави. Ми маємо чітко розуміти, що її зникнення, її перетворення на ще одну провінцію химерної історичної Росії і є головною метою ворога. І це не Крим, Донбас чи Південь, а просто – щоб України не було. Це і є те, що росіяни вкладають в слова «остаточне вирішення українського питання». Для росіян це ключ до імперії, бо упродовж сторіч українці були єдиним реальним народом, який міг за чисельністю і можливістю бути конкурентом росіян», - говорить Портников.
Він нагадав, що українцям доводиться будувати власну державу в особливий історичний період, коли не армії воюють між собою, а коли цивільне населення є центром уваги військових формувань.
«Російський президент користується в цій ситуації переважною підтримкою більшості своїх співвітчизників, які розділяються просто на дві різні групи – меншість вважає, що заради історичної території не варто воювати, а варто діяти політичними та економічними засобами, а більшість, - що заради повернення до кордонів «матушки Росії» можна і ядерну бомбу скинути. Це ж матушка, вона вимагає… А де ці люди, які вважають, що Україна є Україною і що її історія не має нічого спільного з російською і її минуле не є російським? Таких людей в Росії майже немає», - підкреслив Портников.
Він наголосив, що проявом справедливості буде збереження українського народу і територіальної цілісності. Втім, переконаний Портников, Україна самотужки не зможе вирішити цього питання, а лише за політичної волі цивілізованого світу. Також, каже він, попри непростий час Україна має залишатися українською державою, ефективною, розвиненою і не корумпованою. І для багатьох співвітчизників це є «завданням №1».
Як повідомляв Укрінформ, 13-15 жовтня Івано-Франківськ прийматиме Міжнародний форум Via Carpatia. У програмі - десятки заходів: університетські лекції, публічні дискусії, зустрічі з військовими письменниками, вручення премії Станіслава Вінценза, перегляд вистави “Нація” та кінофільмів, мистецькі виставки та дитяча книжкова програма.
Віталій Портников - український публіцист, письменник і журналіст, оглядач Радіо Свобода та постійний автор аналітичних статей в українських виданнях на політичну і історичну тематику, член Українського ПЕН, лауреат Шевченківської премії 2023 року за «публіцистичні статті та виступи останніх років».