Папа Римський Франциск закликав молитися за Україну та інші країни, охоплені війнами, й нагадав про солідарність із біженцями.

Як передає Укрінформ з посиланням на Vatican News, з відповідним закликом понтифік виступив у середу під час зустрічі з паломниками.
«Молімося, браття і сестри, за мир. Особливо за мученицьку Україну, яка багато страждає. Також за мир у Святій Землі, Палестині та Ізраїлі, й не забуваймо про Судан, який багато страждає, пам’ятаймо про всі місця, де йде війна. Сьогодні багато війн! Молімося за мир: нехай кожного дня кожен присвятить трохи часу, щоби помолитися за мир. Ми прагнемо миру», – наголосив Папа Франциск наприкінці загальної аудієнції в середу.
Святіший Отець промовив ці слова після того, як звернувся зі словами заохочення до людей похилого віку, хворих і молоді. «Останні тижні літургійного року запрошують нас замислитися над значенням християнської надії. У цій перспективі я запрошую вас завжди пізнавати сенс і цінність щоденного досвіду, а також випробувань, пам'ятаючи, що "все служить для добра тим, хто любить Бога" (Рим 8,28)», - сказав він.
Вітаючи польських прочан, Папа Римський нагадав про те, що звіщення Євангелія має супроводжуватися конкретними ділами милосердя. «Молімося всі разом за потребуючих і за біженців зі стражденної України. Від щирого серця благословляю вас і тих, кому ви надаєте допомогу», – сказав він.
Як повідомляв Укрінформ, 12 листопада Папа Римський Франциск, вітаючи на площі Святого Петра у Ватикані українських паломників, закликав не забувати про Україну та молитися за мир в країні.


Фото: Vatican News