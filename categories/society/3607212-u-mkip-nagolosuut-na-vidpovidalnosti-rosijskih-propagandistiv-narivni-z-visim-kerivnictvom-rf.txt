Медійники, які працюють на пропагандистські російські ЗМІ, мають нести юридичну відповідальність за поширення пропаганди війни, ненависті та участі у геноциді.

На цьому наголосив заступник міністра культури та інформаційної політики Тарас Шевченко під час міжнародної онлайн-конференції "Правові та етичні підстави відповідальності російських пропагандистів за поширення пропаганди війни, ненависті та дезінформації", передає Укрінформ із посиланням на пресслужбу МКІП.
"Пропагандисти несуть таку ж саму відповідальність, оскільки без їхньої діяльності ті події, у яких ми живемо щонайменше останній рік, були б неможливі. Вони є невід’ємною частиною російської воєнної пропагандистської машини", - заявив Шевченко.
Він наголосив, що стратегічно Україна найбільше зацікавлена у створенні спеціального міжнародного трибуналу, оскільки у діях медійників, що працюють на російські пропагандистські ЗМІ, наявні різні склади злочинів: пропаганда війни, розпалювання ворожнечі, а також питання, пов'язані з геноцидом. Заступник міністра зауважив, що в історії були прецеденти, коли засуджували журналістів за інформаційний внесок у війну.
"Під час Нюрнберзького процесу засудили до смертної кари пропагандиста та головного редактора газети "Штурмовик" Юліуса Штрайхера. Трибунал ООН щодо геноциду в Руанді дає нам ще більше свіжих прикладів. І очевидно, говорячи про Україну, не згадувати аналогії з Руандою в принципі неможливо. Власне, через те, що світ уже пройшов через подібні приклади, є вірогідність, що розгляд подібних справ у нашому випадку може бути значно швидшим", - сказав він.
Заступник міністра наголосив, що необхідно впровадити конкретні юридичні кроки у цьому питанні, оскільки "притягнення винних лише в Україні не є достатнім кроком з огляду на основну потребу: покарати зло, щоб воно не повернулося".
Як повідомлялося, міжнародна робоча група з питань санкцій проти росії підготувала Дорожню карту рекомендованих індивідуальних санкцій проти російських пропагандистів, артистів, лідерів думок.