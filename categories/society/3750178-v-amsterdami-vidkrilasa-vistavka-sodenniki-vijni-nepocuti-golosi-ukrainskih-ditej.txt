В мерії Амстердама відкрилася виставка «Щоденники війни: непочуті голоси українських дітей», яка демонструє 14 особистих історій маленьких українців, котрі на собі відчули руйнівні наслідки російської агресії.

Візіонеркою та ініціаторкою проєкту стала Христина Храновська за підтримки за МЗС України, передає Укрінформ.
«Світ повинен знати та пам’ятати, що війна триває, українські діти страждають і помирають від російських ракет», - зазначила Храновська,



Модераторка події телеведуча Катерина Осадча після відкриття виставки спільно із головним диригентом Нідерландського філармонічного оркестру та Нідерландської національної опери Лоренцо Віотті зачитала декілька щоденників дітей. Одним із них був щоденник 13-річної Аріни Первуніної, який процитував у своїй промові міністр закордонних справ Дмитро Кулеба під час дебатів Генасамблеї ООН 18 липня.



Своїми почуттями з відвідувачами виставки також поділився один з героїв проєкту Микола Костенко який провів 21 день під обстрілами та бомбардуваннями Маріуполя, де і створив свою серію малюнків. Разом із мамою він приїхав з Івано-Франківська, куди переїхала родина, тікаючи від війни.



У відкритті виставки взяли участь посли України, США, Боснії та Герцоговини, Японії та Литви в Нідерландах, тимчасово повірена у справах Хорватії та заступник посла Казахстану.


Виставка триватиме з 18 серпня по 24 вересня в мерії Амстердаму, а для подальшої підтримки та взаємодії 16 та 17 вересня українська мисткиня Алевтина Кахідзе проведе воркшоп «Малюючи мапу від минулого до майбутнього» в Будинку-музеї Анни Франк.
Як повідомляв Укрінформ, перед будівлею Нідерландської національної опери та балету в Амстердамі встановили артоб'єкт «Незламна Україна» – зображення української балерини, надруковане на понад 9 тисячах гільз.