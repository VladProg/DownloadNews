В Україні нині мають роботу менше 17% людей з інвалідністю.

Про це в ефірі Українського радіо сказала виконавча директорка громадської спілки "Ліги сильних" Дар'я Сидоренко, передає Укрінформ.
За її словами, люди з інвалідністю можуть працювати на будь-яких посадах.
«Є компанії, в яких політики спрямовані на працевлаштування людей з інвалідністю. Зокрема, в супермаркетах розвинута корпоративно-соціальна відповідальність, і вони працюють над тим, щоб працевлаштовувати людей з інвалідністю. Втім, дуже часто людей працевлаштовують на роботи, які вважаються не висококваліфікованими, наприклад, продавчині. У цілому люди з інвалідністю і люди без неї можуть працювати на будь-яких посадах, залежно від їхніх кваліфікацій і професіоналізму», - зазначила експертка.
Вона підкреслила, що знайти роботу людям з інвалідністю — реально.
«Якщо ми дивимося на ринок праці, то все одно залишається ситуація, що дуже багато вакантних посад, і їх не закривають. Тобто можливість бути працевлаштованим залишається», - сказала Сидоренко.
Зокрема, за словами експертки, їхня партнерська організація "Благодійний фонд "АІК" запустила сайт "Працюй". Там цілеспрямовано розміщують вакансії для людей з інвалідністю.
«Тобто ті компанії, які хочуть працевлаштувати саме людей з інвалідністю, вони йдуть на цей сайт і розміщують вакансії. Цей сайт запустився нещодавно, тому тут переважно великі міста. Але чим більше він працюватиме, чим більше ми про нього будемо говорити і подавати пропозиції, тим більше це вже охоплюватиме комплексно міста», - підкреслила Сидоренко.
Як повідомляв Укрінформ, за даними міністерки соціальної політики Оксана Жолнович, в Україні налічується 3 мільйони людей з інвалідністю, за півтора року їх кількість збільшилася приблизно на 300 тисяч.