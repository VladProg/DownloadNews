Кількість загиблих журналістів за час повномасштабного вторгнення російської федерації в Україну сягнула 56.

Про це перший секретар Національної спілки журналістів України Ліна Кущ повідомила під час круглого столу "Розстріляна свобода слова. Журналісти – цілі російського воєнного наступу", передає кореспондент Укрінформу.
"56 журналістів загинуло за час повномасштабного вторгнення рф в Україну", – констатувала вона.

Ліна Куш

Своєю чергою, керівниця відділу моніторингу свободи слова ІМІ Катерина Дячук заявила, що від початку повномасштабного вторгнення під час виконання професійних обов'язків загинуло дев'ять журналістів.


“З початку повномасштабного вторгнення ми зафіксували дев'ять випадків убивства журналістів саме під час виконання професійної журналістської діяльності. Останній випадок - Богдан Бітік, який загинув у Херсоні 26 квітня. Уього за цей час було вбито 56 працівників медіа”, - сказала Дячук.
Вона зазначила, що протягом квітня ІМІ зафіксував п'ять випадків загибелі представників медіа, які пішли на фронт захищати Україну.
Також, станом на 1 травня, росія скоїла вже 511 злочинів проти журналістів та медіа. Дячук повідомила, що наразі відомо про 14 зникнень та 21 викрадення журналістів.
“Останній випадок - Дмитро Хилюк. Наразі це єдиний журналіст, який знаходиться у російському полоні. росія відмовляється надавати інформацію про те, що з ним, але у нас є інформація, що Дмитро перебуває десь у російській колонії”, - сказала представниця ІМІ.
Крім того, вона зауважила, що було зафіксовано 67 випадків переслідувань журналістів, погроз та залякувань. За її словами, катуванням, ув'язненням, висилкою до Сибіру погрожували багатьом редакціям не тільки центральних, а й регіональних медіа.
Як повідомляв Укрінформ, 29 квітня під час виконання бойового завдання у Бахмуті на Донеччині загинув український журналіст і військовослужбовець Володимир Мукан.