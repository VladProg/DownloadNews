До Вищої ради правосуддя упродовж дев’яти місяців поточного року надійшло 130 повідомлень від суддів про втручання у професійну діяльність.

Як передає Укрінформ, про це повідомляє ВРП.
“130 повідомлень про втручання у професійну діяльність суддів щодо здійснення правосуддя та дії, що порушують гарантії незалежності суддів або підривають авторитет правосуддя, надійшло до Вищої ради правосуддя упродовж дев'яти місяців 2023 року”, - ідеться в повідомленні.
Зазначається, що з урахуванням повідомлень, які надійшли в попередні періоди, ВРП з початку цього року розглянула 168 повідомлень суддів.

За результатами розгляду 74 повідомлень ухвалено 71 рішення про вжиття заходів реагування, а саме - звернення до прокуратури й органів правопорядку стосовно надання інформації про розкриття та розслідування злочинів; внесення подання про виявлення та притягнення до відповідальності осіб, якими вчинено дії або допущено бездіяльність тощо.
Розглянувши 94 повідомлення суддів, Вища рада правосуддя ухвалила 48 рішень про затвердження 81 висновку членів ВРП про відсутність підстав для вжиття заходів щодо забезпечення незалежності суддів та авторитету правосуддя.
У ВРП нагадують, що ст. 376 Кримінального кодексу передбачено кримінальну відповідальність за втручання в діяльність судових органів.
Як повідомлялося, протягом січня – вересня 2023 року Вища рада правосуддя прийняла рішення щодо звільнення 266 суддів.