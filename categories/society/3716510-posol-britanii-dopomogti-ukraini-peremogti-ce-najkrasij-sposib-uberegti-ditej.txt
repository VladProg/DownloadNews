Велика Британія продовжить працювати над притягненням Росії до відповідальності за злочини проти українських дітей і перш за все для цього треба допомогти Україні перемогти у війні.

Про це заявила посол Великої Британії в Україні Мелінда Сіммонс на конференції до Міжнародного дня захисту дітей «UА: Війна. Недоспівана колискова», повідомляє кореспондент Укрінформу.
«Говорячи про проблеми з дітьми, ми у Великій Британії – як і в багатьох інших країнах – стежимо за цими історіями страждання дітей, які не можуть ходити в школу, які втрачають свої домівки, яких розлучають зі своїми родинами. Ми хочемо запобігти цьому», - сказала вона.
Сіммонс зауважила, що Британія продовжить підтримувати Україну, поки всі діти не будуть у безпеці. Пані посол зазначила, що Росія використовує дітей як інструмент і піддає підлітків тортурам та увʼязненню за саботаж.






Конференція до Міжнародного дня захисту дітей "UA: Війна. Недоспівана колискова" / Фото: Кирило Чуботін, Укрінформ































«Російські дії проти дітей, депортація 19 тисяч, вбивства і поранення матимуть відповідні наслідки. Ми маємо притягнути Росію до відповідальності, і ми будемо продовжувати це робити, поки всі українські діти не будуть у безпеці. Ми повинні зробити ще більше в цьому напрямку і перш за все ми маємо допомогти Україні перемогти в цій війні», - наголосила британський дипломат.
Як повідомлялося, Російська Федерація за період повномасштабного вторгнення викрала 20 тисяч українських дітей.