Після обрання головою Верховного Суду судді Станіслава Кравченка позачерговий пленум ВС завершився.

Як передає кореспондент Укрінформу, після обрання голови ВС мало відбутися обрання заступника голови суду, але Кравченко, звернувшись до присутніх, уточнив, що заступник голови Верховного Суду обирається за пропозицією очільника ВС, а він у своїй промові обіцяв приймати серйозні рішення лише після консультацій із колегами. Тож він закликав присутніх обрати заступника голови ВС пізніше і призначити інше засідання пленуму найближчим часом.
Після цього позачерговий пленум ВС завершився. Дату наступного засідання пленуму оголошено не було.
Як повідомлялося, 15 травня НАБУ і САП заявили про викриття схеми одержання неправомірної вигоди керівництвом та суддями Верховного Суду. Правоохоронці затримали голову ВС Князєва та вилучили 2,7 млн дол.
16 травня під час пленуму Верховного Суду 140 суддів підтримали висловлення недовіри Князєву. Судді також ухвалили постанову пленуму ВС про припинення повноважень Князєва.
17 травня Вищий антикорупційний суд відмовився задовольнити скаргу захисту Князєва на його затримання.
18 травня Вища рада правосуддя задовольнила подання Спеціалізованої антикорупційної прокуратури про надання дозволу на утримання Князєва під вартою.
Того ж дня Вищий антикорупційний суд обрав йому запобіжний захід у вигляді тримання під вартою з можливістю внесення 107,3 млн грн застави.
26 травня, під час позачергового пленуму ВС, новим головою Верховного Суду обрали суддю Станіслава Кравченка, який до того очолював Касаційний кримінальний суд у складі ВС.