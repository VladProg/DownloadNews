Відомий британський фотограф-документаліст Джайлс Дьюлей, який під час війни в Афганістані втратив обидві ноги і руку, приїхав до Львова та фотографує пацієнтів, які постраждали внаслідок війни з росією.

Про це повідомляє кореспондент Укрінформу.
«Зараз я тут для того, щоб документувати історії людей, які пережили війну та були травмовані для того, щоб донести цю інформацію світові та залучати кошти для підтримки українців», - каже британський фотограф-документаліст Джайл Дьюлей.






Британський документаліст Джайлс Дьюлей фотографує у львівській лікарні українців, які постраждали від війни / Фото: пресслужба Першого ТМО Львова











































Дьюлею 50 років, 10 років тому він втратив обидві ноги та руку, підірвавшись на міні в Афганістані. Пережив 37 операцій. Рік не підводився з ліжка, але, ставши на два протези, продовжив займатися улюбленою справою – фотографією, власним прикладом демонструючи усім, що спричинені війною вади – це не вирок на все життя.
У Львові Джайлз Дьюлей фотографує пацієнтів Першого медичного об’єднання – дорослих та дітей, які постраждали від війни, заряджає їх енергією та позитивним настроєм.
Також Дьюлей є великим борцем за права людей з інвалідністю, засновником та генеральним директором ГО “Foundation Legacy of War”, яка допомагає тим, хто пережив військовий конфлікт.
Британський фотограф наголошує, що перебуваючи в лікарнях по всьому світові, для нього важливо почути не лише історії пацієнтів, а й лікарів. Цікаву розмову гість провів з медичною директоркою з анестезіологічної роботи Першого медоб’єднння Львова Наталією Матолінець, яка наголосила, що львівські лікарі зараз рятують пацієнтів зі всієї України, щодня до них евакуаційними потягами евакуюють потерпілих внаслідок обстрілів.
«Ми боремося за кожного. Але для нас як лікарів теж треба шукати віру для себе, що ти робиш все правильно, що ця людина відновить з часом якість життя. Ви є живий прекрасний приклад тому. Для мене має велике значення ця зустріч. І дивлячись на вас, наші пацієнти здобувають віру і надію», - сказала Матолінець.
Дьюлей, як абасадор реабілітаційного центру “Незламні”, у жовтні представить зроблені в Першому медоб’єднанні Львова світлини, в Катарі на саміті “WISH 2022” – це глобальна платформа, що збирає найвпливовіших у світі науковців, підприємців та політиків, аби шукати шляхи розв'язання проблем в охороні здоров‘я.
Як повідомляв Укрінформ, у Львові відкриють Національний реабілітаційний центр "Незламні". За рік тут робитимуть 10 тисяч операцій та зможуть допомогти понад 50 тисячам українців, які постраждали від війни. Вартість проєкту близько 77 мільйонів євро, будівництво планують завершити за два роки.