Загальний перелік полонених на обмін оновлюється та передається Російській Федерації кожні 7-10 діб.

Як передає Укрінформ, про це Координаційний штаб з питань поводження з військовополоненими повідомляє в Телеграмі.
Відбулася зустріч представників Коордштабу, Національної поліції, Національної гвардії України та Міжнародного комітету Червоного Хреста з родинами військовослужбовців Національної гвардії України (в/ч 3017).
Родичам повідомили, що загальний перелік осіб на обмін оновлюється та передається Росії кожні 7-10 днів. Персонально по кожному військовослужбовцю переговори не ведуться, тільки за певними категоріями: наприклад, важкопораненими.
Щодо пошуку загиблих героїв було зазначено, що за два тижні після звільнення населеного пункту Силами оборони туди заходить команда Офісу Уповноваженого з питань осіб, зниклих безвісти за особливих обставин, і проводить пошук та початкову ідентифікацію тіл. Потім беруть зразок ДНК. Переговори про обмін тілами з ворогом теж проводить Офіс Уповноваженого.
Родичів цікавило, чи були законні підстави залучати військовослужбовців строкової служби до бойових дій.
"З 24 лютого 2022 року, відтоді як в Україні запровадили режим воєнного стану, не існує обмежень щодо застосування строковиків, – заявив представник НГУ. – Ніхто не був на місці командира і ніхто не знає, яка була ситуація. Відомо, що багатьох строковиків збиралися вивозити з місць бойових дій, але вони писали відмови, хотіли захищати свою країну та сім’ї”.
Як сказала представниця Міжнародного комітету Червоного Хреста, “якщо рідні отримують інформацію про поневолення захисників з інтернету чи інших відкритих джерел, вони можуть повідомити МКЧХ, щоб організація надіслала запит до російської сторони для офіційного підтвердження полону".
Як повідомляв Укрінформ, військова частина за результатами службового розслідування зобов’язана видати сповіщення родині зниклого безвісти військовослужбовця, але оперативно-розшукові заходи вона не здійснює.