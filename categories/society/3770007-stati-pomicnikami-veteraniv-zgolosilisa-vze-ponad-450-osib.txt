Заяви на участь в експериментальному проєкті підготовки помічників ветеранів подали вже більш як 450 кандидатів.

Як передає Укрінформ, про це повідомила пресслужба Міністерства у справах ветеранів.
"Триває розвиток експериментального проєкту Мінветеранів із впровадження в Україні інституту помічника ветерана. На 400 запланованих посад помічників у чотирьох пілотних регіонах є понад 450 кандидатів", - зазначила генеральний директор Директорату стратегічного планування та євроінтеграції Мінветеранів Світлана Березіна.
За її словами, частина кандидатів вже пройшла двоетапний відбір: подача електронної заявки, співбесіда в органах місцевого самоврядування за місцем проживання. Наразі вони проходять спеціалізоване навчання у Центрах ветеранського розвитку при провідних вишах.
Посадовиця зауважила, що кандидатами у помічники ветеранів є ветерани війни, члени їхніх сімей або члени родин загиблих захисників і захисниць. Зокрема, це пов'язано з тим, що одним з принципів експериментального проєкту є “рівний з рівним”.
“Ми взяли до уваги дослідження, а також досвід наших міжнародних партнерів в тому, що саме ветерани, які вже інтегрувалися до цивільного життя, прекрасно знаються на потребах своїх побратимів, які тільки повертаються з фронту. Або члени їхніх родин. Наприклад, серед майбутніх помічників багато дружин ветеранів, які виявили бажання долучитися до проєкту, адже допомагали своїм чоловікам пройти непростий шлях повернення до цивільного життя”, – сказала Березіна.
Вона зазначила, що у Вінницькій і Миколаївській областях перша хвиля кандидатів уже завершила навчання та очікує на працевлаштування.
“Ми очікуємо змін до урядової постанови, що дозволить працевлаштовувати помічників ветеранів в існуючі комунальні установи, які вже реалізують у регіонах ветеранську політику. Ще одним принципом роботи помічників є їхня проактивна діяльність – це не офісні працівники, вони будуть постійно контактувати з ветеранами, членами їхніх родин, консультувати та допомагати на місцях”, - додала представниця Мінветеранів.
Як повідомляв Укрінформ, пілотний проєкт “Помічник ветерана” стартував 1 липня 2023 року. Головним завданням помічника стане всебічна допомога в межах системи переходу від військової служби до цивільного життя українських захисників та захисниць, які повертатимуться з фронту та служби додому.
У 2024 році на посаду помічника ветерана планується працевлаштувати 15 тисяч осіб.