Віцепрезидент Європейської Комісії Вера Юрова сподівається за кілька тижнів у Львові зустрітися з міністром культури та інформполітики Олександром Ткаченком, щоб обговорити мету, зміст та контекст проєкту Закону України «Про медіа», вивчення якого наразі триває у Єврокомісії.

Про це сьогодні Вера Юрова заявила на пресконференції у Брюсселі з нагоди представлення європейського «медійного» законопроєкту – так званого Європейського акту свободи медіа, що був сьогодні погоджений Єврокомісією, повідомляє кореспондент Укрінформу.
«Наразі я не можу надати будь-яких попередніх оцінок (щодо законопроєкту «Про медіа» - ред.), тому що цей проєкт знаходиться на стадії оцінки. Я перебуваю в контакті з Олександром Ткаченком, міністром культури України, ймовірно, зможу зустрітися з ним, коли прибуду до Львова протягом наступних тижнів. Хочу розуміти причини для ухвалення такого закону, його контекст та мету, - все те, що не завжди помітно на папері. Ми працюємо над проєктом закону, та зможемо зробити висновки після його ретельного вивчення, що триває. Тоді ми зможемо продовжити переговори із вже визначеною позицією ЄС», - сказала представниця Європейської Комісії.
Відповідаючи на запитання преси, вона зауважила, що питання свободи слова та незалежності медіа є особливо важливими для країн-кандидатів, оскільки вони є невід’ємною складовою процесу переговорів щодо входження до ЄС.
«Ми включаємо ситуацію навколо медіа у наші доповіді щодо верховенства права. Тож ми розглядаємо це як дуже важливий елемент для оцінки якості та стійкості демократії. Ситуація навколо медіа в країнах-кандидатах відіграє значну роль, вона постійно залишається «на радарах» наших перемовників, для наближення національних правил та підходів до європейських», - підкреслила Юрова.
Коментуючи запропонований сьогодні Європейський акт свободи медіа, який також містить певні підходи до введення регуляторних правил на європейському медіаринку, вона зауважила, що ці пропозиції спрямовані на захист свободи медіа та плюралізму думок, і призначені для посилення захисту свободи медіа на правовому рівні. Відповідно, подібні правові норми Єврокомісія буде обговорювати із країнами-кандидатами на етапі переговорів про входження до ЄС.
Як повідомляв Укрінформ з посиланням на пресслужбу Національної ради з питань телебачення і радіомовлення, у серпні поточного року Представництво Ради Європи, Європейського Союзу і Посольства Швеції в Україні висловилися на підтримку Закону України «Про медіа», назвавши його важливим кроком на шляху євроінтеграції України.
Відразу після початку російського вторгнення, 28 лютого 2022 року, Україна подала заявку на членство в ЄС. 23 червня Європейська Рада прийняла рішення про надання Україні європейської перспективи та статусу країни-кандидата на членство в ЄС. Уряд України сподівається розпочати переговори з ЄС щодо членства вже наступного року, та завершити формальну процедуру входження до Європейської Спільноти протягом кількох наступних років.