Перехід на 12-річну систему шкільної освіти в Україні має відбутися у 2027 році згідно з законом "Про освіту", і про прискорений перехід на 12-річку наразі не йдеться.

Про це йдеться у роз'ясненні Міністерства освіти та науки, передає Укрінформ.
"Згідно із Законом України «Про освіту» перехід на 12-річну систему шкільної освіти має відбутися у 2027 році — як частина реформи НУШ. Нині експерти тільки працюють над розробленням державного стандарту про профільну старшу школу. Цей документ визначатиме, яким буде навчання у старших класах. Тож наразі не можна говорити про будь-яке прискорення переходу на 12-річне навчання, оскільки освітній процес повинен бути послідовним і безперервним", - наголосили в МОН.
Окрім того, як зазначили в міністерстві, такий перехід потребує значних фінансових ресурсів, яких нині в бюджеті не передбачено.
Також вказується, що освітні втрати, спричинені пандемією коронавірусної хвороби, становлять великий виклик для української системи освіти. “МОН разом із низкою профільних експертів шукає різні варіанти для його подолання, однак прискорений перехід на 12-річну систему шкільної освіти нині не розглядається”, - наголошується в повідомленні.
Як повідомлялося, у вересні 2017 року було ухвалено новий Закон “Про освіту”, який регулює основні засади нової освітньої системи. У 2018 році Кабінет Міністрів затвердив новий Державний стандарт початкової освіти. Із 2018/2019 навчального року за цим стандартом розпочали навчання першокласники по всій Україні. У 2021 році стартував пілот НУШ у базовій школі — п’яті класи у понад 130 школах з усієї України. А 2022 року старт НУШ відбувся в усіх 5-х класах України.
Заступник міністра освіти і науки Андрій Вітренко 22 квітня заявив, що МОН вивчає думку експертного середовища, батьків та дітей, аби вже з 2024 року перейти на 12-річну систему навчання.