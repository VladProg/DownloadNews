Функції щодо осіб, зниклих безвісти за особливих обставин, переходять до Міністерства внутрішніх справ, Міністерства оборони й Координаційного штабу з питань поводження з військовополоненими.

Відповідне рішення ухвалили на міжвідомчій нараді за участю Прем'єр-міністра України Дениса Шмигаля, передає Укрінформ із посиланням на Коордштаб у Телеграмі.
"Ухвалене рішення про перехід функцій щодо зниклих безвісти за особливих обставин від Мінреінтеграції до МВС, Міноборони та Координаційного штабу з питань поводження з військовополоненими", – зазначили у відомстві.
Повідомляється, що Коордштаб, зокрема, відповідатиме за організацію та роботу пошукових груп і перемовин, а також за організації повернення тіл оборонців України.
Також штаб продовжить тісну співпрацю з МВС, Міноборони й Офісом уповноваженого з питань осіб, зниклих безвісти за особливих обставин.
Як повідомляв Укрінформ, 11 серпня в Мінреінтеграції заявили, що профільні відомства обговорюють перерозподіл функцій щодо пошуку зниклих безвісти з метою підвищення ефективності роботи. Про ліквідацію посади уповноваженого з питань осіб, зниклих безвісти за особливих обставин, не йдеться.