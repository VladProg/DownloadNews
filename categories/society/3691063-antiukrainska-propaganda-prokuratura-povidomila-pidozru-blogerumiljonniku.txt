Правоохоронці повідомили про підозру блогеру-мільйоннику, який, за інформацією слідства, виправдовує збройну агресію рф та поширює антиукраїнську пропаганду.

Про це у Телеграмі поінформувала пресслужба Офісу генпрокурора, передає Укрінформ.
«За процесуального керівництва Вінницької обласної прокуратури громадянину України, який до повномасштабного вторгнення виїхав до рф, повідомлено про підозру у вчиненні низки злочинів проти основ національної безпеки України», - йдеться в повідомленні.
За даними слідства, підозрюваний публікував на своїх інтернет-ресурсах матеріали з антиукраїнськими наративами.
Зокрема, фігурант у своїх авторських програмах поширював дискредитуючу інформацію про ЗСУ, «обґрунтовував» необхідність зміни конституційного ладу та меж території України, «легалізовував» терористичні організації «лнр/днр» та окуповані рф українські території.
Як заявили у Офісі генпрокурора, блогер також надавав викривлені коментарі щодо збройних агресивних дій загарбників у 2022 році на Київщині, Харківщині, Херсонщині та в Маріуполі.
«Висновком експертизи підтверджено протиправність цих публічних висловлювань як таких, що спрямовані на шкоду суверенітетові, територіальній цілісності, обороноздатності, економічній та інформаційній безпеці України в умовах воєнного стану», - наголосили в ОГП.
Чоловіку правоохоронці інкримінували розповсюдження матеріалів із публічними закликами до насильницької зміни держвлади; посягання на територіальну цілісність і недоторканність України; держзраду; пропаганду війни; виправдовування, визнання правомірною, заперечення збройної агресії рф проти України, глорифікацію її учасників (ч. 2 ст. 109, ч. 1 ст. 110, ч. 2 ст. 111, ст. 436, ч. 2 ст. 436-2 ККУ).
Досудове розслідування здійснює Управління СБУ у Вінницькій області.
За інформацією Служби безпеки України, цього блогера звати Юрій Подоляка. Наразі він перебуває на території росії.
«Перебуваючи на території країни-агресора, він бере активну участь в інформаційно-психологічних операціях російських спецслужб. Зловмисник регулярно виступає на пропагандистських телеканалах, у тому числі на ток-шоу соловйова», - уточнили у СБУ.
Тривають комплексні заходи для притягнення фігуранта до відповідальності.
Як повідомлялося, 20 лютого СБУ повідомила про підозру прокремлівським блогерам, які дискредитують ЗСУ.