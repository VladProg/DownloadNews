Уповноважений Верховної Ради з прав людини Дмитро Лубінець заявив, що незаконно вивезений з Маріуполя до РФ український підліток Богдан Єрмохін скоро повернеться в Україну.

Як передає Укрінформ, про це він повідомив у Телеграмі.
"Офіційно підтверджую, що маємо домовленості про повернення Богдана до України та його возз’єднання з сестрою", - зазначив Лубінець.
Омбудсмен закликав усіх "заспокоїтися, а головне не розповсюджувати неперевірену інформацію. Адже така публічність шкодить процесам повернення".
Він також запевнив, що "готовий відповісти на всі запитання журналістів, розповісти деталі, але лише тоді, коли Богдан буде на території України".
Як повідомляв Укрінформ, в Росії сироті Богдану Єрмохіну, якому 19 листопада виповниться лише 18 років, уже вручили повістку до військкомату.
Від липня 2022 року хлопець робив кілька спроб повернутися в Україну, які були безуспішними. Натомість йому видали російський паспорт.
Богдан звернувся до Президента Володимира Зеленського з проханням допомогти повернутися в Україну.