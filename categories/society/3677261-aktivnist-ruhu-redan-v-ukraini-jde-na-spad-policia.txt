Активність нового небезпечного молодіжного руху “Редан”, учасники якого організовують масові бійки, падає.

Про це заявила капітан поліції, головна інспекторка Управління ювенальної превенції Національної поліції України Роксолана Семірякова в ефірі “1+1”, передає кореспондент Укрінформу.
“Кіберполіція уже встановила низку організаторів цих груп і інформаційних каналів (Телеграм-каналів — ред.), і понад 30 каналів вже заблоковано. Тому він (рух “Редан” в Україні — ред.) іде на спад, його активність падає”, - сказала вона.
Семірякова також зазначила, що покарання за участь у будь-якій субкультурі немає, “але якщо певні дії породжують якісь негативні наслідки, якщо у цих діях будуть встановлені ознаки якогось правопорушення, то цим діям буде дана правова оцінка”.
“І вже у межах чи адміністративного законодавства, чи кримінального дійсно настає певна відповідальність”, - підкреслила вона.
Інспекторка поліції також закликала батьків завжди бути насторожі і цікавитися, чим їхня дитина займається у вільний час. “Ми маємо звертати увагу на будь-які маркери, які нас насторожують, на те, що щось змінилося у поведінці дитини”, - зазначила вона.
Як повідомлялося, станом на 1 березня у різних регіонах України відбулося вже понад 40 зібрань молоді у рамках нової руху “Редан”, поліція не допустила сутичок.
Експерти вважають, що ситуація з поширенням в Україні цієї субкультури штучно підживлюється.