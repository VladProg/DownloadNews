Команда ДРОНАРІУМу потужними дронами підняла 60-метровий прапор Латвії в українське небо, щоб привітати латвійців з Днем проголошення Латвійської Республіки.

Як передає Укрінформ, про це повідомляє у Фейсбуці пресслужба академії ДРОНАРІУМ.

В академії привітали латвійців з Днем проголошення Латвійської Республіки.
“Браття, ми підняли сьогодні ваш прапор у небо України за допомогою наших дронів на знак подяки за допомогу у ці важкі часи та темні години! Цей особливий день в історії вашої країни демонструє волю, силу та твердість латвійського народу. Ми бачимо, як завдяки зусиллям поколінь Латвія росте й розвивається - це надихає та підтримує нас у нашій боротьбі. Нехай кожен день приносить вам нові здобутки та радості, а дух гідності та свободи завжди буде з вами. Зі святом!”, - ідеться у вітанні.
Як повідомлялося, День проголошення Латвійської Республіки відзначається щорічно 18 листопада на честь річниці проголошення незалежності Народною радою Латвії в 1918 році.