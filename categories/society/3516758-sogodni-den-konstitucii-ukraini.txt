В Україні 28 червня відзначають державне свято - День Конституції.

Сьогодні виповнюється 26 років з дня ухвалення Основного Закону. Цьогоріч Україна відзначає День Конституції в умовах воєнного стану, запровадженого через повномасштабне вторгнення росії, передає Укрінформ.
28 червня 1996 року о 9 годині 18 хвилин, після майже доби безперервної роботи, Верховна Рада ухвалила і ввела в дію Конституцію.
Цій події передували 6 років важкої праці, консультацій, криз і домовленостей.
Новітній конституційний процес розпочався одразу ж після прийняття 16 липня 1990 року Верховною Радою УРСР «Декларації про державний суверенітет України» - вже у жовтні була створена Конституційна комісія. Між 1991-1996 років комісіями, окремо створеними Верховною Радою та Президентом, було складено кілька проєктів Конституції. Вони тривалий час обговорювалися, доповнювалися і доопрацьовувалися. Найгостріші протиріччя викликали питання розподілу влади і власності, державна символіка, статус російської мови і статус Республіки Крим. Ліві сили схилялися в бік применшення ролі президентської влади, приватновласницьких відносин, за надання однакового статусу українській та російській мовам і збереження автономного статусу Криму. Праві, в яких об’єдналися представники «партії влади», підприємницькі кола та депутати національної культурно-мовної орієнтації, виступали за сильну президентську вертикаль, гарантування всієї повноти приватновласницьких прав, панування української мови та ліквідацію автономії Криму. Тим часом в країні діяла Конституція УРСР 1978 року з деякими змінами.
У ніч з 27 на 28 червня 1996 року Верховна Рада ухвалила Конституцію України. Документ отримав підтримку двох третин депутатського корпусу (315 народних депутатів). У ньому визначалася сильна президентська влада, гарантувалися права приватної власності, затверджувалися нова державна символіка, статус української мови як єдиної державної, Крим визнавався автономною республікою в складі України.
Від початку ухвалення нинішній Основний Закон України змінювався кілька разів. При цьому в Конституції України 1996 року передбачена досить жорстка процедура внесення до неї змін та доповнень. Для схвалення відповідних змін до різних її розділів вимагається від 2/3 до 3/4 голосів від конституційного складу Верховної Ради. Якщо ж зміни скасовують чи обмежують права й свободи людини і громадянина або спрямовані на ліквідацію незалежності чи загрожують територіальній цілісності держави, то Конституція України взагалі не може бути змінена.
***
Конституцію Пилипа Орлика буде перекладено з латини на українську мову, десятки тисяч її примірників передадуть у школи. Про це заявив Президент Володимир Зеленський у зверненні з нагоди Дня Конституції.
«Конституція Пилипа Орлика, якій понад 300 років. Її називають першою писемною Конституцією Європи. І минулого року вона вперше побувала вдома, в Україні. Була виставлена в Києві, але справедливо, щоб її читали в кожному куточку України. Для цього вона буде перекладена з латині на українську мову, і десятки тисяч примірників відправляться в українські школи», - сказав Зеленський.

Президент нагадав, що Конституція Пилипа Орлика є «правовим предком» сучасної Конституції України.
Глава держави переконаний, що рано чи пізно обидві Конституції та решту предметів української школи вивчатимуть щасливі та усміхнені українські діти в Донецьку, Луганську, Маріуполі, Херсоні, Криму.
***
російська федерація щодня відбирає в українських дітей визначені Конституцією права на життя, освіту, свободу, достатній життєвий рівень і в цілому - право вирости українцями, наголосила дружина Президента Олена Зеленська.
«Країна-терорист щодня відбирає у наших дітей невід’ємне право на життя, записане в Конституції України. Коли атакує ракетами торгові центри, жилі квартали, лікарні й укриття. росія відбирає у дітей право на свободу, коли депортує їх на свої території, розлучаючи з батьками, або ж коли змушує місяцями жити в підвалах. Відбирає право на достатній життєвий рівень, коли розстрілює дітей у черзі за водою. Відбирає право на освіту, коли бомбардує наші школи», - підкреслила перша леді.
Вона наголосила, що росія прагне нівелювати будь-яку статтю Конституції України і знищити право наших дітей вирости українцями.
Водночас Олена Зеленська переконана, що діти, які змалку знають свої права, виростуть дорослими, які нікому їх не віддадуть.
Дружина Президента повідомила, зокрема, що у всеукраїнському онлайн-конкурсі «Конституція для всіх: і великих, і малих» понад тисячу дітей цитують Основний Закон у своєму, дитячому варіанті.
«З прапорами й вишиванками, вдома і за кордоном декларують ті права, за які ми зараз боремося. Учора конкурс скінчився, на Ютуб-каналі проєкту можна подивитися переможців та зворушливі відео усіх учасників. Однак упевнена: кожен з них є частиною нашої великої перемоги — адже в нас ростуть діти, які напам’ять знають, що означає бути українцями», - зазначила перша леді.
***
Основоположні принципи, які визначає Конституція, об’єднують український народ на шляху розбудови квітучої, заможної, європейської держави, заявив Прем'єр-міністр Денис Шмигаль з нагоди Дня Конституції.
"Основоположні принципи, які визначає Конституція України, об’єднують український народ на шляху розбудови квітучої, заможної, демократичної європейської України. Так було, є і буде», - зазначив Шмигаль у Телеграмі.
За його словами, Конституція відображає багатолітні прагнення українців жити у правовій демократичній країні, де «людина, її життя і здоров'я, честь і гідність, недоторканність і безпека визнаються найвищою соціальною цінністю».
Ці слова, переконаний глава уряду, для кожного громадянина сповнені особливим змістом. «Ці цінності єднають наш народ у збройній боротьбі проти російського агресора, для якого вони чужі й незрозумілі. Героїзм українців у відстоюванні своїх прав і свобод став прикладом для всього світу», - додав Шмигаль.

***
Конституція закарбувала визначення України як суверенної і незалежної, демократичної держави та ставить хрест на радянському минулому, наголосив Голова Верховної Ради Руслан Стефанчук у вітанні з нагоди Дня Конституції.
«Конституція — це оберіг нашої державності. «Україна є суверенна і незалежна, демократична, соціальна, правова держава». Ці перші дев’ять слів Конституції України закарбовані кров’ю в нашій національній свідомості та ставлять хрест на радянському минулому», - підкреслив спікер.
За його словами, Конституція є компасом України, адже вона зафіксувала єдине бачення напрямку руху держави — незворотність європейського та євроатлантичного курсу.
***
Міністр культури та інформаційної політики Олександр Ткаченко переконаний, що Конституція України все здолає та переживе. Про це він написав у Телеграмі з нагоди Дня Конституції.
«Конституція є живою, коли вона реально діє, громадяни користуються своїми правами та виконують обов'язки перед державою. Сьогодні ми захищаємо свої права та свободи від ворога. І в мене немає сумнівів, що наша Конституція все здолає та переживе. Конституційне право в нас у крові», - заявив Ткаченко.
Він зазначив, що правові пам’ятки Київської Русі стали витоками сучасної конституційно-правової думки. «Руська правда» Ярослава Мудрого 1037 року регулювала відносини між людьми.
Міністр зауважив, що в той час, коли майже в усіх країнах Європи панували монархи, у запорожців була республіканська форма правління. Ткаченко також підкреслив, що 300 років тому Конституція Пилипа Орлика стала новаторством та символом прогресивності нації для Європи, у документі обґрунтовувались права України на незалежність від Москви.
«Довгий та болісний шлях в цьому напрямку ми проходимо й досі, але нарешті маємо закріпленим юридично свій проєвропейський шлях. Знати та використовувати свої права - це ознака демократичного цивілізованого суспільства. Те, що не відомо російському народу», - заявив Ткаченко.
***
росія має назавжди запам’ятати, що право визначати та змінювати конституційний лад в Україні належить виключно українському народу, заявила у Твіттері перша заступниця міністра закордонних справ Еміне Джапарова з нагоди Дня Конституції.
«Сьогодні в Україні День Конституції. Стаття 5 Конституції передбачає, що народ України здійснює владу безпосередньо через органи державної влади та місцевого самоврядування. росія має запам’ятати назавжди, що право визначати та змінювати конституційний лад в Україні належить виключно українському народу», - зазначила Джапарова.
***
Українці сьогодні виборюють основне конституційне право, заявила генпрокурор Ірина Венедіктова у Фейсбуці з нагоди Дня Конституції.
“Виборюємо основне конституційне право – жити. Жити щасливо, вільно і цивілізовано у суверенній, незалежній, демократичній, соціальній, правовій державі, а не як темні невігласи у федерації варварства, терору та зла”, - заявила Венедіктова.
Вона зазначила, що наразі українські захисники, боронячи Батьківщину, відстоюють і кожну статтю Основного Закону: "Закону сили права, а не права сили, і Закону, якого дотримуються, в країні, яка поважає гідність і свободу людей".


***


24 лютого президент рф володимир путін оголосив про початок повномасштабного вторгнення в Україну. Війська рф обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, балістичних ракет.