У всіх регіонах України в понеділок, 21 листопада, з 00:00 до 24:00 будуть застосовані планові вимкнення електроенергії.


Як передає Укрінформ, про це національна енергетична компанія "Укренерго" повідомила в Телеграмі.
"Протягом вихідних днів нам вдалося дещо пом’якшити обмеження споживання, незважаючи на різке похолодання. На понеділок, 21 листопада, додаткові аварійні відключення також не прогнозуються. Ми продовжуємо робимо все можливе для повернення світла у ваші домівки", — зазначили в Укренерго.
Графіки погодинних вимкнень складають і застосовують обленерго, перелік яких можна знайти на сайті Міністерства енергетики.
Наголошується, що Укренерго не відключає конкретні будинки, вулиці чи міста, а лише надає обленерго обсяги (мегавати), на які потрібно зменшити споживання.
Як повідомляв Укрінформ, через російські обстріли з ладу виведена майже половина енергосистеми України.
За словами голови правління Укренерго Володимира Кудрицького, ситуація в українській енергосистемі серйозна, але зберігає керованість, енергетики роблять усе можливе, щоб відновити енергопостачання.
З 10 жовтня війська рф здійснюють масовані атаки на енергетичну інфраструктуру України. Загарбники цілять ракетами й іранськими дронами як по об'єктах генерації, так і по системі передачі електроенергії.