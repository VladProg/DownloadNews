В Україну прибула гуманітарна допомога від народу Тайваню у вигляді 48 машин з медичним і військовим спорядженням.

Про це Укрінформу повідомила одна з кураторок проєкту Катерина Музлова.
«Мова йде про мобільні реанімації (машини швидкої допомоги), автомобілі для евакуації малобільних осіб, 6 пожежних машин та ще десяток джипів і мінібусів для потреб ЗСУ на фронті. Більша частина авто вже передана кінцевим отримувачам по всій лінії фронту від Харкова до Херсона», – пояснила Музлова.






Україна отримала 48 машин гуманітарної допомоги від Тайваню / Фото: Благодійний фонд «Серце в дії»





































Вона акцентувала на тому, що у переданих машинах також є медикаменти і військове спорядження. «Основне наповнення автомобілів – це іграшки для дітей, їжа, засоби гігієни, інвалідні візки та інше медобладнання й медикаменти. Також тайванські друзі передали нам пристрої нічного бачення, каски, сітки й спеціальну білизну для жінок у ЗСУ», – зазначила Музлова.
За словами кураторки проєкту, вона вийшла на контакт із тайванським волонтером, який організував допомогу, під час збору на авто для морської піхоти.
«Раніше я була волонтером від штабу підтримки морської піхоти, з яким ми збирали на авто для 36-ї бригади морської піхоти. Під час поширення інформації про збір серед закордонних організацій один із донорів дізнався про мою активну волонтерську позицію. Його також вразила діяльність, проведена під час воєнного стану в Україні, яку ми організували разом з іншими рідними військовополонених. Невдовзі ми почали спілкуватися на рахунок можливості отримання допомоги. Він виявився волонтером, який об'єднав українців у Тайвані, деяких поляків-волонтерів, аби вони допомогли із транспортуванням основної частини вантажу. У підсумку цей проєкт став симбіозом благодійних організацій Тайваню, Польщі й України. Також активно долучився уряд Тайваню, адже медичні й пожежні авто були в їх розпорядженні», – розповіла Музлова.
Кінцевими отримувачами допомоги стали понад 10 військових підрозділів, міські ради прифронтових районів та медичні заклади різних областей України. Основна частина допомоги вже передана кінцевим отримувачам.
Як повідомлялося, Тайвань виділить 5 млн дол. на ініційований Литвою проєкт відновлення зруйнованої російськими військами школи в Бородянці та постраждалого від обстрілу дитсадка в Ірпені Київської області.