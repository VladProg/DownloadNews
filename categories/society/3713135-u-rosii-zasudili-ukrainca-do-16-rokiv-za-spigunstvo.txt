Суд РФ у Тулі засудив до 16 років колонії суворого режиму громадянина України Андрія Петкевича.

Про це повідомив Центр громадських зв'язків ФСБ, передає Укрінформ з посиланням на Інтерфакс.
Петкевича визнано винним у «спробі вербувати співробітників російських оборонних підприємств у шпигунських цілях».
За версією ФСБ, Петкевич нібито за завданням розвідувальних служб України шукав працівників оборонних підприємств Росії «з числа секретоносіїв», аби отримати від них засекречені відомості про розробки в галузі стрілецького озброєння.
Вирок суду набрав законної сили.
Українця було затримано у серпні 2021 року.
Як повідомляв Укрінформ, російська влада затримала громадянина США Пола Вілана в грудні 2018 року. Його звинуватили у шпигунстві та ув’язнили на 16 років. Вілан категорично заперечує звинувачення.
Репортер WSJ Еван Гершкович був затриманий у РФ 29 березня 2023 року під час журналістського відрядження до Єкатеринбурга. Він став першим представником американського ЗМІ, заарештованим із 1986 року російською владою.