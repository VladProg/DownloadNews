На сьогодні технічно неможливо здійснити розсилку повісток військовозобов’язаним через популярні месенджери – Viber чи Telegram.

Про це повідомив віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров в інтерв’ю LІGА.nеt, передає Укрінформ.
За словами міністра, заява народного депутата Федора Веніславського про те, що в Україні можуть реалізувати ідею розсилок повісток через месенджери, є або «некоректним висловлюванням, або вирваною з контексту».
«Цього неможливо здійснити, поки немає якісного реєстру військовозобов’язаних, а також допоки до реєстру та ідентифікатора не прив’язаний верифікований номер телефону. Тому технічно це неможливо зробити», - наголосив міністр.
Як повідомлялось, 29 березня під час телемарафону «Єдині новини» член парламентського Комітету з питань національної безпеки, оборони і розвідки Федір Веніславський заявив, що у парламенті розглядають можливість вручення повісток за допомогою месенджерів.