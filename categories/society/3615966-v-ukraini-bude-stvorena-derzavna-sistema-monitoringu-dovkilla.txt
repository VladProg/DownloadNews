Парламент прийняв за основу урядовий законопроєкт, яким передбачено створення державної системи моніторингу довкілля.

Про це повідомив постійний представник Кабінету Міністрів у Верховній Раді Тарас Мельничук у Телеграмі, передає Укрінформ.
Зазначається, що доопрацьований законопроєкт №7327 про внесення змін до деяких законодавчих актів України щодо державної системи моніторингу довкілля був прийнятий 237 народними депутатами України.
Проєкт визначає основні засади створення і функціонування державної системи моніторингу довкілля та її підсистем, загальнодержавної екологічної автоматизованої інформаційно-аналітичної системи забезпечення прийняття управлінських рішень і доступу до екологічної інформації та взаємодії її галузевих складових.
Згідно із пояснювальною запискою до законопроєкту, необхідність його прийняття зумовлена потребою у створенні ефективної державної системи моніторингу довкілля, що забезпечує інформаційні потреби управління в галузі охорони навколишнього природного середовища, високий рівень інформованості заінтересованих сторін про стан довкілля, прозорість у діяльності органів державної влади, узагальнення та систематизацію інформації про стан довкілля та його компонентів, а також сумісність і взаємодію державної системи моніторингу довкілля з аналогічними системами інших країн.
Наголошується, що реалізовуватися проєкт із запровадження системи моніторингу буде в межах планових видатків на відповідний рік.
Як повідомлялося, Верховна Рада ухвалила в цілому законопроєкт «Про Національний реєстр викидів та перенесення забруднювачів» (№6477), який створює підґрунтя для досягнення європейських стандартів у галузі охорони довкілля.