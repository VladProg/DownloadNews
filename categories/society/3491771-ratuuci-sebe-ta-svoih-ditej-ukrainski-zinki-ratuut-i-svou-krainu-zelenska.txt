Рятуючи себе та своїх дітей, українські жінки рятують і свою країну, тому сьогоднішня еміграція з України має жіноче обличчя.

Як передає Укрінформ, про це дружина Президента Олена Зеленська зазначила в інтерв’ю журналу ELLE Spain, повідомляє Офіс Президента.
«Феномен української жінки в тому, що вона – на всіх фронтах, не тільки на воєнному (хоча в нас є захисниці зі зброєю в руках). У нас взагалі дуже «жіноча» країна: жінки домінують у багатьох сферах – від медицини до освіти, у багатьох державних службах», – зазначила перша леді.
Зеленська переконана, що жінки, які на продірявлених кулями авто вивозили своїх і чужих дітей, батьків і сусідів під обстрілами, заслуговують на звання героїнь-рятівниць.
Дружина Президента поінформувала, що й під час війни продовжує займатися гуманітарними проєктами, і деякі з них стали ще актуальнішими. Триває активна робота щодо допомоги українцям за кордоном, евакуації в безпечні місця хворих дітей та дітей сиріт, будинків дитини та спеціалізованих закладів, де проживають діти, позбавлені батьківської опіки. Крім того, розпочато великий культурний проєкт «Книжки без кордонів», щоб українські діти мали доступ до українських книжок там, де вони тимчасово перебувають.
Зеленська наголосила, що серед напрямів її роботи є також інформаційний фронт, донесення правди про війну через звернення та інтерв’ю.
«Я хочу поширювати правду про те, що відбувається в Україні, де триває розв’язана росією агресивна та злочинна війна, яка не шкодує мирних людей. Адже під час цієї війни ніхто не може почуватися в безпеці: ні жінки, ні діти, ні літні люди. Тому що ворог не дотримується жодних правил честі», – зазначила вона.
Перша леді подякувала всім європейцям за допомогу українським громадянам, які вимушено покинули свої домівки, але водночас звернула увагу на те, що вся Україна не може переселитися в безпечне місце.
«Тож прошу світ не ставитися до цієї війни як до такої, що відбувається десь, за міцною стіною. У світі немає стін. Та й ракети їх легко пробивають. Тож, будь ласка, залишайтеся з нами в цій боротьбі. Бо це – спільна боротьба», – закликала Зеленська.
Як повідомляв Укрінформ, 24 лютого президент російської федерації володимир путін оголосив про початок вторгнення до України. Російські війська обстрілюють та знищують ключові об'єкти інфраструктури, здійснюють масовані обстріли житлових районів українських міст та селищ з використанням артилерії, реактивних систем залпового вогню та балістичних ракет.
За даними Управління Верховного комісара ООН у справах біженців (УВКБ), кількість біженців з України, які внаслідок російського вторгнення змушені були залишити свої домівки та виїхати за кордон, сягнула понад 6,5 мільйона осіб. Зокрема, станом на 22 травня територію України залишила 6 552 971 особа.
Фото: ОП