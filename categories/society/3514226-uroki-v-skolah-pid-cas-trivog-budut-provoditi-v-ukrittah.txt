1 вересня навчальний процес розпочнеться в офлайн-режимі в усіх безпечних регіонах, проте під час повітряної тривоги учні мають перебувати в укриттях.

На цьому наголосив заступник керівника Офісу Президента Кирило Тимошенко під час брифінгу, повідомляє Укрінформ.
«Наразі активно йде підготовка до нового навчального року. Заняття планується розпочати 1 вересня переважно в офлайн-режимі за умови безпечної ситуації в регіоні. Для цього у закладах освіти проводяться заходи з посилення безпеки», - сказав він.
За словами заступника очільника ОП, нині проводиться обов’язкова перевірка закладів освіти та прилеглих до них територій на наявність вибухонебезпечних предметів фахівцями ДСНС, а також готовність систем оповіщення.
Він підкреслив, що особливу увагу звертають на доступність оповіщення для дітей з порушеннями зору та слуху.

Крім того, Тимошенко наголосив, що до початку навчального року в кожному закладі освіти мають бути визначені та позначені шляхи евакуації, відповідно обладнане укриття для всіх учасників освітнього процесу із запасами води та медикаментів.
Високопосадовець додав, що проводяться тренування щодо дій у разі оголошення сигналу «Повітряна тривога».
«У разі повітряної тривоги освітній процес планується переривати і, за можливості, повністю або частково продовжувати освітній процес в укритті», - пояснив Тимошенко.
Водночас він поінформував, що учні та студенти, які навчалися в закладах, що тепер перебувають на тимчасово окупованій території чи пошкоджені або зруйновані російськими загарбниками, зможуть продовжити навчання в тих самих закладах дистанційно або в інших закладах освіти на підконтрольній Україні території.
Як повідомлялося, російські війська знищили або пошкодили в Україні близько двох тисяч навчальних закладів.
За даними МОН, поза межами України перебуває 651 тисяча дітей шкільного віку, а під тимчасовою окупацією - 1174 школи.
Фото: пресслужба МОН