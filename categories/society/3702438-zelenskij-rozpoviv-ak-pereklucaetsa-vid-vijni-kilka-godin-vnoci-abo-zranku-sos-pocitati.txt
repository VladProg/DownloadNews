Президент Володимир Зеленський намагається використовувати кілька годин вночі або рано вранці для читання літератури, аби переключитися від розв’язаної росією війни і зберегти адекватність.

Про це він сказав в інтерв’ю представникам фінських, шведських, данських і норвезьких ЗМІ, повідомляє Укрінформ.
«Авжеж, у мене не було відпустки, тому що її просто не може бути, я не можу собі її дозволити - немає відпустки на війні. Іноді мені потрібні якісь години для того, щоб, чесно, не втратити адекватності, треба на трішечки себе перемкнути – почитати щось, подивитись. Я це роблю, скажу вам відверто, іноді маю таку можливість вночі або дуже рано зранку. Щоденно дуже рано я прокидаюсь і читаю літературу. Бажано літературу, а не Інтернет, іноді, ми всі сучасні люди, починаєш читати книгу і плавно переходиш до мобільного телефону і там вже заходиш в Інтернет почитати, що ще є у світі», - розповів Зеленський.
Президент підкреслив, що ціна війни вимірюється втратами і йому складно проживати загибель людей.
«Складно проживати ці дні, складно проживати ці втрати. Не складно себе мотивувати, тому що наша мотивація – родина, земля, Україна, наші права, наша свобода, і це найголовніша мотивація. Яка, упевнений, тримає більшість українців», - зауважив глава держави.
Водночас він наголосив: «Дуже важливо знати, за що ми боремось, бути адекватним, спілкуватись із людьми, журналістами, не сидіти в бункері, а розуміти, що світ ширший, ніж твій бункер, ми розуміємо, про кого я говорю».
Як повідомлялося, Зеленський заявив, що вірить в успіх майбутнього контрнаступу ЗСУ, а також в те, що Крим повернеться під контроль України.
Фото: Офіс Президента