71% українців живе із відчуттям напруженості й стресу, понад рік громадяни України перебувають у постійному адреналіновому напруженні.

Як передає Укрінформ, про це дружина Президента Олена Зеленська повідомила в Телеграмі.
“71% українців кажуть, що живуть із відчуттям напруженості й стресу. Такі результати дослідження проведеного компанією Gradus Research в рамках Всеукраїнської програми ментального здоров’я. Раптова стресова ситуація завжди пов’язана з шаленим викидом адреналіну. Отож, вже понад рік ми живемо у постійному адреналіновому напруженні”, - написала вона.
Вона поінформувала, що про те як людина реагує на виклики та стрес, розповідає друга серія із циклу анімаційних відеороликів, створених громадською організацією “Безбар'єрність”. Ці ролики громадська організація створила спільно з Міністерством охорони здоров`я України за підтримки Всесвітньої організації охорони здоров'я в межах Всеукраїнської програми ментального здоров'я.
Дружина Президента додала, що зазвичай людина реагує на стрес одним із трьох способів. Так, якщо людина під час стресової ситуації відчуває гнів та лють, вона діятиме за сценарієм “бий”. Якщо ж відчуває тривожність і паніку, радше за все, застосує сценарій “біжи”. А якщо замість викиду енергії людина відчуває апатію, то застосовує сценарій “замри”.
Зеленська повідомила, що всі серії анімаційних відеороликів мають субтитрування та переклад українською жестовою мовою, тому доступні для людей з порушеннями зору та слуху. Вона висловила подяку творчій команді художників і сценаристів за “реалізацію такого цінного проєкту”.
Серія з чотирьох епізодів доступна за посиланням.
Як повідомляв Укрінформ, через повномасштабне вторгнення росії кожному п’ятому українцю загрожує розвиток певної форми психічного розладу, натомість до фахівців звертаються менш як 10% прогнозованих випадків.