Президент України Володимир Зеленський зареєстрував у Верховній Раді законопроєкт "Про ратифікацію Конвенції Ради Європи про запобігання насильству стосовно жінок і домашньому насильству та боротьбу із цими явищами" (№0157).

Документ оприлюднено на сайті парламенту, повідомляє Укрінформ.
Реалізація документа в разі його ухвалення Верховною Радою матиме вплив на інтереси України в частині виконання міжнародних зобов’язань у сфері прав та основоположних свобод людини та на інтереси осіб, які постраждали від домашнього насильства та насильства за ознакою статі, в частині забезпечення гарантій захисту їхніх прав та надання їм допомоги.
Як повідомлялося, Конвенція Ради Європи про запобігання насильству стосовно жінок і домашньому насильству та боротьбу з цими явищами (Стамбульська конвенція) — міжнародна угода Ради Європи щодо насильства проти жінок та домашнього насильства, відкрита для підписання 11 травня 2011 у Стамбулі (Туреччина).
Метою конвенції є запобігання насильству, захист постраждалих і запобігання безкарністі злочинців.