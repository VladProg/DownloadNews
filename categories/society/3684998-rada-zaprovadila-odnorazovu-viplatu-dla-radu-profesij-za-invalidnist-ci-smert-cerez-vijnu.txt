Держслужбовці, працівники критичної інфраструктури та журналісти, постраждалі через воєнні дії під час виконання професійних обов'язків, зможуть одноразово отримати від 200 до 800 тис. грн. У разі їхньої смерті - членам родин виплатять мільйон гривень.

Як повідомив у Телеграмі народний депутат від фракції “Голос” Ярослав Железняк, за відповідний закон № 7353 в цілому проголосували 275 народних депутатів, передає Укрінформ.
Згідно із пояснювальною запискою, працівники об'єктів критичної інфраструктури, держслужбовці, посадовці місцевого самоврядування й журналісти зможуть отримати одноразову грошову допомогу, якщо під час виконання професійних обов'язків внаслідок воєнних дій їхньому здоров'ю було завдано шкоду, що призвела до встановлення інвалідності. За ІІІ, ІІ чи І групи інвалідності, що настала через контузії або інші травми, виплата складатиме від 200 до 800 тис. грн.
У випадку смерті службовців, працівників підприємств і журналістів через воєнні дії як годувальника сім'ї, держава виплачуватиме мільйон гривень рідним загиблого.
Допомогу надаватимуть з державного бюджету із наступним відшкодуванням виплачених коштів з держави-агресора відповідно до принципів і норм міжнародного права.
Як повідомлялося, Верховна Рада змінила дату разової грошової виплати ветеранам війни та жертвам нацистських переслідувань на 24 серпня.