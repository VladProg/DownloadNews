В Україні 75% дітей зазнали травматизації психіки на тлі війни, найбільш поширеними симптомами є «емоційні гойдалки».

Про це розповіла дружина Президента Олена Зеленська у Телеграмі з посиланням на дані дослідження Gradus Research, повідомляє Укрінформ.
«Три чверті українських дітей (75%) демонструють симптоми травматизації психіки. Цю жахливу статистику показує дослідження, проведене нещодавно аналітичною компанією Gradus Research», - зазначила вона.
Так, за словами першої леді, кожна п’ята дитина має порушення сну, кожна десята – зменшення бажання спілкуватися, нічні кошмари та погіршення пам’яті.
Водночас вона зауважила, що “емоційні гойдалки” – стан, коли настрій дуже сильно змінюється від гарного до поганого, є найбільш поширеним симптомом.
«Звісно, війна не може пройти непоміченою для наших дітей. Навіть тих, хто не пережив бомбардування. Одного разу спустившись в укриття, вони назавжди запам’ятають звук сирени. Щоб підтримати батьків та знизити рівень стресу малюків, ЮНІСЕФ регулярно публікує поради із підтримання психічного і фізичного здоров'я, безпеки, харчування, освіти та розвитку. Бережіть себе. Бережіть наших діток, що мають вирости здоровими та щасливими – попри все», - підкреслила Олена Зеленська.
Як повідомляв Укрінформ, за інформацією ювенальних прокурорів, 624 дітини постраждали від повномасштабного вторгнення рф в Україну, з них загинуло 219 дітей.