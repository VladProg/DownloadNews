У середу, 9 листопада, розпочинається XXIII Міжнародний конкурс з української мови імені Петра Яцика.

Про це повідомляє Міністерство освіти та науки, передає Укрінформ.
Як зазначається, конкурс, який традиційно розпочнеться у День української писемності та мови, відбуватиметься у таких категоріях: учні 3-11-го класів закладів загальної середньої освіти; учні закладів професійної (професійно-технічної) освіти; студенти закладів фахової передвищої та вищої освіти.
Участь у конкурсі - добровільна, уточнюють у МОН.
Для перших двох категорій конкурс проходить у чотири етапи: на рівні закладів освіти (листопад); на рівні територіальних громад, районів міст Києва та Севастополя, районів областей (листопад-грудень); на рівні Автономної Республіки Крим, областей, міст Києва та Севастополя (грудень-лютий); на всеукраїнському рівні (березень).
Студенти беруть участь у трьох етапах: у закладі вищої освіти, на обласному та всеукраїнському рівнях.
Для курсантів закладів вищої військової освіти Збройних сил України і ліцеїстів військових ліцеїв конкурс проводить Міністерство оборони.
Учасниками четвертого етапу стають переможці попереднього етапу, які посіли 1-3-тє місця: учні 3-11-го класів закладів загальної середньої освіти (27 учнів, по 3 особи в кожній паралелі); учні закладів професійної (професійно-технічної) освіти (3 особи, незалежно від курсу); студенти закладів фахової передвищої освіти (3 особи, незалежно від курсу); студенти закладів вищої освіти (3 особи, незалежно від курсу).
Як повідомлялося, 9 листопада відбудеться Всеукраїнський диктант національної єдності..