Міністр охорони здоров’я Віктор Ляшко наголосив, що до рецептурної групи лікарських препаратів не внесли жодних нових препаратів, з’явився лише додатковий сервіс - е-рецепт. А на територіях, де ведуться активні бойові дії, людина може придбати в аптеці препарати без рецепта.

Про це він сказав в ефірі телемарафону “Єдині новини”, повідомляє кореспондент Укрінформу.
“Ніякі нові препарати не потрапили до рецептурної групи, не помінялася ніяка ситуація щодо посилення контролю відпуску та інших речей. З’явився додатковий сервіс, який сьогодні дає певні результати”, - сказав Ляшко, коментуючи впровадження з 1 квітня е-рецепта.
Він наголосив, що “питання відпустку рецептурних препаратів не регулюється питанням впровадження електронного рецепта”. "І в нас рецептурні препарати завжди відпускалися за рецептом. Водночас є певна одна вимога, якою користувалися аптечні мережі, коли ми говорили про те, що не було вимоги зберігати паперовий рецепт в аптеці, й це дозволяло аптекам відпускати рецептурні препарати без рецепта”, - сказав Ляшко.
Міністр запевнив, що сьогодні контроль не посилюють: "Все те, що було до 1 квітня, залишається, з’явився додатковий сервіс - додатковим сервісом є сьогодні електронний рецепт для того, щоб ми розпочали відстежувати, хто що виписує, на які групи препаратів, де відпускається, на яку хворобу виписують той чи інший препарат”.
Ляшко додав, що в МОЗ відправлятимуть на переатестацію тих лікарів, які, наприклад, лікують гострі респіраторні вірусні інфекції антибіотиками або протимікробними лікарськими засобами. "І на це треба впливати, тому що за самолікуванням криється велика проблема, про яку не знаємо”, - розповів міністр.
Він додав, що сьогодні формується думка, начебто аптечний працівник чи фармацевт є лікарем, який повинен володіти ситуацією і розпочинати лікувати прямо в аптечному пункті чи аптеці.
“Ми не змінили правила відпустку препаратів, ми говоримо про те, що ми ввели додатковий сервіс, який сьогодні з’явився — електронний сервіс - електронний рецепт на той чи інший препарат. Всі інші правила відпуску, контроль, який був у нас в довоєнний період, він і залишається сьогодні такий, який і був і до 24 лютого”, - наголосив міністр.
Водночас він зауважив, що на територіях, які визначені наказом Мінреінтеграції і на яких ведуться активні бойові дії, людина може прийти в аптеку і купити будь-який препарат без будь-якого рецепта і консультації. “Тому що там в першу чергу ми вирішуємо питання доступності”, - додав Ляшко.
Як повідомлялося, в Україні з 1 квітня рецептурні лікарські препарати відпускатимуться за електронним рецептом, водночас продовжить діяти і паперовий рецепт.