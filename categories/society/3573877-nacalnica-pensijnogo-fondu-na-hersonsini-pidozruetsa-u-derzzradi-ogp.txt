У державній зраді підозрюється так звана начальниця "пенсійного фонду" Олешок Херсонської області, яка нараховує місцевим жителям "матеріальну допомогу" від росіян.

Як передає Укрінформ, про це Офіс генерального прокурора повідомляє в Телеграмі.
За даними слідства, підозрювана керує захопленим військовослужбовцями російської федерації Олешківським сервісним центром Головного управління Пенсійного фонду України в Херсонській області та виконує доручення загарбників. Для підтримання позитивного іміджу росіян вона здійснює нарахування місцевим жителям "допомоги" в розмірі 10 тисяч рублів, формує реєстри для виплат пенсій за законодавством рф.
Жінка перейшла на бік ворога у червні.
За процесуального керівництва Херсонської обласної прокуратури їй заочно повідомили про підозру у державній зраді, вчиненій в умовах воєнного стану (ч. 2 ст. 111 Кримінального кодексу України).
Як повідомляв Укрінформ, 14 вересня в Службі безпеки України заявили про ідентифікацію ще шістьох колаборантів, які вступили до створеного російськими загарбниками “главного управлєнія мвд по Херсонской області”.