Кабінет Міністрів передав повноваження з координації розшуку осіб, зниклих безвісти за особливих обставин, від Міністерства з питань реінтеграції тимчасово окупованих територій до МВС.

Про це повідомив у Телеграмі постійний представник Кабміну у Верховній Раді Тарас Мельничук, передає Укрінформ.
«Передано від Міністерства з питань реінтеграції тимчасово окупованих територій України до Міністерства внутрішніх справ повноваження з координації розшуку осіб, зниклих безвісти за особливих обставин, та вирішення інших повʼязаних з цим питань відповідно до ЗУ «Про правовий статус осіб, зниклих безвісти за особливих обставин»», - зазначив Мельничук.
За його словами, уряд вніс зміни до положення про Міністерство внутрішніх справ. Відомство визначено головним органом у системі центральних органів виконавчої влади, що забезпечує формування та реалізує державну політику у сфері дотримання норм міжнародного гуманітарного права на всій території України (у частині повноважень з координації розшуку осіб, зниклих безвісти за особливих обставин, та вирішення інших повʼязаних з цим питань відповідно до Закону «Про правовий статус осіб, зниклих безвісти за особливих обставин»).
Крім того, внесено зміни до порядку утворення та діяльності пошукових груп з пошуку осіб, зниклих безвісти за особливих обставин, якими передбачено, що Генеральний штаб ЗСУ утворює пошукові групи за погодженням з Координаційним штабом з питань поводження з військовополоненими.
Міністерству внутрішніх справ також доручено забезпечити діяльність Секретаріату уповноваженого з питань осіб, зниклих безвісти за особливих обставин.
Як повідомлялося, на початку серпня з’явилася інформація про те, що уряд вирішив ліквідувати Офіс уповноваженого з питань осіб, зниклих безвісти за особливих обставин. Згодом Мінреінтеграції роз’яснило, що ця інформація не відповідає дійсності, натомість розглядалося питання про перехід функціоналу щодо зниклих безвісти від Мінреінтеграції до МВС, Міноборони та Координаційного штабу з питань поводження з військовополоненими.