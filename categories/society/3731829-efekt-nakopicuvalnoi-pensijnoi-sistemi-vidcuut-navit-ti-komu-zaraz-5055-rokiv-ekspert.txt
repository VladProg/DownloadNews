Ефект від впровадження в Україні накопичувальної пенсійної системи буде вже за два-три роки, його відчують навіть ті, кому зараз 50-55.

Таку думку висловив керівник експертної групи з питань накопичувальної системи пенсійного забезпечення Міністерства соціальної політики Олександр Індило під час круглого столу в Медіацентрі Україна - Укрінформ на тему “Проблематика та перспективи реформування пенсійної системи України в контексті євроінтеграції та війни”.
Він нагадав, що цими днями минають двадцять років із часу ухвалення (9 липня 2003-го) законів України “Про загальнообов’язкове державне пенсійне страхування” і “Про недержавне пенсійне забезпечення”, які, по суті, сформували чинну пенсійну систему.

“Саме цими законами визначено її рівні: перший — солідарна система, другий і третій — накопичувальне пенсійне забезпечення. А законом “Про заходи щодо законодавчого забезпечення реформування пенсійної системи”, ухваленим у 2011 році, визначено, що до системи накопичувального пенсійного страхування має скеровуватись частина внесків застрахованих осіб”, - сказав Індило.
Тобто, за висновками експерта, формально цю систему уже впроваджено. Інша справа, що повноцінно вона ще не запрацювала.
Водночас підтримувати нормальне функціонування солідарної пенсійної системи державі дедалі складніше. Зокрема через демографічну ситуацію, коли кількість українців, котрі працюють та сплачують страхові внески, зрівнялася з кількістю пенсіонерів.
“Змінити ситуацію й суттєво підвищити рівень пенсійного забезпечення, просто вплинувши на параметри солідарної системи, практично неможливо. Наприклад, чи готові ми збільшити кількість працюючих у 1,5-2 рази, тобто створити 5-10 млн нових робочих місць? Швидше за все, ні. Те ж стосується й скорочення середнього періоду виплати пенсій, тобто підвищення пенсійного віку. Збільшення у 1,5-2 рази страхових внесків, швидше за все, також не буде сприйнято”, - спрогнозував Індило.
Тож повернення до ідеї повноцінної роботи накопичувальної системи, на його думку, безальтернативне. Воно має відбуватися паралельно з покращенням солідарної системи (її прозорості, зрозумілості, продовження автоматизації процесів та усунення дисбалансів у розмірах пенсійних виплат).
“Успішне впровадження накопичувальної системи - це не тільки про пенсії. Вона вплине на багато інших сфер життєдіяльності - на зайнятість, ринок капіталів, фінансові інструменти, фінансову грамотність. А також на параметри солідарної системи, де з’явиться ресурс для підвищення виплат”, - пояснив експерт.
При цьому про повну заміну солідарної системи накопичувальною не йдеться. Системи доповнюватимуть одна одну, адже вони по-різному реагують на демографічні й економічні виклики, що допоможе збалансувати пенсійну систему країни у цілому.
“Звичайно, для того щоб накопичити достатній рівень пенсійного забезпечення потрібен час. Але, поєднуючи комбіновані виплати із солідарною системою, ефект можна отримати вже за два-три роки від початку накопичення внесків. Так, це буде невеликий відсоток, але він щороку зростатиме. І ефект можна отримати навіть для тих, кому на момент реформи буде 50-55 років”, - підсумував Індило.
Як повідомлялося, за даними Пенсійного фонду, на початок 2023-го в Україні було 10,7 млн пенсіонерів, тоді як рік тому їх було на 200 тис. більше. Проте витрати на виплату пенсій, як і раніше, залишаються найбільшими соціальними видатками українського бюджету. При цьому число працюючих українців, котрі своїми внесками могли б підтримувати пенсійну систему та виплату пенсій, скорочується швидше, ніж кількість пенсіонерів. Нині їх так само приблизно 10,7 млн.