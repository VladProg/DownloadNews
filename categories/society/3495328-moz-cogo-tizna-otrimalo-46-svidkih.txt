Міністерство охорони здоров'я цього тижня отримало у рамках надання гуманітарної допомоги, серед іншого, 46 автомобілів швидкої допомоги, 28 апаратів штучної вентиляції легень і 3 тис. тактичних турнікетів.

Як передає Укрінформ, про це інформує пресслужба МОЗ.
"Протягом цього тижня МОЗ отримало від донорів та благодійних організацій: 46 автомобілів швидкої допомоги; 3000 тактичних турнікетів; 300 кардіотокографів для вагітних; 28 портативних апаратів штучної вентиляції легень (ШВЛ); 80 апаратів зовнішньої фіксації", - йдеться у повідомленні.
Також у МОЗ цього тижня як гуманітарну допомогу отримали 70,5 тонни ліків у асортименті; 2,5 тонни анестетиків та 57 тис. наборів для оброблення ран.
Зазначається, що основними постачальниками допомоги стали уряд Великої Британії, Міністерство закордонних справ Франції, міжнародна некомерційна організація Direct relief, ОБСЄ, Abbvie Romanian red cross, Товариство Червоного Хреста України, ТОВ "Евітас" Polsat, благодійна організація "Благодійний фонд “Київська школа економіки”.
Як інформують у відомстві, загалом за час дії воєнного стану МОЗ отримало понад 6 тис. тонн медичної гумдопомоги на загальну суму більше 7 млрд гривень із більш як 35 країн світу.