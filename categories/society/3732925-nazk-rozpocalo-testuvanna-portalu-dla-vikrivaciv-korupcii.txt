Національне агентство з питань запобігання корупції розпочало тестування Єдиного порталу повідомлень викривачів, розробленого за підтримки USAID «ВзаємоДія (SACCI)».

Про це повідомив голова НАЗК Олександр Новіков, передає Укрінформ із посиланням на сайт відомства.
Як зазначається, у тестуванні задіяні 10 органів влади. Загалом до порталу буде підключено близько 90 тис. органів влади і місцевого самоврядування, юридичних осіб.
«Запуск порталу повідомлень викривачів заплановано на найближчі декілька місяців. Він допоможе повідомляти громадянам про факти корупції, в тому числі анонімно. Крім того, надзвичайно важливо забезпечити отримання повідомлень про інформацію, яка містить обмежений доступ, від Служби безпеки України, військових формувань», – сказав Новіков.


Фото: НАЗК

Крім того, планується посилити захист військовослужбовців-викривачів, забезпечити на належному рівні їхній правовий захист і надання належної психологічної допомоги. Важливо також постійно регулярні просвітницькі заходи для суспільства, що допоможе сформувати повагу до викривачів корупції.
За словами голови НАЗК, практика країн ЄС і ОЕСР довела, що саме робота з викривачами та викривання корупції є основою для побудови безпечних і заможних суспільств.
«Викривачі корупції надзвичайно важливі, тому що, на відміну від органів правопорядку, можуть мати безпосередній доступ до інформації. Це допоможе побудувати в Україні культуру відповідальних громадян, якими є викривачі», – сказав Новіков.
Як повідомлялося, у 2022 році НАЗК було учасником у 69 судових справах, що стосуються викривачів. Протягом року суди ухвалили 14 рішень на користь викривачів.