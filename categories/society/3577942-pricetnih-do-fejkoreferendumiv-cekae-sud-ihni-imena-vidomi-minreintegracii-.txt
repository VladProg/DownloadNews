Усіх причетних до інсценування волевиявлення на тимчасово окупованих територіях чекає суд.

Як передає Укрінформ, про це повідомляє Міністерство з питань реінтеграції тимчасово окупованих територій.
«Силові та розвідувальні відомства України, а також Мінреінтеграції володіють повною інформацією щодо організаторів, виконавців і поплічників проведення псевдореферендумів», - ідеться в повідомленні.
Стосовно усіх вказаних осіб буде введено санкції. Також буде ініційовано їх кримінальне переслідування, призупинено соціальні виплати, арештовано рухоме та нерухоме майно.
У Мінреінтеграції попередили зрадників і колаборантів, що жоден із них не уникне кримінальної відповідальності, не зможе відвідати своїх родичів і близьких на підконтрольній Україні території, не зможе отримувати пенсійні й інші соціальні виплати, а також використовувати власні активи на підконтрольній Україні території.
За колабораційну чи сепаратистську діяльність в умовах повномасштабного вторгнення їм загрожує до 15 років за ґратами.
«Злочин буде покараний! Уникнути відповідальності не вдасться», - сказано в повідомленні.
Як повідомлялося, 20 вересня ватажки «л/днр» та колаборанти на захоплених росією територіях Херсонської і Запорізької областей оголосили «інсценування волевиявлення про приєднання до росії» та призначили їх на 23-27 вересня.
Лідери західних країн вже заявили, що будь-які російські фіктивні інсценування волевиявлення в Україні будуть нелегітимними.
Водночас президент рф володимир путін 21 вересня сказав, що росія визнає результати інсценування волевиявлення.
Тим часом результати соціологічного дослідження, проведеного у серпні 2022 року компанією Active Group, свідчать, що на тимчасово окупованих територіях України переважна більшість респондентів впевнені, що їхня область має бути невіддільною частиною України, а їх добробут і безпека значно погіршилися з моменту окупації.
Зокрема, майже 73% респондентів вважають абсолютно необґрунтованими територіальні претензії рф на їх область. Також 82% опитаних на тимчасово окупованих територіях України відповіли, що не підуть на інсценування волевиявлення, якщо російська федерація проводитиме його у їх місті.