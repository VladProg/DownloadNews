Міністерство охорони здоров'я завершує процес імплементації директиви Єврокомісії 40/2014, у зв’язку з чим найближчим часом буде оновлено маркування сигаретних упаковок.

Про це повідомляє Міністерство охорони здоров'я, передає Укрінформ.
«Ми здійснили велику роботу, щоб зібрати необхідну кількість графічних наборів медичних попереджень (текстових та ілюстративних) для пачок тютюновмісних виробів, зверталися до всіх прогресивних країн. Серед отриманих обирали ті, що показали найкращу ефективність в інших країнах. За підсумком – до фінального варіанту було включено графічні набори з таких країн: Канада, Австралія і Таїланд, а також двох неурядових організацій: Vital strategy та «Діти, вільні від тютюну». Тож ми маємо необхідну кількість варіантів наборів маркування пачок і затвердимо їх найближчим часом», – розповів заступник міністра охорони здоров'я, головний державний санітарний лікар Ігор Кузін.
Зазначається, що Україна запровадила маркування упаковок із цигарками у 2012 році й долучилася до 42 країн, що роблять так само.
У МОЗ нагадали, що Україна ратифікувала рамкову конвенцію Всесвітньої організації охорони здоровʼя із боротьби проти тютюну в 2006 році.
За даними Державної служби статистики, з 2008-го до 2020 року поширеність куріння серед населення віком від 12 років знизилася на 36%.
«Це доказ того, що вектор боротьби з курінням обраний правильно. Водночас необхідно посилювати роботу із запобігання курінню серед неповнолітніх. За прогнозами ВООЗ, до 2025 року ми мали б досягти зниження поширеності вживання тютюну ще на 25,9%, але розуміємо, що через повномасштабну війну, скоріш за все, цього показника не досягнемо. Тож наше завдання – вжити всіх можливих заходів, щоби не допустити відкату назад нашого поступу», – наголосив Кузін.
Така динаміка є результатом дотримання вимог конвенції та прийняття важливих стратегічних рішень: підвищення акцизів на тютюнові вироби, повної заборони куріння в громадських місцях, а також заборони реклами тютюнових виробів.
У МОЗ нагадали, що в Україні діє семирічний план збільшення податку на тютюнові вироби до 2024 року. Така податкова політика визнана у світі найкращою практикою. Також Верховна Рада у 2020 році скоригувала рівні оподаткування тютюнових виробів для електричного нагрівання до рівня звичайних цигарок і запровадила податки на нікотин. У 2020 році ринок тютюну в Україні скоротився на 10–12% завдяки підвищенню ставок оподаткування.
У грудні 2022 року були посилені антитютюнові обмеження: прилади для нагріву прирівняно до сигарет, заборонено ароматизовані цигарки, рекламу пристроїв для куріння. Крім того, заборонене куріння приладів для нагрівання тютюну на рівні з сигаретами, кальянами та е-сигаретами у транспорті, барах, ресторанах, вокзалах, навчальних і робочих приміщеннях, інших місцях загального користування.
З 2012 року більшість форм реклами тютюнових виробів заборонена в Україні, проте не була врегульована так звана тютюнова викладка – демонстрація виробів у точках продажу. Це створювало ризики того, що діти й підлітки можуть активніше долучатися до куріння, якщо вони постійно бачитимуть таку рекламу. Крім того, не було врегульовано рекламу вейпів та електронних сигарет.
За словами Кузіна, споживання електронних сигарет дітьми у віці 13–15 років становить 18,2% – і це дуже великий показник. Тож від липня 2023 року набуде чинності норма закону, яка забороняє рекламу е-сигарет та приладів для нагрівання тютюну.
Також, як наголошують у відомстві, важливою складовою боротьби зі споживанням тютюну є контроль за порушенням законодавства. Утім, проведення планових і позапланових заходів державного контролю призупинене у зв’язку із введенням правового режиму воєнного стану. Такі заходи можна проводити за окремим рішенням центральних органів влади в окремих сферах, якщо йдеться про загрозу здоров’ю населення.
Щоб запустити цей механізм, 17 березня 2023 року МОЗ затвердило наказ «Перелік підстав для здійснення позапланових заходів державного нагляду/контролю у сфері законодавства щодо попередження і зменшення тютюнових виробів на період воєнного стану». Цей наказ уже надісланий до Мін’юсту для офіційної реєстрації.
До того ж 24 березня уряд ухвалив зміни до постанови №183 «Про затвердження критеріїв, за якими оцінюється ступінь ризику від провадження господарської діяльності у сфері попередження та зменшення вживання тютюнових виробів та їх шкідливого впливу на здоров’я населення».
Отже, як зазначають у Міністерстві охорони здоров'я, вже незабаром відповідні органи матимуть законні важелі для посилення контролю за обігом тютюнових виробів.
Рамкова конвенція Всесвітньої організації охорони здоровʼя із боротьби проти тютюну включає шість основних блоків, навколо яких кожна держава має фокусувати свої дії та формувати політики щодо боротьби зі вживанням тютюнових виробів: моніторинг споживання тютюну; захист людей від впливу тютюнових виробів; надання допомоги курцям у відмові від куріння; попередження про небезпеку вживання виробів із тютюну; заборона реклами і промоції куріння; підвищення податків для галузі виробництва тютюнових виробів.