В Україні до початку навчального року розроблять застосунок для дітей, з відповідями на базові питання щодо збереження здоров’я та життя.

Як передає Укрінформ, про це Міністерство внутрішніх справ повідомляє у Телеграмі.
“Війна в Україні не має стати на заваді освітньому процесу, тому Міністерство внутрішніх справ України робить його безпечним. Мова йде про проєкт МВС “Безпечне освітнє середовище”. Фахівці проінспектують всі навчальні заклади України на наявність захисних споруд та укриттів”, - ідеться в повідомленні.
Крім того, до початку навчального року буде розроблено концепцію-макет “Абетки з безпеки для школярів середньої школи”, а також застосунок для дітей.
Також у навчальних закладах 1 вересня в очному форматі поліцейські та рятувальники проведуть єдиний урок з безпеки школяра.
Як повідомляв Укрінформ, 20 липня Прем’єр-міністр Денис Шмигаль заявив, що навчальний рік має розпочатися з 1 вересня в очному режимі там, де це можливо, а споруди цивільного захисту закладів освіти мають бути приведені в готовність.