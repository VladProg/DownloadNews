Чотирьом підозрюваним у хуліганстві на території Національного заповідника «Києво-Печерська Лавра» обрано запобіжні заходи у вигляді цілодобового домашнього арешту.

Як передає Укрінформ, про це повідомляє пресслужба Київської міської прокуратури у Телеграмі.
"За клопотанням Печерської окружної прокуратури міста Києва суд обрав запобіжні заходи у вигляді цілодобового домашнього арешту чотирьом підозрюваним у хуліганських діях на території Національного заповідника "Києво-Печерська Лавра", - йдеться у повідомленні.
Зазначається, що, за рішенням суду, троє підозрюваних перебуватимуть під цілодобовим домашнім арештом з електронним браслетом до 19 червня, ще один - до 19 травня.
Як повідомляв Укрінформ, 19 квітня підозрювані, діючи узгоджено між собою, протиправно проникли до одного з корпусів Національного заповідника "Києво-Печерська Лавра", зламавши захисні ролети та двері вказаної будівлі.
Дії порушників кваліфіковано за ч. 3 ст. 296 КК України - хуліганство, тобто грубе порушення громадського порядку з мотивів явної неповаги до суспільства, що пов’язане з опором працівникові правопорядку.
Санкція статті передбачає покарання від двох до п'яти років позбавлення волі.
Слідство триває.