У заблокованому Маріуполі з'явилася можливість дивитися українське телебачення, тож міські чиновники просять медіа дати знати маріупольцям, що Україна бореться за них.

Про це у Телеграмі повідомив радник міського голови Петро Андрющенко, передає Укрінформ.
"В Маріуполі, де є електрика, хоча б від генераторів, люди почали дивитись телебачення. Наше. Українське. Через Т2. Тому у нас велике прохання до редакторів, журналістів та ведучих наших українських телеканалів пустити хоча б рухомий рядок про те, що Україна чекає та бореться за маріупольців. Що все поширене окупантами є брехня: ніякої кримінальної відповідальності, ніякої примусової мобілізації при перетині лінії зіткнення немає. Це надважливо для реальної боротьби з дезінформацією окупантів", - написав Андрющенко.
Також важливо, на його думку, донести до маріупольців інформацію про “зелені” коридори та евакуацію. "Це шанс людям вирватися з гуманітарного пекла", - наголосив радник міського голови.
Як повідомлялося, агресія росії спровокувала в Маріуполі одну з найбільших гуманітарних катастроф. Місто не має нормального енерго-, водо- та газопостачання. Маріупольський міський голова заявляв, що від початку російського вторгнення у місті загинуло до 20 тисяч мирних жителів.
Нині у заблокованому Маріуполі залишаються близько 100 тисяч мирних жителів.