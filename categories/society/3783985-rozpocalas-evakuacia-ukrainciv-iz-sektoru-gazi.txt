Евакуація українців із сектору Гази розпочалася у вівторок, 7 листопада.

Про це Радіо Свобода повідомив посол України в Єгипті Микола Нагорний, передає Укрінформ.
«Так, евакуація розпочалася, вона триватиме кілька днів. Ситуація дуже нестабільна, існує багато ризиків, які можуть вплинути на перебіг евакуації. Робиться все можливе для здійснення безпечної, організованої, скоординованої евакуації громадян України з Гази», – сказав дипломат.
Він додав, що поки не відбулася успішна евакуація, представники посольства не можуть розголошувати деталей.
Раніше Нагорний повідомляв, що у списках на евакуацію 358 людей (дані станом на 1 листопада).
Як повідомлялося, посол України у Ізраїлі Євген Корнійчук заявив, що дозвіл на евакуацію з території сектору Гази вже отримав 101 громадянин України.