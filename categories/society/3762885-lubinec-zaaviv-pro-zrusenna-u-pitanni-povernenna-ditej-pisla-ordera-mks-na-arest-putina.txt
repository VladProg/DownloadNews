Після видачі Міжнародним кримінальним судом ордерів на арешт президента РФ Володимира Путіна і дитячого омбудсмена РФ Марії Львової-Бєлової у процесі повернення українських дітей відбулися кардинальні зрушення.

Про це заявив уповноважений Верховної Ради з прав людини Дмитро Лубінець у ефірі телемарафону «Єдині новини», передає Укрінформ.
«Я можу підтвердити інформацію про те, що після видачі ордерів на арешт Путіна і Львової-Бєлової у нас насправді кардинально зрушив з місця процес повернення українських дітей», - сказав Лубінець.
Він наголосив, що мають бути й інші ордери, оскільки не тільки Путін і Львова-Бєлова причетні до депортації українських дітей.
«У цьому беруть участь тисячі представників різних гілок влади РФ. Де решта?... Якщо ви хочете допомогти повернути українських дітей – будь ласка, видавайте наступні ордери на арешт, бо насправді, як ми бачимо по результату, нам це допомагає», - сказав омбудсмен.
За його словами, у процесі повернення дітей у кожному випадку окремо пропрацьовується логістика.
«Інколи це займає місяці, інколи – тижні. Але ми не можемо повертати їх великою групою, бо росіяни роблять усе, щоб ми взагалі ніколи нікого не повернули», - заявив Лубінець.
Він наголосив, що Україна налаштована повернути всіх своїх дітей, які були незаконно депортовані, але у цьому потребує допомоги і партнерів - у межах Формули миру Президента Володимира Зеленського, окремої програми з повернення дітей Bring Kids Back UA, якою займається керівник Офісу Президента Андрій Єрмак, тощо.
«Ми шукаємо партнерів, які можуть робити щось конкретно, фізично, кожного дня. ...Допомагаючи Україні, ви допомагаєте собі. Ви робите так, щоб війна не зачепила ваші сім’ї, домівки, і щоб ваших дітей росіяни ніколи не могли депортувати», - сказав Лубінець, звертаючись до міжнародних партнерів.
Як повідомлялося, 17 березня судді Міжнародного кримінального суду (МКС) видали ордери на арешт президента РФ Володимира Путіна та російського дитячого омбудсмена Марії Львової-Бєлової.
Їх підозрюють у воєнних злочинах - незаконних депортації та переміщенні населення, зокрема дітей, з окупованої території України, щонайменше з 24 лютого 2022 року.