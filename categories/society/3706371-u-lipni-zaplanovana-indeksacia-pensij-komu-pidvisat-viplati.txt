З 1 липня запланована індексація на 19,7% пенсійних виплат держслужбовцям, працівникам органів місцевого самоврядування, народним депутатам та науковцям.

Як передає Укрінформ, про це в інтерв’ю tsn.ua розповів голова правління Пенсійного фонду України Євгеній Капінус.
«Від 1 липня заплановано проведення індексації на 19,7% пенсій, призначених відповідно до Законів України “Про державну службу”, “Про службу в органах місцевого самоврядування”, “Про статус народного депутата України”, “Про наукову і науково-технічну діяльність”, - сказав Капінус.
Під індексацію підлягають виплати, призначені до 31 грудня 2022 року.
За словами керівника фонду, під час кожної індексації пенсій відповідно до Закону України “Про загальнообов'язкове державне пенсійне страхування“, починаючи з березня 2019 року, обов’язково звіряється розмір пенсій колишніх держслужбовців із розміром пенсії, якби їм було призначено пенсію за цим Законом, а не Законом “Про державну службу“. І у разі, якщо розмір пенсії, призначеної за загальним законом, перевищить розмір пенсії держслужбовця, тоді людину автоматично, без додаткових відвідувань органів ПФУ, переводять на загальну пенсію.
“І дуже багато колишніх державних службовців вже отримують пенсію за Законом України “Про загальнообов’язкове державне пенсійне страхування", - наголосив Капінус.
Також він нагадав, що протягом 2023 року вже проведено кілька масових перерахунків пенсій. Зокрема, під час березневої індексації було перераховано пенсійні виплати 10,5 млн українських пенсіонерів.
Крім того, 1 березня було збільшено розміри мінімальних пенсійних виплат особам з інвалідністю із числа учасників ліквідації наслідків аварії на Чорнобильській АЕС.
Від 1 квітня перерахують пенсії пенсіонерам, які продовжують працювати.
Як повідомлялося, за січень-квітень 2023 року Пенсійний фонд України (ПФУ) отримав 128,5 млрд грн надходжень від сплати єдиного соціального внеску (ЄСВ), що на 14,2 млрд грн більше запланованого.