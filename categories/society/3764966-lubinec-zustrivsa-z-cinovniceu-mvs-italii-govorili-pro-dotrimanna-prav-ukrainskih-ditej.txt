Італія не прагне всиновлювати українських дітей, а сподівається, що вони повернуться в рідну країну.

Про це заявила заступник начальника відділу Департаменту громадянських свобод та імміграції Міністерства внутрішніх справ Італії - префект Розанна Рабуано на зустрічі з українським омбудсманом Дмитром Лубінцем, передає Укрінформ.
«Вона наголосила, що процедура всиновлення в Італії дуже складна і тривала, а також на тому, що Італія не прагне всиновлювати українських дітей, а сподівається, що вони повернуться в рідну країну. Водночас за її словами, для дітей без законних представників в Італії встановлюються тимчасові опікуни. Також із ними працюють соціальні служби», - йдеться у повідомленні.
Рабуано зазначила, що Італія дбає про те, щоб права українських дітей були дотримані, зокрема право на освіту та медичну допомогу.
Лубінець і представниця італійського уряду зупинилися на проблемних питаннях, зокрема - конкретних випадках, коли українські діти вже були всиновлені в Італії, або ж перебувають у процесі всиновлення.
Омбудсман акцентував на тому, що українська влада хоче повернути цих дітей в Україну і подбає про їхню безпеку. За його словами, Україна вже розпочала так повертати дітей з Польщі і має успішний результат.
Наприкінці зустрічі сторони домовилися про взаємодію та сприяння розв’язанню проблемних питань.
Як повідомлялося, 21 червня Лубінець заявив, що Офіс Омбудсмана фіксує зменшення кількості випадків вилучення українських дітей за кордоном.
Фото: Дмитро Лубінець, Телеграм