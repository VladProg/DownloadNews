До суду скерували обвинувальний акт стосовно колишнього народного депутата України ІХ скликання від “Опозиційної платформи - За життя" Олега Волошина. Йому загрожує до 15 років позбавлення волі за державну зраду.

Як передає Укрінформ, про це повідомляє в Телеграмі Служба безпеки України.
СБУ спільно з Державним бюро розслідувань зібрала доказову базу на Волошина.
Як зазначається в повідомленні, протягом 2020-2021 років ексдепутат активно сприяв вищому військово-політичному керівництву рф у проведенні масштабної підривної діяльності проти України.
На підставі зібраних доказів до суду скеровано обвинувальний акт за двома статтями Кримінального кодексу України: ч. 1 ст. 111 (державна зрада) та ч. 1 ст. 125 (нанесення умисного легкого тілесного ушкодження).
За даними контррозвідки СБУ, Волошин цілеспрямовано намагався маніпулювати суспільною думкою українських громадян в інтересах країни-агресора.
Перебуваючи у лавах забороненої партії ОПЗЖ, він публічно поширював кремлівські наративи щодо суспільно-політичної ситуації в Україні.
Також у своїх численних дописах у соцмережах та виступах у телеефірах Волошин намагався дискредитувати Україну на міжнародній арені.
Крім того, він публічно виправдовував створення та діяльність терористичних організації “л/днр”.
Разом із цим, задокументовано факт заподіяння Волошиним умисних тілесних ушкоджень іншому громадянину.
Напередодні повномасштабного вторгнення фігурант втік з України до росії, де наразі переховується від правосуддя.
У зв’язку з цим прокурори клопотатимуть про спеціальний судовий розгляд для притягнення зловмисника до відповідальності за злочини.
Волошину загрожує до 15 років ув’язнення.
Як повідомляв Укрінформ, на початку лютого Волошину повідомили про підозру в державній зраді.
24 лютого Верховна Рада достроково припинила депутатські повноваження Волошина.