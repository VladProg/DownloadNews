Дружина Президента Олена Зеленська повідомила, що відтепер до психотерапевта або ж клінічного психолога можна буде звернутися у державних лікарнях

Як передає Укрінформ, про це Зеленська написала у Телеграмі.

За її словами, ці фахівці посилять мультидисциплінарні команди, що надають реабілітаційну, медичну і, зокрема, паліативну допомогу. Це підхід для покращення якості життя людей, які стикнулись із важким чи невиліковним захворюванням.
"Це важливе нововведення, адже ми працюємо над тим, аби людина могла отримати первинну психологічну допомогу у себе ж в лікарні, за направленням сімейного лікаря. Аби послуги фахівців зі психічного здоров‘я були доступними, а в українців з’явилася культура дбати про нього так само ж, як і про фізичне", - наголосила Зеленська.
Більше про те, хто матиме право працювати у закладах охорони здоров‘я на посадах "психотерапевт", "клінічний психолог" можна дізнатись у поясненні МОЗ.
Впровадження цих посад відбулося також у рамках реалізації Національної програми психічного здоров’я та психосоціальної підтримки населення.
Як повідомляв Укрінформ, більше половини українців оцінюють свій психологічний стан як середній, понад 70% відчувають стрес і знервованість, найголовніша причина — російська агресія.



.