Завдяки підтримці партнерів створено онлайн-платформу для проведення мультипредметного тесту.

Про це повідомляє Міністерство освіти та науки, передає Укрінформ.
«Вдячний тим, завдяки кому національний мультипредметий тест, магістерський тест навчальних компетентностей і магістерський комплексний тест у комп’ютерному форматі відбудуться. Упродовж багатьох років МОН спільно з Українським центром оцінювання якості освіти вивчає можливості проведення комп’ютерних оцінювань. Ми сподіваємося, що зможемо забезпечити реалізацію вступних випробувань 2022 року, а надалі – досягти й інших амбітних цілей щодо проведення тестувань у режимі онлайн», – зазначив міністр освіти і науки України Сергій Шкарлет.
Підтримка ЮНІСЕФ, ЮНЕСКО, Постійного представництва України при ЮНЕСКО, Уряду Швейцарії, Швейцарсько-українського проєкту DECIDE та ГО «Портал у безперервне навчання "СуХаРі"» дозволила за короткий час розробити платформу для проведення освітніх оцінювань.
Крім того, компанія Майкрософт безоплатно передала ліцензію до тимчасових екзаменаційних центрів. Оновлення програмного забезпечення уможливить коректну роботу платформи для учасників і співробітників установ.
Як повідомлялося, основна сесія національного мультипредметного тесту розпочнеться 18 липня 2022 року. За даними МОН, понад 206 тис. учасників основної сесії НМТ можуть отримати запрошення на інформаційних сторінках.