В Україні є понад 8 мільйонів доз вакцин проти COVID-19, і це достатня кількість для активного продовження вакцинальної кампанії.

Як передає Укрінформ, про це повідомив заступник міністра охорони здоров’я – головний державний санітарний лікар Ігор Кузін під час розширеного засідання міжвідомчої регіональної координаційної комісії Київської області з виконання Національного плану вакцинопрофілактики гострої респіраторної хвороби COVID-19, спричиненої коронавірусом SARS-CoV-2, повідомляє Міністерство охорони здоров’я.
За його словами, в Україні є близько 5 мільйонів доз CoronaVac, близько 3 мільйонів – Pfizer і понад 100 тисяч – Janssen, додаткові поставки якої очікуються найближчим часом.
Кузін поінформував, що Київська область була у трійці лідерів серед регіонів України за кількістю проведених щеплень проти COVID-19 рік тому. Тоді в регіоні робили близько 12 тисяч щеплень на добу, зараз – близько 5 тисяч щеплень упродовж тижня. "Причини цього відомі – активні бойові дії, масове переміщення населення, зокрема й медичних працівників, ускладнення логістичних маршрутів, зменшення кількості центрів і пунктів вакцинації та мобільних бригад. І Київська область, частина якої була тимчасово захоплена, – не виняток", - зазначив він.
За його словами, істотне зниження охоплення щепленнями та неможливість в умовах війни дотримуватись карантинних обмежень створює ризики поширення пандемії COVID-19, які були мінімізовані у довоєнний період.
“За два роки пандемії COVID-19 ми чітко розуміємо характерну її циклічність. Перша хвиля – це 43–45 тиждень року, тобто жовтень-листопад, і друга – березень-квітень і частково травень. Між цими періодами маємо особливо об’єднати зусилля й активізувати вакцинальну кампанію, щоб захистити якомога більше людей", - підкреслив Кузін.
За його словами, "варіант штаму Омікрон, який циркулює в країні зараз, характеризується більш легким перебігом лише якщо йдеться про людей, які отримали повний курс щеплення. Ризики для невакцинованих лишаються високими, особливо для осіб із хронічними захворюваннями і вікової категорії понад 60 років. Вірус продовжує мутувати, і в наступних хвилях ми можемо мати справу з іншим його варіантом. При цьому є наукові підстави очікувати, що наявні вакцини будуть захищати і від нових варіантів коронавірусу, оскільки для виробництва вакцин використовуються найбільш стабільні фрагменти вірусного матеріалу".
Він також додав, що кількість українців, які отримали принаймні одну дозу вакцини з початку кампанії, – а це 34,5 мільйона осіб – хороший результат, зважаючи на високий рівень недовіри до вакцинації, який був у суспільстві, особливо на початку пандемії. Важливою підтримкою у посиленні спроможності протидіяти пандемії COVID-19 для України стали заходи, які втілював МОЗ за підтримки Світового банку у межах спільних проєктів.
Наразі Міністерство працює над запровадженням перерозподілу функціональних повноважень щодо імунопрофілактики від структурних підрозділів обласних адміністрацій до регіональних центрів контролю та профілактики хвороб. Також буде посилено взаємодію з цими установами та координацію вирішення проблемних питань на рівні МОЗ і Центру громадського здоров’я.
Як повідомляв Укрінформ, на Київщині за попередній тиждень вакциновано 5347 осіб від COVID-19.