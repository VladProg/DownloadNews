Українські прикордонники затримали російського військового з українським паспортом, який намагався потрапити в Україну з білорусі.

Про це у Фейсбуці повідомляє Державна прикордонна служба, передає Укрінформ.
"На кордоні з білоруссю прикордонники спільно з Службою безпеки України затримали колишнього військового рф. Він спробував потрапити в Україну, прикриваючись дійсним українським паспортом", - йдеться у повідомленні.
Зазначається, що у 2009 році українець виїхав до росії, де отримав російське громадянство. Упродовж 2013-2014 років проходив строкову службу в збройних силах рф, а у 2016 році уклав кількарічний контракт.
Служив у Волгограді, в 20-ій окремій мотострілецькій бригаді, яка брала участь у військових діях на сході України.
У ДПСУ поінформували, що зловмиснику повідомлено про підозру у державній зраді та обрано запобіжний захід – тримання під вартою.