Франція продовжить проєкт із постачання Міністерству внутрішніх справ України пожежних машин висотою понад 45 метрів, а також передасть Нацполіції мобільну ДНК-лабораторію.

Про це йшлося під час робочої зустрічі глави МВС Ігоря Клименка з послом Французької Республіки в Україні Етьєном де Понсеном, інформує пресслужба міністерства, передає Укрінформ.
Очільник МВС закцентував увагу на важливості будівництва і постачання катерів для Держприкордонслужби, а також для глибокого гуманітарного розмінування водної акваторії України. Він уточнив, що 30% території нашої держави забруднено мінами та іншими вибухонебезпечними предметами.

«Своєю чергою Етьєн де Понсен запевнив, що процес виробництва катерів уже триває, і невдовзі перші одиниці будуть передані українській стороні. Також буде продовжено й проєкт щодо постачання пожежних машин з драбинами висотою понад 45 метрів», — заявили у пресслужбі.

Сторони під час зустрічі обговорили подальшу співпрацю України та Франції для посилення Сил безпеки та оборони України, забезпечення спецтехнікою підрозділів ДСНС для гасіння пожеж і гуманітарного розмінування, співробітництва в розслідуванні воєнних злочинів російських окупантів на території України.

Клименко і де Понсен обговорили і обмін досвідом із лікування та реабілітації учасників бойових дій.
Міністр внутрішніх справ ознайомив посла Франції з ходом добору та підготовки бійців Гвардії наступу МВС України. Він закцентував увагу на актуальності забезпечення бійців необхідним оснащенням та технікою, а також сучасними системами тилового забезпечення.
Сторони зустрічі обговорили і питання співпраці у сферах боротьби з корупцією, міграційної політики (підтримки українських біженців), обміну досвідом щодо створення безпекового середовища, а також сприяння французької сторони в розслідуванні воєнних злочинів росіян, вчинених на тимчасово окупованих територіях.
Клименко подякував за мобільну ДНК-лабораторію, надану Францією для ідентифікації жертв російських воєнних злочинів після трагедії в Бучі.

Міністр уточнив, що лабораторія стає необхідною не тільки для розслідування воєнних злочинів на деокупованих територіях, де поліцейські виявляють катівні і місця масових поховань, але й для розслідування наслідків масованих обстрілів мирних українських міст, внаслідок яких гинуть цивільні громадяни.
Зі свого боку де Понсен поінформував, що невдовзі Національній поліції буде надана ще одна така лабораторія.
Учасники зустрічі домовилася про продовження роботи в рамках українсько-французької урядової комісії з економічного співробітництва.
Як повідомлялося, 10 березня у МВС обговорили посилення системи за сприяння французьких партнерів.