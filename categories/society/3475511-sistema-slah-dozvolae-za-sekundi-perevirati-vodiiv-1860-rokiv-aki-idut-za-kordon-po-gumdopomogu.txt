В Україні запрацювала система «Шлях», яка дає змогу прикордонникам за лічені секунди проводити перевірку осіб водіїв віком 18-60 років, яким дозволено виїжджати за кордон по гуманітарну допомогу.

Про це в Телеграмі повідомляє заступник керівника Офісу Президента Кирило Тимошенко, передає Укрінформ.
Він розповів, що 4 травня під головуванням керівника Офісу Президента Андрія Єрмака відбулося засідання Президії Конгресу місцевих та регіональних влад при Президентові України. На виконання завдання глави держави була створена державна система гуманітарної допомоги.
Тимошенко уточнив, що серед додаткових сервісів, що запрацювали в Україні, – система «Шлях», яка дозволяє прикордонникам за лічені секунди проводити перевірку осіб водіїв віком 18-60 років, яким дозволено виїжджати за кордон по гуманітарну допомогу, а також митна е-декларація для гуманітарних вантажів, яка пришвидшить ввезення вантажу на територію України та посприяє зменшенню черг у митних пунктах.
Як повідомлялося, на період дії воєнного стану чоловікам – громадянам України віком від 18 до 60 років обмежено виїзд за межі України.
Водночас, за даними Міністерства внутрішніх справ, є винятки, що можуть стосуватися осіб, які мають посвідчення про відстрочку від призову та повідомлення про зарахування на спеціальний військовий облік, або висновок військово-лікарської комісії про непридатність. Окрім того, обмеження не стосуються осіб таких категорій: тих, на утриманні яких перебувають троє і більше дітей віком до 18 років, або тих, які самостійно виховують дитину (дітей) віком до 18 років, або тих, на утриманні яких є дитина з інвалідністю. Також ці обмеження не стосуються тих, хто є усиновителем, опікуном, або чиї близькі родичі загинули чи зникли безвісти під час проведення антитерористичної операції.
Верховна Рада після початку повномасштабного вторгнення рф 24 лютого затвердила указ Президента Володимира Зеленського про запровадження воєнного стану на території України.