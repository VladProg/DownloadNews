Україна підтвердила інформацію про викрадення росією майже 4,4 тис. дітей, які є сиротами, напівсиротами або позбавлені батьківського піклування.

Про це в ефірі загальнонаціонального телемарафону “Єдині новини” сказала віцепрем’єр - міністр з питань реінтеграції тимчасово окупованих територій Ірина Верещук, передає Укрінформ.
“У нас на сьогодні 4 390 осіб з числа статусних, - ми говоримо про дітей, яких було депортовано в росію, або вони перебувають на ТОТ, тобто це діти, позбавлені батьківського піклування, діти-сироти, напівсироти”, - розповіла Верещук.
За її словами, Україна надає в Міжнародний кримінальний суд усі матеріали стосовно викрадення дітей – у тому числі отримані прокуратурою, розвідкою, з інших джерел.
Утім, зауважила урядовиця, росія сама підтверджує факти викрадення українських дітей. “Коли умовна львова-бєлова усиновляє дитину, а ми зверталися як країна саме по цю дитину і вимагали її повернення… Натомість її всиновлюють і хизуються цим, показуючи на весь світ, то це і є ті матеріали, які не потребують фактично доведення. Тому все, що вони зробили, - вони уже зафіксували свій злочин. Вони за це будуть відповідати”, - наголосила Верещук.
Вона додала, що в цьому питанні Україна розраховує на тиск міжнародної спільноти на країну-агресора: “Поки що я не бачу великих зрушень, що росія готова повертати (українських дітей — ред.). І ми розраховуємо на міжнародну спільноту, на їх тиск, на те, що вони будуть вводити санкції, тиснути та притягати до відповідальності тих, хто вчиняє злочин геноциду проти наших дітей”.
Як повідомляв Укрінформ, з початку повномасштабного вторгнення росії вважаються безвісти зниклими 394 дитини, депортованими – 16 207.
Фото: minre.gov.ua