З 1 вересня навчальний процес розпочнеться у 12,9 тис закладах загальної середньої освіти, у понад 3,5 тис з них навчальний процес відбуватиметься офлайн.

Про це в ефірі телемарафону єдиних новин сказав начальник головного управління загальної середньої та дошкільної освіти МОН Юрій Кононенко, передає Укрінформ.
"В Україні новий навчальний рік почнуть приблизно 12 900 шкіл, і 3539 з них готові і розпочнуть очну роботу, тобто у звичному для всіх режимі. Ще 3 867 будуть працювати у змішаному режимі, будуть використовувати як очну, так і дистанційну форму роботи. І повністю дистанційно планують працювати 5 497 закладів", - сказав Кононенко.
Таким чином, за словами Кононенка, 57% закладів загальної середньої освіти працюватимуть очно або в змішаному форматі.
Він додав, що у випадках, якщо сховища в школі не можуть вмістити всіх учнів та персонал школи, можливе позмінне навчання, або змішане. За словами чиновника, в кожному конкретному випадку, дирекція школи за рекомендаціями військових адміністрацій вирішує, яку форму навчання обрати.
Також формат навчання може бути змінений протягом навчального року, зокрема, і за бажанням батьків. Це буде залежати від ситуації в кожному конкретному регіоні.