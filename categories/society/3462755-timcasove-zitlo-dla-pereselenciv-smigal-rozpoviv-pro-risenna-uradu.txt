Кабінет Міністрів продовжує працювати над вирішенням житлового питання вимушених переселенців, так, було розширено заходи Державної програми забезпечення молоді житлом.

Як передає Укрінформ, про це повідомив прем'єр-міністр України Денис Шмигаль у Телеграмі.
«Учора ми підтримали рішення про розширення заходів Державної програми забезпечення молоді житлом, додавши можливість будівництва та придбання житла для тимчасового проживання внутрішньо переміщених осіб. Також держава надасть можливість людям викупити це житло на умовах довгострокових пільгових кредитів», - написав Шмигаль.
За його словами, фінансуватися заходи будуть, зокрема, за кошти, передбачені в бюджеті на збільшення статутного капіталу фонду Держмолодьжитла, та кошти міжнародних донорів.
Також Шмигаль зазначив, що будівництво відбуватиметься на безпечних територіях із застосуванням технологій швидкого будівництва. Це допоможе оперативно забезпечити житлом людей, які виїхали із зони бойових дій або чиє майно було зруйноване внаслідок російського вторгнення.
Як повідомлялося, з початку квітня на виплату допомоги на проживання внутрішньо переміщеним особам Мінсоцполітики переказало Ощадбанку понад 1,2 млрд грн.