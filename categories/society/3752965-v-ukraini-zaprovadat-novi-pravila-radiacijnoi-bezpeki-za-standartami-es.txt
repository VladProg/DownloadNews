В Україні хпровадять нові стандарти захисту людини від впливу іонізуючого випромінювання, відповідно до права Європейського Союзу.

Як передає Укрінформ, відповідне рішення парламентарі ухвалили на засіданні 23 серпня 2023 року, повідомляє пресслужба Мінекономіки.
«Згідно з Угодою про асоціацію, Україна співпрацює з Європейським Союзом у сфері ядерної безпеки. Ухвалений євроінтеграційний закон стане ще одним кроком до приведення українського законодавства до європейського. Він запроваджує європейські стандарти захисту людей від впливу іонізуючого випромінювання відповідно до міжнародних норм безпеки», – зазначив заступник міністра економіки України Олексій Соболев.
За його словами, нова система підвищить рівень радіаційного захисту персоналу та населення у всіх ситуаціях.
Зміни, внесені до Закону України «Про захист людини від впливу іонізуючого випромінювання», стосуються уточнення та конкретизації повноважень Кабінету Міністрів України, центральних органів виконавчої влади, місцевих органів виконавчої влади, Національної комісії з радіаційного захисту населення України, запровадження трьох ситуацій опромінення (планової, існуючої та аварійної), встановлення основних дозових лімітів ефективної та еквівалентної дози для персоналу та населення, тощо.
Зауважується, що ухвалення закону дозволить втілити рекомендації Міжвідомчої робочої групи з дерегуляції щодо скасування регуляторних інструментів, які стосуються використання радіонуклідних джерел та джерел іонізуючого випромінювання, якими опікується Міністерство охорони здоров'я.
Такі рекомендації підтримали на засіданні Міжвідомчої робочої групи (МРГ) з дерегуляції 16 березня 2023 року.
Як повідомлялось, МРГ загалом переглянула понад 1000 інструментів.