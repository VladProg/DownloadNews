Упродовж шести місяців нинішнього року в Україні зареєстровано 102 318 нових сімей.

Як передає Укрінформ, про це у Фейсбуці повідомляє Міністерство юстиції.
”102 318 нових сімей було зареєстровано в Україні за першу половину 2022 року. Тільки на Дніпропетровщині обмінялись обітницями понад 13 025 пар”, - ідеться в дописі.
Зазначається, що також серед лідерів за кількістю зареєстрованих шлюбів - Київ, де побралися 9 749 пар, також Одещина - 7 699 шлюбів, Львівщина - 6 181 та Київщина - 6 025.
Як повідомлялося, у Мінюсті спростили реєстрацію шлюбу в умовах воєнного стану: подати заявку на реєстрацію та оформити його можна за день.