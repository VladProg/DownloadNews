Медична служба Національної гвардії України надає допомогу за першим рівнем НАТО.

Про це зазначив начальник медичного управління Нацгвардії Денис Трегуб під час пресконференції в медіацентрі Україна — Укрінформ “Медичне забезпечення Національної гвардії України за умов воєнного стану”.

“На сьогодні медичною службою Національної гвардії України, у відповідності до своїх спроможностей, організовано надання медичної допомоги за першим рівнем – по НАТО ROLE-1. Це невідкладна медична допомога, долікарська медична допомога і перша лікарська допомога”, - сказав він.
Надалі, додав Трегуб, бійці отримують вторинну кваліфіковану допомогу уже в мобільних військових госпіталях Міністерствах оборони, у закладах охорони здоров’я Міністерства внутрішніх справ в областях, а також у визначених закладах Міністерства охорони здоров’я і у військовому госпіталі Нацгвардії.
Як зазначив посадовець, медики відомства пройшли підготовку в Навчальному центрі Нацгвардії за програмою «бойовий медик взводу», яка була запроваджена за участю Об’єднаної оперативно-тактичної групи в Україні (операція UNIFIER).
Крім того, починаючи з 2014 року у відомстві переглянули програми з військово-медичної підготовки та включили до них сучасні медичні техніки TCCC, додав Трегуб.
Він розповів, що завдяки збільшенню фінансування Нацгвардії за кошти резервного фонду закупили лікарські засоби та медичне майно для надання невідкладної медичної допомоги.
Також Нацгвардія отримала велику кількість санітарних автомобілів різного класу та медичного майна від громадських організацій, благодійних фондів і державних установ.
Наразі заклади охорони здоров’я Нацгвардії використовують нове медичне обладнання для лікування поранених і хворих будь-яких категорій, в тому числі внутрішньо переміщених осіб, та проведення медико-психологічної реабілітації поранених, серед яких - визволені з полону.
Водночас, відповідаючи на запитання щодо поранених і загиблих бійців НГУ, Трегуб зауважив, що "втрати є, і вони значні”.
З 24 лютого триває масштабне російське вторгнення в Україну. Агресор обстрілює та руйнує ключові об'єкти інфраструктури, житлові квартали українських міст і сіл. Загарбники влаштували масовий терор на тимчасово зайнятих територіях.