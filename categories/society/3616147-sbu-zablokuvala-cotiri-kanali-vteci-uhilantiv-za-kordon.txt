Служба безпеки України заблокувала чотири канали втечі ухилянтів за кордон.

Як передає Укрінформ, про це СБУ повідомляє у Телеграмі.
У ході слідчо-оперативних дій в Закарпатській, Львівській та Сумській областях затримали 15 організаторів нелегальних «трафіків».
За різні суми грошей вони обіцяли своїм клієнтам безперешкодний перетин держкордону. У середньому «прайс» становив від 1,5 до 8 тис. доларів з особи, залежно від регіону проживання.
Зокрема, два канали нелегальної міграції ліквідовано на Закарпатті.
Перший - організувало подружжя місцевих підприємців. Вони пропонували ухилянтам виїхати за кордон «за станом здоров’я».
«Для цього забезпечували підробленими довідками щодо непридатності до військової служби. Такі «довідки» оформлювали через особисті зв’язки, зокрема серед лікарів», - ідеться в повідомленні.
Наступну схему організував житель Ужгородського району. Зловмисник оформлював своїх клієнтів як водіїв мікроавтобусів, які перевозять гуманітарну допомогу. Неправдиві відомості подавав до електронної бази даних «Шлях».
Крім того, на Львівщині затримали місцевого підприємця, який обіцяв потенційним призовникам виїхати за межі України «під маскою» учасників волонтерської організації.
Ще один канал нелегальної міграції ліквідували на Сумщині. До його організації причетна організована злочинна група, яка спеціалізувалася на нелегальному переправленні українських та російських громадян на територію країни-агресора.
За гроші вони «пропонували» всім охочим виїзд до рф. Для прихованого переправлення планували використовувати «обхідні» шляхи поза контрольно-пропускними пунктами.
Наразі вісьмом організаторам злочинних схем уже повідомили про підозру за ч. 3 ст. 332 (організація незаконного переправлення осіб через державний кордон України, вчинена у складі організованої групи) Кримінального кодексу України.
Ще сімох «пасажирів» затримали в адміністративному порядку під час незаконного перетину кордону.
Як повідомляв Укрінформ, у листопаді викрили трьох посадовців Державної прикордонної служби та двох цивільних осіб на організації схеми незаконного перетину кордону військовозобов’язаними чоловіками.