У Мадриді у тестовому режимі розпочав роботу український «Паспортний сервіс».

Як передає Укрінформ, про це повідомляє Міністерство внутрішніх справ.
«Для покращення доступу до адміністративних послуг для кожного українця, які на сьогодні проживають на території Іспанії, команда Державної міграційної служби у плідній співпраці з МВС, МЗС та нашими закордонними партнерами у тестовому режимі розпочинає роботу мобільних комплексів «Паспортного сервісу» у Мадриді», - ідеться у повідомленні.
Робота п'яти мобільних програмно-технічних комплексів - спеціально облаштованих мікроавтобусів білого кольору із символікою ДП «Документ» - дозволить українським громадянам зручно та швидко оформлювати чи відновлювати необхідні документи.
Пересувні станції «Паспортного сервісу» розташовані за адресою: C. del Alto del Retiro, 28031 Madrid.
Графік роботи центру: понеділок - субота, з 9:00 до 18:00.
У МВС звертають увагу, що обслуговування відвідувачів в іспанській столиці на період тестування систем здійснюється за живою чергою. Запис до електронної черги буде впроваджений після успішного завершення тестування, про що буде повідомлено додатково на вебсайті ДП «Документ».
Громадяни України можуть отримати у Мадриді послуги з оформлення ID-картки чи закордонного паспорта (у тому числі замість втраченого або викраденого); обмін ID-картки чи закордонного паспорта (у зв’язку з закінченням строку дії, зміною інформації, непридатністю до використання); обмін паспорта зразка 1994 року на ID-картку (за бажанням чи у разі непридатності); одночасне оформлення закордонного паспорта та ID-картки.
Послуга з обміну посвідчення водія буде впроваджена пізніше, і про неї повідомлять додатково.
Всю актуальну інформацію щодо роботи комплексів «Паспортного сервісу» у Мадриді можна отримати у приватних повідомленнях на сторінці у Фейсбуці.
Державна міграційна служба і надалі розширюватиме географію роботи ДП «Документ» в інших країнах.
Підрозділи «Паспортного сервісу» вже доступні у чотирьох містах Польщі (Варшава, Краків, Ґданськ, Вроцлав), у Туреччині (Стамбул), Словаччині (Братислава), Чехії (Прага), Іспанії (Валенсія) та двох містах Німеччини (Кельн, Берлін).

Як повідомляв Укрінформ, в іспанській Валенсії у тестовому режимі почав роботу "Паспортний сервіс".