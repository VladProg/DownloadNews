Міністерство освіти і науки за результатами аналізу забезпеченості закладів освіти укриттями з'ясувало, що на сході України потрібно відремонтувати та збудувати 3500 захисних споруд.

Про це під час форуму «Сьогодні заради майбутнього: освіта у воєнний та післявоєнний час», проведеного за підтримки USAID та Програми U-LEAD, заявив заступник міністра освіти і науки Андрій Сташків, передає кореспондент Укрінформу.
«Ми раніше проаналізували, як у цілому по території України наші заклади освіти забезпечені укриттями, спробували зробити таку диференціацію, виходячи з їх наближення до зони бойових дій або до кордону з РФ. І на західній Україні їх всього-на-всього 700, які треба відремонтувати і збудувати. При цьому на сході 3500 (укриттів, щодо яких потрібні ці роботи - ред.), що насправді є неймовірним викликом», - зазначив він.

За словами Сташківа, для облаштування в українських закладах освіти укриттів загалом потрібно 153 мільярди гривень, і це є неймовірно велика сума. Він нагадав, що на наступний рік передбачено 2,5 мільярди гривень на ремонт і будівництво укриттів.
«Це дуже мало і тому ми зараз працюємо з міжнародними донорами і партнерами (щодо цього питання - ред.)», - заявив заступник глави МОН.
Сташків висловив думку, що будувати укриття у освітніх закладах - це фактично будувати підземні школи.
«Мінінфраструктури зараз розробляє типові проєкти укриттів, які будуть передбачати можливість навчання в них. Зрозуміло, що це насправді складно організувати, бо в укриттях потрібно і вентиляцію, і правильно організувати саме якісний освітній процес. Але такі типові проєкти будуть зроблені, і на жаль, у нас будуть території, де нам потрібно буде їх будувати», - сказав він.
Як повідомлялося, Програма для України з розширення прав і можливостей на місцевому рівні, підзвітності та розвитку «U-LEAD з Європою» спільно фінансується ЄС і його державами-членами Німеччиною, Польщею, Швецією, Данією, Естонією та Словенією для підтримки України на її шляху до зміцнення місцевого самоврядування. U-LEAD сприяє прозорому, підзвітному та багаторівневому управлінню в Україні, яке відповідає на потреби громадян та розширює можливості громад.
Фото: Програма «U-LEAD з Європою»