Вищий антикорупційний суд закрив кримінальне провадження за обвинуваченням народного депутата у недостовірному декларуванні через закінчення строків давності.

Про це повідомила пресслужба Вищого антикорупційного суду, передає Укрінформ.
«У п’ятницю колегія суддів Вищого антикорупційного суду задовольнила клопотання народного депутата України щодо закриття кримінального провадження. Депутата звільнено від кримінальної відповідальності у зв’язку із закінченням строків давності. Кримінальне провадження закрито на підставі п. 1 ч. 2 ст. 284 КПК України», - йдеться у повідомленні.
За даними ВАКС, народного депутата обвинувачували у вчиненні кримінального правопорушення, передбаченого ч. 1 ст. 366-2 ККУ (декларування недостовірної інформації), строк давності у якому становить 2 роки.
Зазначається, що вказана справа надійшла до суду 9 грудня 2022 року, із 30 січня 2023 року обвинувачуваний перебував на лікуванні. За інформацією ВАКС, річну декларацію було подано 26 березня 2021 року.
При цьому у суді заявили, що строк давності вчинення кримінального проступку, за який передбачене покарання менш суворе, ніж обмеження волі, становить два роки.
Ухвала може бути оскаржена до Апеляційної палати Вищого антикорупційного суду шляхом подачі апеляційної скарги через ВАКС протягом семи днів із дня її оголошення.
Як повідомлялося, 24 листопада 2022 року НАБУ оголосило в розшук народного депутата IX скликання Михайла Волинця, підозрюваного у внесенні недостовірних відомостей до е-декларації. Про підозру йому повідомили 17 листопада 2022 року.
28 листопада 2022 року правоохоронці вручили обвинувачення депутату Волинцю у лікарні.
Волинець фігурував у справі про внесення недостовірних відомостей до е-декларації за 2020 рік на майже 1,79 мільйона гривень.