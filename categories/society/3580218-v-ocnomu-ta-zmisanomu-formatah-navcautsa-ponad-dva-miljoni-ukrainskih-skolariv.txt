Дедалі більше українських школярів повертаються до очної та змішаної форм навчання - їх уже понад два мільйони.

Про це повідомив у Телеграмі міністр освіти і науки Сергій Шкарлет, передає Укрінформ.
“Розпочинається четвертий тиждень навчання у ЗЗСО в умовах воєнного стану. Усе більше учнів повертається до очної та змішаної форм навчання. Так, за останні два тижні в середньому в Україні кількість учнів, які повернулися до традиційного формату здобуття освіти, збільшилася на понад 20,5 тис., у змішаному – на майже 120 тис.”, - ідеться у повідомленні.
Станом на 26 вересня 3115 шкіл працюють у звичному режимі, 5339 – дистанційно та 4444 – змішано.
“В очному або змішаному форматах навчаються понад 2 млн 60 тис. учнів, дистанційно – майже 1 млн 960 тис.”, - зазначив Шкарлет.
Очільник Міносвіти уточнив, що “найбільше охоплення дітей, які навчаються у традиційному форматі, - у Львівській, Закарпатській, Івано-Франківській областях та Києві, у змішаному – Київській, Львівській та Одеській областях”.
Він зауважив, що “збільшення кількості здобувачів освіти, які повертаються до повноформатного навчання, зумовлено продовженням процесу облаштування у закладах загальної середньої освіти захисних споруд”.
“За останніми даними, 68,4% шкіл мають облаштовані укриття для перебування в них учнів, учителів та працівників закладів. Нині перевірки тривають”, - додав міністр, наголосивши, що надзвичайно важливо створити безпекові умови в закладах освіти, аби батьки не мали сумнівів з вибором формату навчання дітей.
Шкарлет нагадав, що Міносвіти разом з іншими міністерствами й відомствами працюють над проєктом облаштування спеціальних захисних споруд у закладах загальної середньої освіти за рахунок коштів субвенції з Держбюджету.
“Українські діти мають здобувати якісну освіту та не втрачати мотивації навчатися далі. А наше спільне з освітянами завдання – допомагати їм у цьому всіма силами”, - резюмував міністр.
Як повідомляв Укрінформ, громадська спілка “Освіторія”, міжнародна організація War Child Holland у партнерстві з Міністерством освіти і науки створили мобільний застосунок “Вивчаю – не чекаю” для школярів 1-4 класів.