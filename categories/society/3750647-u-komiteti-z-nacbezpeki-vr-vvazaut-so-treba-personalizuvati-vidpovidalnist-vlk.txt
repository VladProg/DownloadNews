Роботу військово-лікарських комісій потрібно персоналізувати, їх висновки має підписувати конкретна посадова особа, яка відповідатиме і за підбір всього складу комісії.

Про це заявив член парламентського Комітету з питань національної безпеки, оборони та розвідки, член фракції партії "Слуга народу" Федір Веніславський в ефірі телемарафону «Єдині новини», передає Укрінформ.
«Зараз після акцентування уваги з боку Президента, думаю, що діяльність ВЛК буде ще раз предметом аналізу. Ми з колегами з комітету це питання також обговорювали і думаємо, що треба персоналізувати відповідальність, тобто щоб це була не колективна відповідальність всієї комісії, а щоб за конкретний висновок підписувалася конкретна посадова особа, яка нестиме персональну відповідальність», - зазначив Веніславський.
Також Веніславський вважає, що ця посадова особа має нести відповідальність і за підбір членів комісії.
На думку парламентарія, за таких умов буде «менш розмита відповідальність» і легше контролювати діяльність цих органів.
Як повідомлялося, Президент Володимир Зеленський 11 серпня анонсував проведення за два тижні засідання Ради національної безпеки і оборони, присвяченого роботі військово-лікарських комісій.