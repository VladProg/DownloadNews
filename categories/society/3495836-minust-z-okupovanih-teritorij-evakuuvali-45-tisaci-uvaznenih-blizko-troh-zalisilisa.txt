На тимчасово окупованих росіянами територіях України у місцях несвободи лишаються ще близько трьох тисяч осіб, близько 4500 - евакуювали.

Як передає Укрінформ, про це повідомила заступник міністра юстиції Олена Висоцька, інформує міністерство у Фейсбуці.
“Близько 4500 осіб було евакуйовано із орієнтовно 10 установ виконання покарань, що були розміщені зовсім недалеко від лінії фронту. На жаль, наразі ще близько 3000 осіб на тимчасово окупованих територіях перебувають у місцях несвободи. Це питання тих областей, що були захоплені у перші два дні повномасштабного російського вторгнення”, - розповіла Висоцька.
Вона зауважила, що “ані технічно, ані юридично гарантувати безпечну евакуацію тоді було неможливо”.
“Ми ведемо перемовини, щоб організувати евакуацію із тимчасово окупованих територій. У представників Червоного Хреста є мандат на безперешкодне відвідування установ виконання покарань на таких територіях. Ми з ними ведемо співпрацю. Не полишаємо надію, що все ж таки засуджені та ув'язнені і наш персонал зможуть бути евакуйовані у безпечні місця”, - повідомила заступник міністра юстиції.
Водночас вона зауважила, “небезпека, що окупанти залучатимуть ув'язнених до бойових дій, є”.
“Про це турбуються і самі в′язні, і їхні рідні, і персонал таких установ. Однак, підтверджених фактів такого залучення або розпочатого навчання військовій справі чи просто звільнення в'язнів немає”, - підкреслила Висоцька.
Як повідомлялося, Президент України від початку військового вторгнення до України помилував 363 засуджених, які заявили про своє бажання захищати Батьківщину.
Міністр юстиції України Денис Малюська повідомив, що відбулися три хвилі помилування. Наразі, за його словами, у міністерстві не наважилися на четверту хвилю помилування засуджених, які заявили про бажання захищати Батьківщину.
Фото: Мін'юст