Міністр освіти і науки Оксен Лісовий закликав громадян до обговорення кількості предметів, які діти мають вивчати у школах.

Як передає Укрінформ, про це Лісовий написав у Фейсбуці.
"Бачу активне обговорення щодо кількості предметів, яку вивчають школярі сьогодні в Україні. Є різні аргументи “за” скорочення та “проти”. Поговорімо відверто. Два роки ковіду та рік повномасштабного вторгнення. Навантаження на дитину дуже високе: і психологічне, і розумове. Це і про велику кількість предметів, і про навчання онлайн, і про додаткові заняття, щоб надолужити втрачене", - зауважив Лісовий.
Наприклад, за його словами, у 7-9 класах діти мають близько 20 предметів. Таку кількість складно засвоїти і без стресу та онлайн-навчання. А в сучасних українських умовах – це на межі можливостей, переконаний міністр.
"Тож зрештою діти все одно зосереджуються на тих предметах, які обирають для себе як пріоритетні. Це я бачу і як батько, і тривалий час спостерігав як директор Малої академії наук", - додав Лісовий.
Як підкреслив очільник МОН, фактично питання стоїть не стільки про те, скільки має бути предметів, а як оптимізовані навчальні програми, яке навантаження отримують діти на уроках і на домашнє опрацювання, в якій формі відбувається навчання.
Згідно із Законом “Про освіту” від 2017 року, у старшій профільній школі починаючи з 2027 року діти зможуть обирати напрямок, за яким хочуть навчатися. Відповідно, на думку міністра, це має змінити підхід з мультипредметності на конкретний профіль, який цікавий дитині.
"Тому прошу вас поділитися своєю думкою з цього питання у коментарях і розповісти про досвід відвідування ваших дітей шкіл за кордоном. Наша спільна мета – створити для дітей можливості здобути якісну, корисну та сучасну освіту. Тож давайте спілкуватися", - закликав Лісовий.
Як повідомляв Укрінформ, Лісовий під час презентації Державної антикорупційної програми наголосив, що корупція — це інструмент колонізації, усунути це можна тільки освітою, зокрема запровадженням програм громадянської освіти, починаючи з молодшої школи, посиленням підготовки педагогів, боротьбою з корупцією у вищій освіті.