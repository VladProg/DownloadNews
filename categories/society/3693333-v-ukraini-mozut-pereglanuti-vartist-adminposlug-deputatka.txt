У парламенті розглядають можливість перегляду розміру плати за надання адміністративних послуг.

Як передає Укрінформ із посиланням на сайт СН, про це повідомила голова Комітету ВР з питань організації державної влади, місцевого самоврядування, регіонального розвитку та містобудування, очільниця політичної партії «Слуга Народу» Олена Шуляк.
«Зниження надходжень до місцевих бюджетів через російську агресію призвели до недофінансування ЦНАПів, через що люди не можуть отримати якісні адмінпослуги. Проблему має вирішити законопроєкт №4380 про адміністративний збір, який готують до першого читання», - йдеться в повідомленні.
За словами Шуляк, до Комітету надходять численні звернення від органів місцевого самоврядування щодо неможливості фінансування центрів надання адмінпослуг у повному обсязі через значні втрати місцевих бюджетів внаслідок повномасштабного вторгнення. ЦНАПам не вистачає коштів не тільки на зарплату працівникам, а й на елементарні витратні матеріали – папір, картриджі, офісну техніку.
«Окрім того, що ЦНАПи надають величезну кількість адмінпослуг, на них найближчим часом покладуть ще одну важливу функцію – прийняття повідомлень про зруйноване або пошкоджене житло для отримання компенсацій», – констатувала Шуляк.
За її словами, на базі Комітету тривають дискусії, щоб урахувати побажання місцевої влади стосовно фінансування ЦНАПів та забезпечити людям право на отримання якісних адмінпослуг.
Депутат підкреслила, що профільний комітет розглядає всі можливі варіанти вирішення ситуації, серед яких – можливість змінити розмір плати за адмінпослуги, який не переглядався з 1993 року.
Як повідомлялося, Верховна Рада ухвалила закон, який запроваджує механізм компенсації за зруйноване та пошкоджене житло внаслідок російської агресії в Україні. Кожен громадянин може подати інформаційне повідомлення про пошкоджене чи знищене майно в електронній формі – у "Дію", в паперовій – через ЦНАП. Після верифікації документів усі дані додаються до Реєстру пошкодженого та знищеного майна.
Фото: sluga-narodu.com