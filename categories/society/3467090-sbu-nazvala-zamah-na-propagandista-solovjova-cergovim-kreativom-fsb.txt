СБУ назвала інформацію щодо пропагандиста Соловйова черговою фантазією російської фсб.

Таку відповідь Служба безпеки дала на закиди фсб рф, йдеться у Фейсбуці відомства, передає Укрінформ.
"Служба безпеки України з цікавістю ознайомилася із черговим «креативом» фсб рф, яка «героїчно затримала неонацистів», що нібито планували вбивство «громадського діяча» Володимира Соловйова на замовлення СБУ", - йдеться у повідомленні.
У цьому зв’язку відомство повідомляє, що СБУ системно працює над посиленням безпеки України і не має наміру всерйоз коментувати "нові фантазії російських спецслужб, котрі просто вигадують чергові здобутки для російської аудиторії".
Крім того, Соловйов є не громадським діячем, а звичайним пропагандистом - російським аналогом Геббельса, який обов‘язково відповідатиме за свої злочини в міжнародних судах після перемоги України.
СБУ не має жодних планів щодо вбивства Соловйова. Водночас враховуючи кількість фейків та антиукраїнської ненависті, які транслює ця особа, вона може самотужки захлинутися у «продуктах» власної низькопробної пропагандистської діяльності, наголосили в СБУ.

Як повідомлялось, російський журналіст-пропагандист Володимир Соловйов поскаржився, що його нібито хотіли вбити на замовлення СБУ. Таку інформацію він оприлюднив у власному Telegram-каналі.