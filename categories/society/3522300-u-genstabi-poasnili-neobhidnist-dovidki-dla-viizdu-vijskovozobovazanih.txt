У воєнний час забороняється виїзд призовників, військовозобов’язаних та резервістів з місця проживання без дозволу керівника відповідного територіального центру комплектування та соціальної підтримки. Разом з тим, у разі необхідності можна отримати дозвіл у територіальному центрі терміном від 30 діб до року.

Як передає Укрінформ, таке роз’яснення в Фейсбуці надала пресслужба Генштабу ЗСУ.
«Норма Закону України “Про військовий обов’язок і військову службу”, який діє з 1992 року, передбачає, що у воєнний час забороняється виїзд призовників, військовозобов’язаних та резервістів з місця проживання без дозволу керівника відповідного територіального центру комплектування та соціальної підтримки. З метою впорядкування обліку переміщених осіб Генеральним штабом Збройних Сил України розроблено Порядок надання дозволу громадянам України, які перебувають на військовому обліку у ТЦК та СП, на виїзд за межі місця проживання (місця перебування) з моменту оголошення мобілізації та у воєнний час. Дозвіл видається від 30 діб до року залежно від категорії субʼєкта», - йдеться в повідомленні.
Як зазначається, наразі розглядається додаткове унормування питань переміщення осіб, які систематично перетинають адміністративні межі у звʼязку зі службовою чи особистою необхідністю.
У пресслужбі звернулись з прохання з розумінням ставитися до регуляторних заходів, продиктованих законами України, умовами воєнного стану і ведення війни.
Як повідомляв Укрінформ, 4 липня заступниця міністра оборони України Ганна Маляр спростувала фейк російської федерації та заявила, що у Збройних силах України немає потреби у примусовій мобілізації жінок.