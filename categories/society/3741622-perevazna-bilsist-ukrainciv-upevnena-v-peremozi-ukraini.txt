Понад три чверті українців, а саме 77%, упевнені в перемозі України. Такий високий рівень віри дослідники пов'язують з усвідомленням високих ризиків винищення всього народу у разі воєнної поразки України.

Про це свідчать результати опитування, проведеного Фондом «Демократичні ініціативи» імені Ілька Кучеріва спільно з Центром політичної соціології протягом 5–15 червня 2023 року, передає Укрінформ.
"Станом на середину червня 2023 р. понад три чверті українців (77%) були цілком упевнені у перемозі України, ще 16% скоріше вірили в перемогу. Таким чином, ситуація з вірою в перемогу лишається практично незмінною з серпня 2022 р. Високий рівень віри в перемогу пояснюється усвідомленням громадянами високої загрози винищення всього народу в разі воєнної поразки", - йдеться у аналітичному звіті опитування.
Зазначається, що частка респондентів, які не вірять у перемогу, достатньо мала, що не дозволяє виявити причини такої зневіри.
Водночас, як наголошується у звіті, попри одностайність у вірі в перемогу громадська думка розшарована, коли мова йде про строки її очікування.

Зокрема, 31% опитаних сподівається на те, що перемога настане до кінця 2023 року.
Ще третина (32%) очікує на перемогу протягом 1-2 років (до кінця 2025).
Близько 13% українців вважають, що перемогу доведеться чекати не менше 3-5 років.
Не змогли висловити думку про часові рамки перемоги понад 22% українців.
Таким чином, як припускають дослідники, у разі відсутності помітних досягнень на фронті, українці очікуватимуть на довшу тривалість війни, тоді як успіхи, навпаки, сприятимуть збільшенню числа тих, хто вважає перемогу у війні близькою.
Також абсолютна більшість опитаних українців (53%) готова погодитися на продовження війни, якщо це потрібно для перемоги, навіть попри те, що вони очікують на погіршення фінансової та безпекової ситуації в країні загалом та для їхніх сімей зокрема.
Опитування проведене Фондом «Демократичні ініціативи» імені Ілька Кучеріва спільно з Центром політичної соціології протягом 5–15 червня 2023 р. методом face-to-face.
Загалом було опитано 2001 респондента віком від 18 років у Вінницькій, Волинській, Дніпропетровській, Житомирській, Закарпатській, Запорізькій, Івано-Франківській, Київській, Кіровоградській, Львівській, Миколаївській, Одеській, Полтавській, Рівненській, Сумській, Тернопільській, Харківській, Херсонській, Хмельницькій, Черкаській, Чернігівській, Чернівецькій областях та місті Києві (у Запорізькій, Харківській та Херсонській областях – лише на тих територіях, що контролюються Україною й де не ведуться бойові дії).
Максимальна випадкова похибка вибірки не перевищує 2,3%.
Фото: Дмитро Ларін