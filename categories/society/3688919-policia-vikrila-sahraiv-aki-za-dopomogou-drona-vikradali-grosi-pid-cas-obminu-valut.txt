Правоохоронці викрили міжрегіональне злочинне угруповання, учасники якого організовували фейкові пункти «обміну валют» та за допомогою дрона викрадали гроші «клієнтів».

Як передає Укрінформ, про це повідомляє Національна поліція.
Встановлено, що до складу злочинної групи входили троє чоловіків і двоє жінок. Зловмисники мали чітко розподілені «функції».

Діяли фігуранти за завчасно розробленою схемою: в мережі Інтернет розміщували оголошення з пропозицією придбати іноземну валюту за вигіднішим курсом, ніж в інших обмінниках. Цікавилися вони лише великими сумами.

Домовившись про зустріч із потенційним покупцем, зловмисники брали в оренду приміщення під «обмінний пункт». У підготовленому МАФі вони робили спеціальний «ремонт», у результаті якого в приміщенні з’являлося два отвори: у стелі — для квадрокоптера, у стіні — для втечі «касирки».

Отримувавши гроші для обміну, псевдопрацівниця «обмінника» відразу телефонувала «керівнику» із проханням «відкрити сейф», що було сигналом для спільника — оператора безпілотника.

У подальшому зловмисниця перекладала гроші в прикріплену до дрона сітку й знову телефонувала «керівнику», але вже з проханням «закрити сейф». Після цих слів безпілотник із грошима зникав, а псевдопрацівниця втікала через «запасний вихід». Тільки тоді клієнт розумів, що його ошукали.
Фігуранти були затримані під час чергової спроби шахрайства. Дрон із грошима, які зловмисники намагалися привласнити, вдалося посадити.
За даними слідства, у згаданий спосіб учасники угруповання ошукали щонайменше трьох громадян і привласнили близько 50 тисяч євро та 25 тисяч доларів.
У ході обшуків правоохоронці вилучили автомобілі, використовувані під час підготовки та скоєння злочинів, сам безпілотний літальний апарат і пульт керування ним, а також гроші й номерні знаки, що забезпечували зловмисникам «прикриття».
Усім учасникам організованої злочинної групи оголошена підозра за ч. 4 ст. 190 (шахрайство) Кримінального кодексу України. Їм загрожує позбавлення волі терміном до 12 років з конфіскацією майна.
Тривають заходи для встановлення причетності зловмисників до аналогічних злочинів на території держави, а також викриття повного кола осіб, залучених до протиправної діяльності.
Як повідомляв Укрінформ, раніше в Києві викрили шахрайську схему, учасники якої привласнювали кошти громадян під виглядом евакуаційних перевезень із тимчасово захоплених ворогом територій та регіонів, де ведуться активні бойові дії.