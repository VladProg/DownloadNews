Міністерство розвитку громад, територій та інфраструктури розпочало збір даних для евакуації водіїв, заблокованих на польсько-українському кордоні.

Про це повідомив у Фейсбуці заступник міністра розвитку громад, територій та інфраструктури Сергій Деркач, передає Укрінформ.
«Ми розпочали збір даних для евакуації наших водіїв. У нас вже вичерпався час на погодження компромісів», - зазначив Деркач.
Він підкреслив, що українські водії перебувають при мінусовій температурі на кордоні. Кілька разів з боку України на робочому та офіційних рівнях були порушені питання щодо харчування, чергування швидких, пожежних машин, належних санітарних умов. Проте нічого з цього не було зроблено.
«Натомість і надалі бачимо повідомлення про погодження продовження протесту з боку місцевої влади. Тому будемо вивозити всіх, хто висловить таке бажання», - додав заступник міністра.
Він закликав поширити серед водіїв та перевізників форму для заповнення про евакуацію.
Мінінфраструктури також ініціювало створення моніторингової групи з боку Європейського Союзу на кордоні.
«Пропонуємо європейським колегам фіксувати офіційно ту ситуацію, яка відбувається перед пунктами пропуску. Чи пропускаються небезпечні вантажі, яким чином перетинає кордон гуманітарна допомога, а головне – в яких умовах вже більше двох тижнів перебувають наші водії», - повідомив Деркач.
За його словами, офіційний лист з такою пропозицією вже направлено, очікується відповідь.
Як повідомлялося, для водіїв вантажівок, що залишаються заблокованими на українсько-польському кордоні, привезли першу партію допомоги, до якої увійшли 11 тисяч порцій харчування, 700 бутлів води та медикаменти.