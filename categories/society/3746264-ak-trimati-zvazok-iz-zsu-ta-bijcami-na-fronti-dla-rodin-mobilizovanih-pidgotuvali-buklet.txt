Міноборони, Генштаб ЗСУ та громадські організації презентували буклет для родин мобілізованих, який допоможе у разі потреби налагодити комунікацію з відповідними військовими структурами, а також пояснює, як діяти у разі, якщо боєць не виходить на зв'язок упродовж тривалого часу.

Як передає кореспондент Укрінформу, презентація соціального проєкту «Родинам захисників» відбулася в Military Media Center.
«Ми сьогодні хочемо познайомити вас, і насамперед родини наших захисників, з підкажчиком, який буде для них поширюватися в ТЦК і в ЦНАПах. Цей буклет народився в результаті нашого спілкування з родинами загиблих, зниклих без вісти і родинами наших захисників. Ми фактично проаналізували питання, які найчастіше виникають і спробували по всіх цих напрямках відпрацювати», - наголосила заступниця міністра оборони Ганна Маляр.

За її словами, основне, що хвилює родини військовослужбовців, особливо тих, які знаходяться на передньому краї, це коли родич не виходить на зв'язок упродовж трьох днів і родині здається, що це вже критична ситуація.
«Ми підготували разом з Генеральним штабом і громадським рухом «Сила України» алгоритми, що у родини військовослужбовця повинно бути вдома, які підказки на випадок, коли вони відчувають, що вони не можуть спати, тому що не знають, де їхній родич. Тут є телефони всіх гарячих ліній на всі випадки», - розповіла Маляр.
Вона зауважила, що досить часто родини, які звертаються по допомогу, не знають базової інформації про військовослужбовця: в якій частині знаходиться родич, з якого ТЦК призивався, не знають номери телефонів командира та побратимів тощо.
Заступниця міністра нагадала, що військовослужбовці не мають мобільного зв’язку на передовій, але водночас родині потрібно розуміти, що навіть якщо він без зв’язку, але він є і він живий.
У довіднику, зокрема, зазначається, які дані родина повинна мати дома у випадку, якщо близька людина доєдналась до лав ЗСУ. Йдеться про номер військової частини, де служить захисник, посаду, роту, батальйон, військове звання, ПІБ та номер телефону безпосереднього командира, побратимів та ін.
Також надаються поради, як домовитись з військовим про періодичність та час телефонного зв’язку, у яких випадках звертатись до командирів та як діяти, якщо зв'язок з військовим відсутній без попередження довше, ніж зазвичай.
Крім того, в довіднику родинам мобілізованих надається інформація та контактні дані до кого звертатись в тій чи іншій ситуації.

Під час презентації проєкту начальник управління соціального супроводу Головного управління морально-психологічного забезпечення Збройних сил України полковник Ярослав Калініченко відзначив, що нові підходи у роботі з членами сімей військовослужбовців є певним наслідуванням позитивного досвіду країн НАТО, де готовність сім’ї до вибуття військового в район війни є складовою готовності війська.
«Наразі у Збройних силах відпрацьовуються нові методики роботи з сім’ями як перед відправленням в район ведення бойових дій, так і їх супроводження під час участі в бойових діях і після повернення. Одним з елементів такої роботи якраз і є навчання, нагадування членам сімей військовослужбовців, яким чином їм краще комунікувати з військовослужбовцями під час ведення війни, яким чином сприяти психічним станам військових, розуміти, що там з ними відбувається, щоб правильно з ними спілкуватись, щоб максимально налаштувати військовослужбовця на свідомий захист Батьківщини», - зазначив Калініченко.
Він додав, що презентований довідник є дуже своєчасним та корисним під час загальної мобілізації.
Своєю чергою директорка громадської організації «Громадський рух «Жіноча Сила України» Наталія Умеренкова (Дідик) додала, що наявність у родини повної інформації про військовослужбовця суттєво пришвидшує вирішення будь-яких питань. Тому вказані у буклеті маршрути, де родичі можуть отримати інформацію, до кого звертатися в першу чергу, сприятиме оперативному вирішенню проблем родини.
Як повідомляв Укрінформ, 27 липня Верховна Рада ухвалила закони про затвердження указів Президента щодо продовження в Україні строку дії воєнного стану та загальної мобілізації з 18 серпня на 90 діб.