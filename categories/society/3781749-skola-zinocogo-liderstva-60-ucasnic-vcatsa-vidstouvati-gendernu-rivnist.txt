У межах проєкту «Школа жіночого лідерства», який втілює громадська організація «Інформаційно-консультативний жіночий центр» за підтримки Програми «U-LEAD з Європою», 60 учасниць вчаться підтримувати жінок у своїх громадах, боротися з гендерною нерівністю та розвивати власне лідерство.

Про це повідомляється на сайті U-LEAD, передає Укрінформ.
«Мета — надати знання та створити безпечне і підтримуюче середовище для лідерок, які хочуть відігравати помітнішу роль в політичному та громадському житті своїх громад. Проєкт має три складові: навчальну, мотиваційну та аналітичну», - зазначили у U-LEAD.
Зазначається, що перша частина проєкту складається із 12 онлайн-лекцій, менторських сесій та офлайн-зустрічей.
Усього на навчання подали заявки майже 200 охочих, з яких обрали 60 учасниць. Вони вже відвідали 10 лекцій, на яких охопили теми від базових принципів гендерної рівності, основ адвокації ініціатив та створення коаліцій до роботи із потерпілими від СНПК і уміння комунікувати про свої проєкти та протидіяти дискримінації.

Під час менторських консультацій учасниці обговорюють тему лекції разом із фаховими експертками, аналізують домашнє завдання, шукають і пропрацьовують ідеї, які можуть посприяти підтримці жінок громади.
«Ми хочемо, щоб учасниці не тільки навчалися, а й обмінювалися досвідом, тому вже провели одну офлайн-зустріч, куди запросили 20 найактивніших учасниць, що дало змогу не лише поділитися впровадженням у громадах проєктів з гендерним компонентом, а й посилити партнерства між учасницями, які представляють різні області», - підкреслили в «U-LEAD з Європою».
У межах проєкту також проводяться публічні онлайн-зустрічі, які мотивують, підтримують, показують внесок жінок та цінність жіночого лідерства. Вже відбулися 4 зустрічі, спікерками та спікерами на яких виступили народна депутатка Інна Совсун, правозахисниця Олена Сотник, літературознавець Євгеній Стасіневич та профемініст Микола Ябченко. Присутні обговорили те, як публічним жінкам справлятися із хейтом у соцмережах, як не здаватися після невдач, не опускати руки та не втратити мотивацію, як чоловікам підтримувати жінок.
Як зазначила учасниця проєкту, заступниця начальника відділу культури і туризму Виноградівської міської ради Закарпатської області Олеся Данилець, навчання дає поштовх до дії, а отримані знання одразу застосовуються на практиці. «Впродовж останніх років ми спостерігаємо велику активність жінок як у політиці, так і у громадському секторі, і, звичайно, незаперечною є роль жінок у волонтерському русі. Зазвичай, жінки дуже чутливо реагують на виклики суспільства, яке не завжди готове сприймати образ жінки-лідерки. Потреба у кращому розумінні взаємодії жінок у громаді, потреба вміти заявити про себе та відстояти власні кордони спонукали мене взяти участь у навчанні у «Школі жіночого лідерства», - сказала вона.

Як підкреслила учасниця проєкту, директорка КЗ «Центр культури, дозвілля» Кирилівської селищної ради Запорізької області Світлана Шиян, навчання мотивує дивитися на співпрацю з владою та розвиток жіночого лідерства у громаді по іншому. «Відкрила багато цікавого та нового, на що раніше взагалі не звертала увагу. Ми детально розглянули питання гендеру та жіноче лідерство. Сьогодні я можу сміливо сказати, що я відповідальна за саморозвиток себе як лідерки, і по закінченню цього навчання я повинна з ще більшою енергією та завзяттям пропагувати жіноче лідерство у громаді», - вважає вона.
Шиян також зазначила, що тепер у своїй роботі звертає увагу на гендерне бюджетування.
Упродовж листопада ще триватимуть навчання, мотиваційні зустрічі та комунікації між учасницями.
Водночас вже втілюється у життя й аналітична складова проєкту - проведення дослідження у чотирьох громадах: Харківській, Вінницькій, Запорізькій, Закарпатській для виявлення тенденцій щодо розвитку гендерної рівності та залучення жінок до ухвалення рішень. Для цього залучені експертки застосовують методи інтерв’ю та аналізу місцевих програм. Результати дослідження будуть представлені на початку грудня.
Програма для України з розширення прав і можливостей на місцевому рівні, підзвітності та розвитку «U-LEAD з Європою» спільно фінансується ЄС та його державами-членами Німеччиною, Польщею, Швецією, Данією, Естонією та Словенією для підтримки України на її шляху до зміцнення місцевого самоврядування. U-LEAD сприяє прозорому, підзвітному та багаторівневому управлінню в Україні, яке відповідає на потреби громадян та розширює можливості громад.
Фото: u-lead.org.ua