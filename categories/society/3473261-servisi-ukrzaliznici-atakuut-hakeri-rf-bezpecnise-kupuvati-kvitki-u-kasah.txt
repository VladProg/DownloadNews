В Укрзалізниці повідомили, що в системі онлайн-продажів уже третій день періодично стаються збої.

Про це йдеться на сторінці УЗ у Фейсбуці, передає Укрінформ.
В Укрзалізниці зазначили, що підприємство є мішенню для кібератак з боку російської федерації і цілодобово з ними бореться.
"Дані на серверах цілі, поїзди продовжують рух. Але ми були змушені "закрити" принаймні на сьогодні наш booking для трафіку з-поза меж України. Також страждає гаряча лінія та онлайн-підтримка, але удар тримає", - зазначили у компанії.
В УЗ зауважили, що наразі найбільш безпечно купувати квитки у касі.
"Ми вивели на роботу максимум касирів, щоб дещо спростити завдання пасажирам, але водночас куди більше віримо в діджитал, а відтак наполегливо тримаємо кібероборону й дописуємо застосунок", - зазначили в компанії.
При цьому уточнюється, що через booking і чат-боти продажі теж проходять, а якщо платіж зависне – гроші будуть повернені через 3-10 банківських днів, залежно від банку.
"У цілому план паралізувати залізницю вкотре провалився, з чим і хочеться привітати всіх причетних", - додали в Укрзалізниці.
Як повідомляв Укрінформ, 1 травня голова правління АТ "Укрзалізниця" Олександр Камишін поінформував, що попри хакерські атаки з боку російської федерації, сервіси Укрзалізниці працюють у штатному режимі.