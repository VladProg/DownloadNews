Для українських державних службовців 21 липня запрацювала “Школа протидії дезінформації”.

Як передає Укрінформ, про це повідомляє МКІП.
“Тримати “інформаційний фронт” та розбудовувати інформаційну стійкість України навчали сьогодні українських державних службовців на тренінгу з використання ключових повідомлень та наративів у комунікаціях”, - ідеться у повідомленні.
Зазначається, що це перший такий захід у межах “Школи протидії дезінформації”, яку створив Центр стратегічних комунікацій та інформаційної безпеки спільно з Міністерством культури та інформаційної політики України. Фінансову допомогу надало посольство Королівства Швеції в Україні. Співорганізатором заходу став Центр демократії та верховенства права.
У першому тренінгу взяли участь понад 100 державних службовців.
“Сьогоднішній захід є як ніколи на часі, оскільки тема інформаційної безпеки у нинішній ситуації є однією з пріоритетних. Окрім того, такі навчання роблять нас ще більш успішними у боротьбі з ворогом. Важливо, що надалі освітній напрямок буде лише вдосконалюватися, і це лише один з наших проєктів, присвячених медіаграмотності. Ми маємо тримати першу лінію оборони від інформаційних атак, відтак робота державних службовців має величезне значення для побудови інформаційної стійкості держави в цілому”, – повідомив заступник міністра культури на інформаційної політики Тарас Шевченко.
Загалом діяльність школи спрямована на підтримку українських держслужбовців і працівників комунікаційних відділів державних установ та підвищення рівня їхньої компетентності у сферах стратегічних комунікацій та протидії дезінформації.
Директор Центру демократії та верховенства права Олеся Холопик зазначила, що в умовах війни, коли зброєю є навіть інформація, така школа є максимально адаптованою та корисною для державних службовців.
Під час навчання шведським досвідом у боротьбі з дезінформацією поділилася повірена у Справах посольства Королівства Швеція в Україні Марія Ліндгрен-Салтанова.
Як повідомляв Укрінформ, 20 липня Центр протидії дезінформації при Раді національної безпеки і оборони застеріг про фейкову розсилку нібито від імені Служби безпеки України - начебто спецслужби стежитимуть за всіма телефонними розмовами та месенджерами.