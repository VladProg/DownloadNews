В Ізраїлі внаслідок атаки ХАМАС загинуло 19 українців, у секторі Гази – троє наших співвітчизників.

Про це Укрінформу повідомив речник МЗС Олег Ніколенко.
«Загальна кількість підтверджених жертв серед українців в Ізраїлі: 19 загиблих та один зниклий безвісти. У секторі Гази — троє загиблих», - зазначив він.
Раніше Ніколенко повідомляв, що у секторі Гази загинуло двоє українських дітей, 2014 та 2017 років народження.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. В результаті цієї атаки загинули понад 1300 ізраїльтян, сотні людей бойовики захопили у заручники. Ізраїль офіційно оголосив стан війни та мобілізував 300 тисяч резервістів для відповіді на терористичну атаку і вторгнення ХАМАС, та почав знищувати військові об’єкти цього руху.
Ізраїльські військові в ніч на 13 жовтня попередили ООН, що все населення Гази на північ від Ваді Газа має переселитися до південної частини протягом наступних 24 годин. У згаданому регіоні проживають близько 1,1 мільйона людей. Наразі виїзд людей із цього регіону триває. Бойовики ХАМАС чинять перешкоди для евакуації мирного населення.
США, ЄС, Україна та низка інших держав засудили атаки по Ізраїлю.
Фото: EDI ISRAEL/FLASH90