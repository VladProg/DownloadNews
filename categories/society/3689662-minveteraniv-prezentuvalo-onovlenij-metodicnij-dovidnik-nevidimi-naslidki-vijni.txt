Міністерство у справах ветеранів презентувало оновлений після широкомасштабної агресії рф довідник "Невидимі наслідки війни".

Про це повідомляє пресслужба Міністерства, передає Укрінформ.
"Довідник було підготовлено у 2020 році Програмою НАТО з переходу з військової кар’єри на цивільну Представництва НАТО в Україні в рамках підтримки розбудови інституційного потенціалу Міністерства у справах ветеранів України. З огляду на практичну користь і актуальність довідника, у 2023 році вийшла його оновлена версія як відповідь на численні запити лікарів, працівників соціальної сфери, членів громадських і волонтерських організацій, які опікуються ветеранами на різних етапах їхнього відновлення", - йдеться у повідомленні.
Як зазначається, видання підготовлено на основі практичного досвіду роботи з ветеранами та членами їхніх сімей, узагальнення наукового доробку та міжнародного досвіду, присвячених різним аспектам роботи з травмою та її наслідками.
Також цей посібник є корисним і дієвим інструментом, який у доступній формі надає покрокову інструкцію та рекомендації з виявлення і подолання наслідків ПТСР та інших негативних психологічних станів у осіб, які пройшли війну.
З довідником можна ознайомитися тут.
Як повідомлялося, Міністерство у справах ветеранів готує пілотний проєкт щодо впровадження в Україні інституту ветеранського менторства.