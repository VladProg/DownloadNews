Міністри охорони здоров’я України та Франції Віктор Ляшко і Франсуа Брон підписали декларацію про співпрацю двох відомств.

Як передає Укрінформ, про це Ляшко повідомив у Фейсбуці.
Міністри окреслили перші пріоритетні напрямки співпраці, серед яких — підтримка інтеграції України в охорону здоров’я Європейського Союзу, зокрема участь України у спільних європейських подіях і програмах, що підтримують громадське здоров’я, та налагодження регулярного діалогу щодо перспективи вступу України в ЄС.
Одним із першочергових напрямків визначене також співробітництво між лікарнями шляхом підтримки зміцнення кадрового потенціалу медичної сфери й обмінів між французькими й українськими закладами охорони здоров’я.

Так, ідеться про навчання та підвищення кваліфікації медичних працівників, вивчення й імплементацію передового досвіду управління медичними закладами, збільшення потужностей українських лікарень.
Третім пріоритетним напрямком є підтримка розробки місцевих, регіональних і національних стратегій охорони здоров’я, а також пропозиції діагностики та догляду у сферах протезування, реконструктивної хірургії й реабілітації, психічного здоров’я, медичної візуалізації, профілактики, скринінгу й лікування деяких хронічних захворювань, зокрема раку.

Підписання декларації відбулося у спеціалізованій клініці протезування й реабілітації Superhumans Center, що відкрилася днями у Львівській області.
Ляшко подякував колезі та всьому народу Франції за підтримку України, зокрема в медичній сфері.
"Це надзвичайно цінно в цей особливо складний для українців час", — наголосив він.
Як повідомляв Укрінформ, Міністерство охорони здоров'я України впроваджує в систему реабілітації міжнародну кваліфікацію.
Фото: Facebook/Віктор Ляшко