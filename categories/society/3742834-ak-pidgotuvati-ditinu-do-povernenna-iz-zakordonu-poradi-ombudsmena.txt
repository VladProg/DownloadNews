Уповноважений ВР з прав людини Дмитро Лубінець поділився з українськими біженцями порадами, як підготувати себе та дитину до повернення додому з закордону.

Рекомендації омбудсмен оприлюднив у Телеграмі, передає Укрінформ.
«Говоріть про свої почуття: запитайте дитину, чого вона боїться або чого хоче, коли повернеться. Послухайте її, покажіть, що ви розумієте її емоції і поділіться своїми. Не порівнюйте себе з іншими: кожна сім’я і кожна дитина особливі», - зазначив Лубінець.

Омбудсмен радить пояснити дитині, як треба поводитися у разі небезпеки – коли чути сирену на вулиці, у школі, садочку чи вдома.
Також він рекомендує батькам показати дитині, де можна сховатися у будинку чи квартирі у разі небезпеки, показати найкоротший шлях до укриття.
За словами Уповноваженого ВР, перед поверненням в Україну потрібно зв'язатися з друзями - своїми і дитини. Адже повернення – це гарний привід поновити відносини з ними.
Окрім того, слід подумати, до кого можна звернутися по допомогу, якщо чогось бракуватиме.
«Навчайте дитину поважати, розуміти та допомагати іншим, особливо тим, хто цього потребує. Скажіть їй, що кожна людина особлива та гідна поваги», - радить Лубінець.
При цьому він рекомендує влаштувати свято повернення - це допоможе дитині побачити добрі сторони змін та розважитися.
«Зробіть маленьку вечірку або прогулянку з родиною та друзями, щоб відсвяткувати ваше повернення. Головне – пам’ятайте, що ви не залишитеся наодинці і вам завжди буде до кого звернутися у разі такої необхідності», - підсумував Уповноважений ВР.