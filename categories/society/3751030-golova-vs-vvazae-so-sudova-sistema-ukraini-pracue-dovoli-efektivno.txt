Судова система України, попри всі слабкості, працює, і працює доволі ефективно.

Про це на міжнародній конференції «Спеціальний трибунал щодо злочину агресії проти України. Справедливість має відбутися» у Києві сказав голова Верховного суду Станіслав Кравченко, передає кореспондент Укрінформу.
«Судова система України, не дивлячись на всі слабкості, працює, і доволі ефективно», – заявив він.
Кравченко поінформував, що за результатами 2022 року кількість проваджень, що надійшли до Верховного суду, дещо зменшилася, що було зумовлено тим, що величезна кількість українців були змушені залишити свої домівки і шукати захисту по всьому світу.
«Але незважаючи на ці речі, система працювала. І якщо подивитися на 2023 рік, на перші 6 місяців, то побачимо, що динаміка надходження проваджень до суду і їхнього розгляду, фактично, є майже довоєнною. Зокрема, у Верховному суді це всього мінус 7% (від рівня, який був до повномасштабної війни – ред.)», – сказав голова ВС.
За його словами, ці дані вказують на дуже серйозну річ – на те, що Україна настільки змінилася, що, незважаючи на ті події, які відбуваються, на повномасштабну війну, українці йдуть саме до суду по захист своїх прав, а не вирішують спори у інший спосіб, як намагаються чинити агресори – росіяни.
Як повідомлялося, голова Верховного суду Станіслав Кравченко у ході зустрічі з послами країн «Групи семи» розповів про роботу судів в умовах війни, нові категорії справ про воєнні злочини і питання відновлення довіри до суду.