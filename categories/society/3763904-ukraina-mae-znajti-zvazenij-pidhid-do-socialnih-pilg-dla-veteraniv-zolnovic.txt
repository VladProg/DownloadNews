Україна має знайти зважений підхід до соціальних пільг, зокрема, який їх обсяг країна має надавати ветерану.

Про це під час виступу на міжнародному форумі сталого розвитку ISF2023 сказала міністерка соціальної політики України Оксана Жолнович, передає кореспондент Укрінформу.
«Є величезна проблема зі статусом ветерана: який обсяг пільг ми маємо надавати і чи маємо надавати? Багато людей повернеться в нормальне життя і буде заробляти, платити податки, щоб потім ці кошти перейшли у якусь пільгу. Чи є логічним такий перетік грошей? Ми повинні зважено до цього підходити», - наголосила Жолнович.
Вона підкреслила, що необхідно докорінно змінити підходи до пільгової політики. Соціальна політика в європейських країнах - це не про роздування дрібних виплат, а про підтримку, що є послугами, які мають надавати кваліфіковані спеціалісти, зауважила міністерка.
«Внутрішньо переміщенні особи – задача – адаптувати, дати роботу і випустити в самостійність. Людина, що втратила кінцівку – протезувати, навчити використовувати цей протез, знайти роботу і випустити у світ», - додала Жолнович.
Міжнародний форум зі сталого розвитку відбувся у Києві та планується у Гаазі, Нідерланди, 21 вересня. Метою заходу є консолідація зацікавлених сторін, зокрема, бізнес-сектору України та ЄС, міжнародних інвестиційних банків та фондів, а також виконавчої та законодавчої влади для проведення ефективної та практичної дискусії щодо залучення інвестицій з метою відновлення України на принципах сталості.
Як повідомлялося, за січень-липень 2023 року на підтримку малозабезпечених сімей та надання пільг і житлових субсидій громадянам спрямовано 30,7 млрд грн.
Фото: ASDE