Громадянина іншої держави визнали винним у розбійному нападі та пограбуванні родини колишнього народного депутата.

Як передає Укрінформ, про це повідомляє Офіс генерального прокурора.
Прокурори у суді довели, що у травні 2019 року засуджений спільно з трьома іншими особами проник у будинок народного депутата України в одному з районів Київської області.
Погрожуючи зброєю, нападники заволоділи 40 тис. доларів США, 25 тис. євро та цінними речами. З майном потерпілих вони зникли з місця злочину.
Згодом одного з них затримали правоохоронці. Матеріали стосовно інших учасників злочину виділені в окреме провадження.
У результаті за підтримання публічного обвинувачення прокурорами Обухівської окружної прокуратури громадянина іноземної держави визнано винним у розбійному нападі (ч. 4 ст. 187 КК). Його засуджено до 12 років позбавлення волі з конфіскацією майна.
Як повідомляв Укрінформ, на Київщині затримали псевдоволонтера, який перепродавав автомобілі з гумдопомоги.