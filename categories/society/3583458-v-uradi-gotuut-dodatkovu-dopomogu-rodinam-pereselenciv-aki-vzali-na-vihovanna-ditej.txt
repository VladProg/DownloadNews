В уряді розглядають можливість збільшити допомогу внутрішньо переміщеним родинам з дітьми, влаштованими у ці сім’ї на виховання.

Про це повідомила міністр соціальної політики Оксана Жолнович на брифінгу у Медіацентрі Україна - Укрінформ із нагоди Дня усиновлення.
«На жаль, наступного року ми не можемо собі дозволити радикально збільшити розмір грошової допомоги родинам, які взяли на виховання дітей, що лишилися без батьківського піклування. Внаслідок збільшення на 3,5% прожиткового мінімуму в грудні ці виплати в загальному підсумку трохи зростуть, але, звичайно, не перекриють інфляційних показників», - зазначила Жолнович.
Наразі для підтримки таких родин Мінсоцполітики спільно із міжнародними партнерами запроваджує таргетовані програми, заявки на які можна подавати через платформу «єДопомога».


«Крім того, ми зараз формуємо програму грошової допомоги для внутрішньо переміщених родин, що взяли на виховання дітей. Це будуть додаткові виплати до загальних виплат, що призначаються внутрішньо переміщеним українцям», - повідомила міністр.
Як повідомлялося, в Україні понад 67 тис. дітей не мають батьківського піклування, при цьому лише понад 16 тис. можуть бути всиновлені. Упродовж цього року всиновлені 479 дітей, на обліку перебувають 1 252 кандидати в усиновлювачі.