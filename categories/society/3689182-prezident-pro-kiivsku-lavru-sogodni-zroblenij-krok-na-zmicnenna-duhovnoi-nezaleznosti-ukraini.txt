Сьогодні зроблено крок на зміцнення духовної незалежності нашої держави.

Про це зазначив у своєму відеозверненні наприкінці 399-го дня війни президент Володимир Зеленський з приводу розриву договору оренди Національного заповідника «Києво-Печерська лавра» з УПЦ (МП).
“... сьогодні ще й зроблено крок на зміцнення духовної незалежності нашої держави, на захист нашого суспільства від старих і цинічних московських маніпуляцій релігією. Україна – це територія найбільшої релігійної свободи у нашій частині Європи. Так – від 91-го року. Так – буде завжди”, - сказав він.

Відео: ОП
Як повідомляв Укрінформ, Національний заповідник «Києво-Печерська лавра» оголосив про розрив договору про оренду з УПЦ (МП) з 29 березня.
Крім того, предстоятель Православної церкви України, митрополит Епіфаній визначив архімандрита Авраамія (Лотиша) виконувати обов’язки намісника Свято-Успенської Києво-Печерської Лаври у складі ПЦУ.
Водночас намісник Києво-Печерської лаври митрополит Павло (УПЦ (МП)) заявив, що ченці цієї церкви не збираються виселятися з Лаври.
Своєю чергою секретар РНБО Олексій Данілов сказав, що виселення священиків УПЦ (МП) відбуватиметься згідно з законами України, а в Києво-Печерській лаврі будуть богослужіння «по законах нашої країни, а не тими штучними утвореннями, які поза законом нашої країни були свого часу у величезній кількості тут утворені для тих чи інших подій».
Митрополит Київський і всієї України Епіфаній у своєму зверненні до братії Лаври та громадськості заявив, що про закриття монастиря в Лаврі та припинення в ньому молитви, богослужінь, чернечого життя не йдеться.
Фото: ОП