ЮНІСЕФ та Міністерство освіти і науки запустили проєкт для розвитку дітей дошкільного віку «Іскорки суперсили».

Про це повідомила дружина Президента Олена Зеленська у Телеграмі, передає Укрінформ.
«Іскорки суперсили - вони точно є у кожній українській дитині, що зростає нині в умовах війни. Точно є у кожній мамі і татові, що продовжують дбати, розважати, зберігати дитинство попри усе. «Іскорки суперсили» — це проєкт для батьків дошкільнят, який запустили ЮНІСЕФ України та Міністерство освіти і науки України, аби допомогти їм надолужити освітній процес, який, на жаль, в багатьох дитсадочках призупинився через війну», - зазначила перша леді.

За її словами, це інтерактивний ляльковий театр, у якому є персонажі-іскорки — Пум, Жуж, Міо і Бринь. Кожен з них має свій яскравий характер і суперсили — знання та навички, які стають у нагоді у різних ситуаціях, з якими стикається малюк. Персонажів та сценарії можна завантажити безкоштовно на платформі і грати будь-де.

«Треба лише завантажити, роздрукувати, вирізати разом із малюками», - додала дружина Президента.

Зеленська поінформувала, що на платформі вже є 10 готових сценаріїв, які відтворили відомі українці: «Тут і про кордони з однолітками на дитячому майданчику, і про корисну їжу, і мандрівки нашою красивою країною».
Вона додала, що закріпити знання малюків допоможуть розмальовки, які теж можна завантажити на сайті.
Фото: Телеграм Олени Зеленської