Кабінет Міністрів змінив порядок забезпечення переселенців продовольчими товарами тривалого зберігання в умовах воєнного стану.

Як передає Укрінформ, про це повідомляє пресслужба Міністерства економіки.
Зазначається, що безкоштовні продуктові набори з продуктів тривалого зберігання від держави відтепер отримуватимуть і ті внутрішньо переміщені особи, котрі мають, відповідно до законодавства, право на грошову допомогу за рахунок коштів держбюджету або у рамках допомоги від міжнародних організацій.
«Ми зробили порядок надання допомоги більш гнучким та одночасно закріпили обов’язковість забезпечення громадян встановленими обсягами продуктів», - зазначила перший віцепрем’єр-міністр - міністр економіки Юлія Свириденко.
За її словами, ухвалене рішення розширить коло та покращить забезпечення людей, що потребують допомоги.
Також будуть більш ефективно використані запаси раніше закупленого зерна для забезпечення хлібом населення, що потребує допомоги. Згідно з ухваленими змінами, передбачена можливість компенсації послуг зі зберігання зерна чи випікання хліба частиною продукції.
У міністерстві наголошують на необхідності дотримуватися обсягів кожного товару на особу, передбачених законодавством (із допустимим відхиленням ± 25% для чаю та кави, ±20% - для інших продуктів). При цьому встановлено можливість взаємозаміни товарів – у разі відсутності продукти можуть бути замінені наявними (але не більше 4 позицій).
Як повідомляв Укрінформ, з початку жовтня у Києві спростили порядок видачі продуктових наборів пенсіонерам та людям з інвалідністю.