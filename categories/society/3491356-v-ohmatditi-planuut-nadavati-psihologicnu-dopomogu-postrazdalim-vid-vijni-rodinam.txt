Національна дитяча спеціалізована лікарня «Охматдит» та громадська організація «Центр соціального лідерства” підписали меморандум про співпрацю з метою розширення надання екстреної психологічної допомоги батькам з дітьми від 0-6 років.

Про це Укрінформу повідомили в пресслужбі НДСЛ “Охматдит”.
«Співпраця Охматдиту з волонтерськими та громадськими організаціями буде зростати. Якщо раніше це все відбувалося більш локально, наприклад, в Києві чи Україні, то у зв’язку з війною така співпраця буде нарощуватися», — зазначив керівник НДСЛ «Охматдит» Володимир Жовнір.
Так, у межах програми «Коло Турботи. Психологічне здоров’я кожній родині» сторони домовилися об’єднати ресурси для: розширення кола фахівців з надання допомоги дітям та сім’ям при гострій травмі та ПТСР; проведення навчальних заходів для підвищення кваліфікації психологів у сфері надання первинної психологічної допомоги; сприяння створенню кабінетів для проведення консультацій для дітей та їхніх батьків, які стали свідками бойових дій та отримали сильну психоемоційну травму.
Жовнір відзначив, що НДСЛ «Охматдит» стане центром, навколо якого в подальшому формуватимуться прогресивні ініціативи.
“І вже під час війни і після перемоги відбуватиметься чимало подій, які призведуть до того, що Охматдит стане центром Східної Європи, а можливо, і Європи загалом. Тому що ті напрацювання, починаючи з хірургії, лікування поранених, роботи з відхиленнями, які виникають після одужання та реабілітації, чи психологічними травмами, є безцінними. Кількість партнерів буде лише зростати, що призведе як до розвитку лікарні, так і розвитку України і зміцнення її позицій у майбутньому загалом», - сказав Жовнір.
Як повідомлялося, в Україні станом на 24 травня, за даними Єдиного реєстру досудових розслідувань, з початку повномасштабного вторгнення росії загинуло 234 дитини та постраждало 433 дитини.
Фото: НДЛС Охматдит