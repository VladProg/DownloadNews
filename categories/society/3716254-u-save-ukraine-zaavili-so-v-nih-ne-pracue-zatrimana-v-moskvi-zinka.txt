Інформація про нібито затримання працівниці організації Save Ukraine у Москві не відповідає дійсності, а на території Російської Федерації затримали жінку, яку фонд відряджав, щоб забрати похресника.

Про це прессекретарка Save Ukraine Ольга Єрохіна заявила в коментарі Укрінформу.
"На цьому відео (оприлюдненому російським пропагандистами – ред.) не наша співробітниця. Це – фейк", – сказала вона.
Прессекретарка уточнила, що в Москві затримали жінку, яку фонд Save Ukraine відряджав до РФ з метою забрати похресника. "Але вона – не працівниця нашої організаціі", – наголосила Єрохіна.
Водночас представниця Save Ukraine запевнила, що ця жінка вже в безпеці.
Вона також підкреслила, що незабаром організація Save Ukraine оприлюднить офіційне спростування.
Як повідомлялося, російське державне інформаційне агентство "РИА Новости" поінформувало, що в Москві затримали співробітницю фонду Save Ukraine – організації, яка допомагає вивозити дітей з окупованих Росією територій в Україну.