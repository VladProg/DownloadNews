За перший квартал 2023 року в Україні в дорожньо-транспортних пригодах загинуло 26 дітей, постраждала 571 дитина.

Про це на презентації концепції нового стандарту облаштування класів безпеки у школах сказав начальник відділу зв’язків з громадськістю департаменту Патрульної поліції України Олександр Коцар, передає Укрінформ.
“За перший квартал 2023 року, тобто за січень-березень, зафіксовано 518 ДТП, в яких 26 дітей загинуло та/або 571 дитина травмована. Основними причинами ДТП є перевищення безпечної та встановленої швидкості, порушення правил проїзду пішохідних переходів”, - сказав Коцар.
За його словами, у 2022 році, згідно з даними системи інформаційного порталу Національної поліції, в Україні зареєстровано 2625 дорожньо-транспортних пригод із загиблими та/або травмованими дітьми, в них 125 дітей загинуло, 2 978 дітей травмовано.
Коцар додав, що поліція щороку впроваджує нові підходи для запобігання таким випадкам — автофіксація порушень правил дорожнього руху, наближення екіпажів патрульної поліції в певний час до закладів освіти, тобто коли діти йдуть в навчальні заклади та коли йдуть з них, проведення комплексів профілактичних заходів, робота з громадськими організаціями стосовно безпекових проєктів.
Як повідомлялося, через повномасштабне російське вторгнення в Україну, за даними Офісу генерального прокурора, з 24 лютого 2022 року загинуло 480 дітей, 967 дітей було поранено.