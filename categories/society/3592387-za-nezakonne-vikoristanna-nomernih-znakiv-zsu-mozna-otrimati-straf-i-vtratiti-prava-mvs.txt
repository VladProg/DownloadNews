Штраф за незаконне використання номерних знаків Збройних сил України або поліції наразі в Україні становить 1700 гривень.

Про це у ефірі телемарафону поінформував міністр внутрішніх справ України Денис Монастирський, передає кореспондент Укрінформу.
Він уточнив, що минулого тижня в Україні була підвищена адміністративна відповідальність за використання хибних номерних знаків, наприклад, ЗСУ.
За його словами, правоохоронці упродовж останніх кількох місяців фіксували збільшення кількості людей, які без належного їм права використовують номерні знаки ЗСУ, зокрема, - використовуючи псевдоприводи, проїжджати на території військових частин, тощо.
«І рівно тиждень тому Верховна Рада України збільшила значно адміністративний штраф за це правопорушення. Якщо хтось буде (незаконно – ред.) їздити на номерних знаках або ЗСУ, або поліції – за це штраф буде становити 1700 гривень», - сказав міністр.
Монастирський уточнив, що якщо це правопорушення буде повторно зареєстровано упродовж року за громадянином, то йому буде призначено удвічі більший штраф, - у 3400 гривень, і позбавлення права керування транспортним засобом до 6 місяців.
«І так само звертаюся наразі до громадян – якщо ви будете виявляти такі випадки, то звертайтеся до Нацполіції, і такі особи будуть притягатися до відповідальності», - заявив чиновник.
Очільник МВС висловив думку, що ті права і можливості, які мають ЗСУ і наші нацгвардійці, вони були надані для того, щоб наші захисники могли швидше добиратися до фронту, довозити туди те, що там має швидко опинитися. Тому, за його словами, для цих категорій осіб і визначається відповідний пріоритет на дорозі.
Як повідомлялося, 6 жовтня Верховна Рада посилила адміністративну відповідальність за порушення порядку встановлення та використання номерних знаків транспортних засобів. Відповідний Закон про внесення змін до Кодексу України про адміністративні правопорушення (№7365) ухвалили 274 народних депутатів.