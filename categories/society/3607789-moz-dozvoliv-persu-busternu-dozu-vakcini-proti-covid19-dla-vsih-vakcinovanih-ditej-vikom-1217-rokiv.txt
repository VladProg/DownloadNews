В Україні дозволили першу бустерну дозу вакцини проти COVID-19 для всіх вакцинованих дітей віком 12-17 років. Відповідні зміни затверджені наказом Міністерства охорони здоров’я України № 1979.

Про це повідомляє Міністерство охорони здоров'я, передає Укрінформ.
"Бустерну дозу підліткам рекомендують через шість місяців після завершення первинного курсу вакцинації. Якщо дитина, з медичних показань, отримала додаткову дозу вакцини, то бустер вводять через три місяці після отримання додаткової дози. Для бустерного щеплення дітей віком від 12 років потрібно використовувати тільки мРНК-вакцину, яка схвалена до використання у цій віковій групі (наразі в Україні це Comirnaty/Pfizer)", - йдеться у повідомленні.
У міністерстві наголошують, що за час пандемії в Україні від ускладень коронавірусної хвороби померло 83 дитини. Загалом, захворювання підтвердили у майже 390 тисяч неповнолітніх. Лише за минулий тиждень захворіли більше 1600 дітей.
У відомстві нагадали, що для щеплення дітей 12-13 років обов’язковою є інформована згода (форма N 063-2/о) батьків або опікунів відповідно до статті 43 «Основ законодавства про охорону здоров’я».
Пацієнти віком від 14 років можуть самостійно звернутися до будь-якого пункту щеплення проти COVID-19 чи центру вакцинації, при цьому не обов’язково мати декларацію з педіатром чи сімейним лікарем.
Люди віком від 18 років, які завершили первинний курс вакцинації проти COVID-19, також можуть отримати бустерні щеплення. Перший бустер – якщо минуло понад п'ять місяців після вакцинації другою дозою дводозної вакцини або однією дозою однодозної. Другий бустер – через чотири місяці після отримання першого.
Щепитися можна безоплатно в будь-якому пункті або центрі вакцинації. Адреси та контакти пунктів та центрів за посиланням https://vaccination.covid19.gov.ua/list або за телефоном 0 800 60 20 19.
Фото: CTK Photo