Уряд прискорить терміни проєктування Національного військового меморіального кладовища.

Про це Прем'єр-міністр України Денис Шмигаль заявив у Телеграмі, передає Укрінформ.
"Прийняли документ, який врегульовує процедуру проектування такого меморіального кладовища на території Гатненської громади Фастівського району Київської області, а також механізм відведення земельних ділянок для зазначених потреб", – зазначив глава уряду.
"Маємо гідно вшанувати пам’ять українських героїв, які віддали своє життя за свободу та незалежність України. Ми назавжди перед ними в боргу", – наголосив він.
Як повідомляв Укрінформ, у травні 2022 року Верховна Рада ухвалила закон про створення Національного військового меморіального кладовища.
20 квітня 2023 року Київська міська рада виділила під створення військового кладовища земельну діяльну в Биківні – місцевості на території Деснянського району столиці між Броварським проспектом і вулицею Бобринецькою.
Жодних робіт з будівництва кладовища розпочато так і не було. Родини загиблих Героїв звернулися до Президента України з вимогою підписати ухвалений закон про створення Національного військового кладовища в Биківні та почати будівництво.
У Національному історико-меморіальному заповіднику "Биківнянські могили" заявили, що побудувати військове меморіальне кладовище в Биківні у стислі терміни неможливо. Ділянка, визначена під кладовище, потребує ретельних археологічних досліджень з пошуковими та ексгумаційними роботами.