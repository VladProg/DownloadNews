Станом на 17 червня в Україні 209 закладів освіти зруйновані, 1819 — пошкоджені.

Як передає Укрінформ, про це Суспільному сказав міністр освіти та науки Сергій Шкарлет.
При цьому міністр пообіцяв, що жодна дитина не залишиться поза освітнім процесом.
«Станом на 17 червня 209 зруйновано, 1819 — пошкоджено. У нас є механізм долучення будь-якого українця до іншого закладу освіти — за заявою від одного з батьків, або за заявою опікуна. Жодна дитина з тих шкіл, які зазнали пошкоджень чи зруйновані, не залишена поза освітнім процесом. Те саме стосується дітей поза межами України», - наголосив Шкарлет.
Він зазначив, що не знає країни, яка відмовила українським дітям у відвідуванні ліцеїв, університетів за спорідненими спеціальностями.
«Наприклад, днями мав бесіду з Юргітою Шюгждінієне — міністеркою освіти Литви. Обговорювали питання майже 22 тисяч українців, які перебувають в її країні. 50% з них діти, які вчаться в литовських школах. Інші долучені до онлайн навчання своїх шкіл чи в школах, де вони можуть тимчасово бути приписані», - розповів міністр.
Також він повідомив, що через російську агресію з місць постійного розташування переїхали 29 закладів вищої освіти, 40 закладів фахової передвищої освіти й 65 відокремлених структурних підрозділів.
Як передавав Укрінформ, міністр освіти та науки Сергій Шкарлет повідомив, що поза межами України перебуває 651 тисяча дітей шкільного віку, а під окупацією - 1174 школи.