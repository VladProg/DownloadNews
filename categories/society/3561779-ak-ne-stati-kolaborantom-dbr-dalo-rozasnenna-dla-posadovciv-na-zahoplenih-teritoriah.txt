Державне бюро розслідувань оприлюднило роз’яснення "Як не стати колаборантом?" для українських держслужбовців, які опинились на тимчасово захоплених територіях.

Як передає Укрінформ, про це ДБР повідомляє у Телеграмі.
Зазначається, що роз’яснення спрямоване на посадовців, суддів, працівників правоохоронних органів, які перебувають на тимчасово захоплених територіях України.
У ДБР радять за можливості залишити захоплену територію. Якщо такої можливості немає, то, по-перше, слід повідомити керівництво про свою ситуацію та надійно заховати документи, які можуть зацікавити загарбників або виявлення яких може загрожувати посадовцю.
"Намагайтеся уникати контактів з окупантами та їх посіпаками. Не беріть участі у жодних зборах, нарадах, зібраннях, організованих окупаційною владою. Не підписуйте жодних папірців від агресора. Не передавайте жодних матеріальних ресурсів та не надавайте іншої допомоги окупантам. Не погоджуйтесь на роботу в "офіційних органах" окупантів", - наголосили в ДБР.
У разі, якщо обставини змусили посадовця піти на роботу до загарбників, він має передавати інформацію про них та їхню діяльність за визначеними Україною каналами, зокрема, про зрадників та рух військової техніки T.ME/STOP\RUSSIANWARBOT.
Як повідомляв Укрінформ, Міністерство оборони оприлюднило пам’ятку для журналістів про висвітлення діяльності оборонних підприємств України.