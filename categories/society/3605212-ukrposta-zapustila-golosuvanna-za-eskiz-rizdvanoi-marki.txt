Генеральний директор Укрпошти Ігор Смілянський запропонував українцям проголосувати за ескіз марки, яка символізуватиме новий 2023 рік.

Як передає Укрінформ, про це Смілянський написав у Телеграмі.
«Як виявляється, наші найпопулярніші марки — ті, за які голосує більшість наших громадян, та ті, які щось передбачають. Тому наступна марка має бути успішною, бо Новий рік точно наступить після її випуску. І ми всі впевнені, що він буде переможним, як і впевнені в тому, що за переможну марку проголосуєте саме ви», - зазначив Смілянський.

Голосування триватиме до 8:00 п’ятниці, 4 листопада.

«Коли в грудні марку побачить весь світ (і вона знову виконає свою місію нагадати про події, які щодня відбуваються в Україні), ви теж будете частинкою цього важливого процесу. Я, звісно, маю свого фаворита, але мої фаворити ще ні разу не втілювались в марки, бо у нас демократична країна та компанія, і саме Ви вирішуєте, який ескіз буде реалізований», - підкреслив Смілянський.

Керівник Укрпошти запропонував декілька хвилин подумати про 2023 рік та обрати марку, яка буде на листах та листівках військовим, родинам і друзям.

«Мені вже дуже цікаво, який малюнок вам відгукнеться найбільше», - зауважив Смілянський.

Як повідомляв Укрінформ, Укрпошта випустить марку, присвячену Кримському мосту.