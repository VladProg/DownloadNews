Дружина Президента Олена Зеленська під час зустрічі із мером Парижа Анн Ідальго подякувала їй за послідовну підтримку України.

Як передає Укрінформ, про це Зеленська повідомила у Фейсбуці.
Вона нагадала, що з першим візитом до Києва Ідальго прибула ще 14 квітня 2022 року, відвідала Бучу та Бородянку - й відтоді приїздила ще двічі.
«Париж приймав вимушених переселенців, надавав Україні гуманітарну допомогу й навіть організував відпочинок для українських дітей», - написала перша леді.


24 лютого та 24 серпня 2023 року за рішенням Ідальго символ Парижа – Ейфелева вежа – підсвічувався в кольорах українського прапора. За підтримку й допомогу українцям Париж було вшановано спеціальною відзнакою «Місто-рятівник», яку Анн Ідальго отримала від Володимира Зеленського.

Відео: Телеграм-канал Олени Зеленської
«Сьогодні під час візиту до Франції зустрілася з очільницею французької столиці. Подякувала пані Ідальго за все, що вона та її місто роблять для України. Саме команда мерії доклала великих зусиль, щоб у Парижі з’явилося представництво Українського інституту – закладу, що популяризує українську культуру, – яке ми урочисто відкрили вчора», - зазначила Зеленська.
Очільниця столиці Франції розповіла про ще кілька важливих проєктів, якими користуються й українські вимушені переселенці, зокрема про «Фабрику солідарності» – місце оперативного реагування на будь-яку надзвичайну ситуацію. Тут швидко надають необхідну гуманітарну допомогу та навіть пропонують курси волонтерства.
«Цікаво й корисно було дізнатись і про безбар’єрний Париж. Улітку 2024 року місто прийматиме Олімпіаду й Паралімпіаду, тож одразу 17 кварталів столиці стануть безбар’єрними та максимально доступними. Це важливий досвід для нас, бо також прагнемо зробити безбар’єрним для наших людей увесь український простір», - підкреслила дружина Президента.
Перша леді та мер Парижа обговорили й спільні проєкти у зв’язку з Олімпійськими іграми. Зокрема, концерти The Ukrainian Freedom Orchestra – оркестру з провідних українських музикантів, який був сформований після початку російської агресії за підтримки нью-йоркської Метрополітен-опера.
«А от проти участі російських і білоруських спортсменів в Іграх пані Ідальго вже висловилася категорично. Бо не може бути нейтральності до представників країни-агресора», - наголосила Зеленська.
Як повідомляв Укрінформ, Олена Зеленська та Бріжит Макрон відвідали одну зі шкіл у столиці Франції, де навчаються українські діти, які знайшли в цій країні прихисток від війни.