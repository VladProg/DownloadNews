Державною службою з надзвичайних ситуацій вилучено 1,5 тисячі вибухонебезпечних предметів в акваторіях озер, річок і водойм України.

Про це повідомив начальник відділу організації роботи з гуманітарного розмінування ДСНС України полковник Сергій Рева під час брифінгу в Military Media Center, передає кореспондент Укрінформу.
Полковник ДСНС наголосив, що невід'ємною частиною роботи з розмінування території України є підводне розмінування.

«Нашими водолазами-саперами вже обстежено більше трьох тисяч гектарів, причому виявлено і вилучено майже 1,5 тисячі вибухонебезпечних предметів, – це лише в акваторіях озер, річок і водойм», - поінформував він.






“Стан та перспективи розмінування водойм на Київщині, Чернігівщині, інших деокупованих територіях” / Фото: Тарасов Володимир


































Рева зазначив, що роботи проводяться на Київщині, Чернігівщині, Сумщині, Харківщині і Херсонщині, тобто в областях, які піддаються обстрілам та потенційно забруднені вибухонебезпечними предметами.
«Станом на сьогодні в нашій службі функціонують 22 підрозділи підводного розмінування і для підвищення ефективності їх роботи, для пришвидшення процесу розмінування ми використовуємо сучасні обладнання», – підкреслив полковник.
Під час брифінгу Рева продемонстрував катамаран Sonobot і підводний дрон, які наразі ДСНС використовує під час робіт з розмінування акваторій України.
«Катамаран Sonobot використовується для сканування дна, тобто він може автономно плавати по водній поверхні і сканувати дно, виявляючи всі предмети, які на ньому знаходяться. Потім вже можна використовувати для уточнення інформації цей підводний дрон, який має камери високої роздільної здатності. Ми можемо занурювати його під воду, уточнюючи місце знаходження, положення того предмету, який був виявлений», - розповів начальник відділу організації роботи з гуманітарного розмінування ДСНС.
Він пояснив, що після використання новітніх технологій для водного розмінування роботу розпочинають водолази-сапери, які знешкоджують або піднімають та знешкоджують вибухонебезпечні предмети.
«Тобто ці прилади доповнюють один одного і вони допомагають нашим водолазам робити роботу ефективно, підвищувати рівень безпеки самого водолаза і підвищувати темпи обстеження територій», - додав Рева.
За допомогою таких приладів розміновуються акваторії річок Дніпро в Запорізькій області, а також Ірпінка в Київській області, уточнив полковник.
Рева зауважив, що представлені прилади були передані міжнародними партнерами. Він подякував їм за надання такої гуманітарної допомоги.
«Окремо хотів би зупинитися на безпеці громадян. Ми закликаємо бути завжди уважними, обережними і обачними. У разі, якщо ви виявили щось схоже на вибухонебезпечний предмет, не чіпайте, відійдіть та зателефонуйте 101. Тоді приїдуть фахівці, які знешкодять предмет, якщо він дійсно є вибухонебезпечним», - підсумував він.
Як повідомляв Укрінформ, наразі сили Державної служби з надзвичайних ситуацій розмінували майже 88 тисяч гектарів території України.