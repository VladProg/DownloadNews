Кількість українців, які потребують евакуації із сектору Гази, постійно зростає і нині становить 298 осіб. Їх вивезуть щойно буде відкрито пункт пропуску «Рафах» між сектором Гази та Єгиптом.

Про це заявив посол України в Ізраїлі Євген Корнійчук в ефірі телемарафону «Єдині новини», передає кореспондент Укрінформу.
Дипломат зазначив, що українська громада в Газі є однією з найбільших серед іноземців – на обліку у представництві у Палестинській автономії перебуває близько 500 осіб.
«Кількість людей, які бажають евакуюватися, постійно збільшується. Сьогодні вранці цифра була 298 осіб, тому що там жах відбувається, серед них двоє поранених, один важкий», - сказав Корнійчук.
Посол повідомив, що вони знаходяться в школі неподалік пункту пропуску «Рафах», який досі не відкритий.
Корнійчук запевнив, що українські дипломати разом з іноземними партнерами вживають всіх можливих заходів для якомога швидшого відкриття цього пункту пропуску. За його словами, для цього потрібне сприяння єгипетської сторони і згода ХАМАСу.
«Єгипетська сторона зі свого боку проводить такі переговори. В Єгипті наша передова група у складі консулів і військових знаходиться на "низькому старті" вже декілька днів. Як тільки пункт пропуску буде відкритий, ми відразу людей вивеземо», - зазначив посол.
Як повідомляв Укрінформ, держсекретар США Ентоні Блінкен заявив після зустрічі з президентом Єгипту Абделем Фаттахом ас-Сісі, що контрольно-пропускний пункт «Рафах» між сектором Гази та Єгиптом відкриють.
Президент Володимир Зеленський повідомляв, що майже 260 українців потребують евакуації із сектору Гази.
Вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. В результаті цієї атаки загинули понад 1300 ізраїльтян, сотні людей бойовики захопили у заручники. Ізраїль офіційно оголосив стан війни та мобілізував 300 тисяч резервістів для відповіді на терористичну атаку і вторгнення ХАМАС, та почав знищувати військові об’єкти цього руху.
Ізраїльські військові в ніч на 13 жовтня попередили ООН, що все населення Гази на північ від Ваді Газа має переселитися до південної частини протягом наступних 24 годин. У згаданому регіоні проживають близько 1,1 мільйона людей. Наразі виїзд людей із цього регіону триває. Бойовики ХАМАС чинять перешкоди для евакуації мирного населення.
США, ЄС, Україна та низка інших держав засудили атаки по Ізраїлю.
Фото: АА