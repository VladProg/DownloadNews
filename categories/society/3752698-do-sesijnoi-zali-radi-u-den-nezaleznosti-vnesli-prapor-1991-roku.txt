Під час засідання Верховної Ради у День Незалежності України до сесійної зали внесли Державний прапор, який урочисто вносили 24 серпня 1991 року.

Про це повідомляє Укрінформ із посиланням на відео із засідання, оприлюдненого телеканалом "Рада" в Ютубі.

"Сьогодні особливий день – день народження Української держави. Саме цей день має виняткову вагу і силу, бо 32 роки тому 24 серпня 1991 року саме тут, у Верховній Раді України, стався акт найвищої історичної справедливості — і було проголошено незалежність України. Цей день має виняткову вагу і силу не лише тому, що є днем народження, а ще й днем відродження України, яка крізь тисячолітню боротьбу, крізь епохи загарбань і поневолень, крізь нетривалі періоди відродження і вільного життя, має завершити двобій за право бути незалежною у своєму внутрішньому виборі і міжнародному розвитку", – сказав Голова ВР Руслан Стефанчук.
Він подякував Силам оборони, які захищають державу від ворога, українському народові, який гідно проходить найскладніші у своїй новітній історії випробування, а також партнерам, які надають Україні допомогу.
Наприкінці виступу Стефанчука до сесійної зали парламенту внесли Державний прапор України, який вносили й 24 серпня 1991 року.
Як повідомляв Укрінформ, 24 серпня 2023 року Україна відзначає 32-гу річницю Незалежності.