Посольству України вдалося евакуювати з Ізраїлю 540 наших співгромадян, на евакуацію із сектору Гази чекають 357 українців.

Про це повідомив посол України в Державі Ізраїль Євген Корнійчук в ефірі телемарафону “Єдині новини”, передає кореспондент Укрінформу.
“Вдалося нам евакуювати 540 громадян. Всього з часу повномасштабного теракту виїхало близько 4 тисяч громадян України. Тобто аеропорт "Бен-Гуріон" працює у звичайному режимі. Багато відмов іноземних компаній на роботу. Саме тому люди скористалися тими евакуаційними рейсами, які запропонувало посольство”, – сказав дипломат.
Він пояснив, що відбулося чотири евакуаційні рейси до Румунії. Люди платили за квиток "за собівартістю".
Посол поінформував, що 357 українців бажають евакуюватися із сектору Гази, і їхня кількість постійно зростає.
“Тривожні сигнали надходять, у першу чергу з єгипетської сторони, яка говорить про те, що ХАМАС не зацікавлений в евакуації і люди залишаються під обстрілами”, – сказав дипломат.
Як повідомляв Укрінформ, станом на 31 жовтня Міністерство закордонних справ України підтвердило загибель 21 громадянина в Ізраїлі і чотирьох – у секторі Гази.