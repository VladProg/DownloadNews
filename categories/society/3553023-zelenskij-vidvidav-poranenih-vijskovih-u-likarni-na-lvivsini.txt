Президент Володимир Зеленський відвідав поранених українських військовослужбовців в одній із лікарень у Львівській області.

Про це він повідомив у Фейсбуці та опублікував відповідні фотографії, передає Укрінформ.
"Львівщина. Лікарня, де надають медичну допомогу військовим. І наші герої. Ті, хто щодня доводить: росія не переможе в цій війні. Дякую, що захищаєте українську землю", – зазначив глава держави.

Пресслужба Президента поінформувала, що під час відвідання львівської лікарні Зеленський поцікавився самопочуттям військовослужбовців, подякував їм за службу й самовідданий захист України та вручив державні нагороди.
У медзакладі главі держави розповіли, що від початку повномасштабної війни російської федерації проти України в тут надали допомогу понад 9 тисячам військовослужбовців, зокрема більш як 3,4 тис. поранених, близько 2,1 тис. травмованих та майже 3,6 тис. хворих.
Крім того, Президент узяв участь у церемонії вшанування пам'яті українських воїнів, які загинули у війні проти російських загарбників. Церемонія відбулася на Марсовому полі Личаківського кладовища у Львові. У центральній частині цвинтаря з квітня 2022 року ховають загиблих у російсько-українській війні.
Як повідомлялося, 18 серпня Президент Володимир Зеленський має зустрітися у Львові з главою Турецької Республіки Реджеп Тайїпом Ердоганом та Генеральним секретарем ООН Антоніу Гутеррешем.