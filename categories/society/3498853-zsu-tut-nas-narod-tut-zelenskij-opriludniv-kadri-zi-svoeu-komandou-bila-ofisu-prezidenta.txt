Збройні сили України, влада та народ захищають Українську державу від російських загарбників уже сто днів і здобудуть перемогу.

Як передає кореспондент Укрінформу, про це глава Української держави Володимир Зеленський заявив, оприлюднивши у Фейсбуці відео з членами своєї команди - Прем’єр-міністром Денисом Шмигалем, головою фракції «Слуга народу» Давидом Арахамією, керівником Офісу Президента Андрієм Єрмаком та його радником Михайлом Подоляком, біля ОП.
«Лідер фракції тут, голова Офісу Президента тут, Прем’єр-міністр України Шмигаль тут, Подоляк тут, Президент тут. Наша команда набагато більша. Збройні сили України тут. Найголовніше – наш народ, народ нашої держави тут. Захищаємо Україну вже сто днів. Перемога за нами», - сказав Зеленський.



Як повідомлялося, 24 лютого рф розпочала новий етап війни проти України – повномасштабне вторгнення. російські загарбники обстрілюють та бомбардують мирні міста й села України, катують і вбивають мирне населення. Сили оборони України чинять запеклий опір. Станом на 3 червня українські військові знищили близько 30 тисяч 950 росіян.
Фото: ОП