Проблема ментального здоров’я актуальна для всього світу, кожна людина має розуміти, що піклування про себе - це не егоїзм, а відповідальність.

Про це сказала дружина Президента Олена Зеленська під час виступу на Щорічній зустрічі Ялтинської європейської стратегії (YES) «Майбутнє вирішується в Україні», передає Укрінформ.
«Після дискусій про тему ментального здоров’я загалом, що відбувалися в межах програми “Ти як?”, мені здається, найголовніша тема, яку ми відкрили для себе та світу, - це тема української стійкості. Це те, що нас тримає разом і допомагає триматися всі ці жахливі місяці», - зазначила перша леді.
Вона переконана, що секрет цієї стійкості - у спільних цінностях українців: любов одне до одного та до Батьківщини.
«Плекати всю цю стійкість можна тільки досліджуючи себе, досліджуючи глибоко свою історію, згадуючи і розвиваючи свою культуру», — зауважила перша леді.
Водночас вона підкреслила, що наріжний камінь теми ментального здоров’я — це суспільна стигма.
«На жаль, це відчуття, що сильна людина не звертається по допомогу, а сама справляється зі своїми труднощами. Якщо тобі сумно, то ти просто стомився, або якщо тобі страшно, то ти просто боягуз. Багато таких патернів у нашому суспільстві досі існує, які не дають людині вільно навіть іноді розмірковувати про своє ментальне здоров’я», - зазначила Зеленська.
Як вона наголосила, тема ментального здоров’я важлива в усьому світі.
«Кожна людина у світі має зрозуміти, що піклування про себе — це не егоїзм. Це відповідальність. Бо якщо в тебе немає ресурсу жити нормальним життям, то такого ресурсу немає і в твоєї родини, ти нічого не даєш своєму суспільству. І це може привести, на жаль, до жахливих наслідків», — зауважила перша леді.
За її словами, просто піклування, зацікавленість темою, навички самодопомоги можуть допомогти уникнути або зменшити більшість психологічних проблем.
YES — форум, де обговорюється європейське майбутнє України в глобальному контексті. У межах форуму відбувається діалог між лідерами України, ЄС, США та інших частин світу. YES об’єднує лідерів від політики, бізнесу, представників ЗМІ, громадянського суспільства та експертної громади.
Конференція була започаткована у 2004 році, по 2013 рік щорічні зустрічі проводилися у Лівадійському палаці в Ялті. Після окупації Криму Росією щорічні зустрічі YES було перенесено до Києва.
Фото: ОП