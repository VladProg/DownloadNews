Папа Римський Франциск може приїхати до України в будь-який день, оскільки це буде сильний момент натхнення і підтримки і дозволить йому краще зрозуміти причини війни.

Про це заявив міністр закордонних справ України Дмитра Кулеба в ефірі національного телемарафону, повідомляє Укрінформ.
«Ми дуже чекаємо на Папу і нагадуємо нашим колегам у Ватикані, що запрошення залишається відкритим. Він може приїхати в будь-який день. Ми готові навіть підлаштуватися під його візит – настільки важливим цей візит є для нас, українців», - сказав міністр.
Говорячи про важливість візиту понтифіка до України, Кулеба зауважив, що у нього є мільйони вірян на території України, і це був би сильний момент натхнення і підтримки з боку Папи українцям, які несуть на своїх плечах тягар і страждання війни.
«По-друге, Папа зберігає велику роль миротворця в міжнародній політиці, і я думаю, що він би краще зрозумів причини цієї війни, побачив на власні очі страждання. Це б дозволило знайти додаткові способи його залучення у припинення цієї війни або вирішення тих чи інших гуманітарних питань, створених цією війною», - зазначив міністр.
Глава української дипломатії додав, що головним є сам візит Папи до України, і немає сенсу робити зв’язку москва - Київ або Київ - москва.
Як повідомлялося, Папа Римський Франциск в інтерв’ю агентству Reuters висловив сподівання, що після візиту в Канаду цього місяця він міг би відвідати москву та Київ.
У МЗС поновили запрошення понтифіку і заявили, що цей візит посилить роль Папи у відновленні миру на українській землі.
Папа Франциск відвідає Канаду з 24 по 30 липня.
Фото: Vatican News