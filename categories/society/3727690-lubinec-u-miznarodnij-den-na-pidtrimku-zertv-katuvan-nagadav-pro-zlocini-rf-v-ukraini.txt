У Міжнародний день на підтримку жертв катувань уповноважений Верховної Ради України з прав людини Дмитро Лубінець нагадав всьому світові про злочини, які вчиняє Росія проти українського народу.

Як передає Укрінформ, про це омбудсмен написав у Телеграмі.
“Тисячі людей – цивільних та військових, які перебувають у російському полоні, зазнають катувань, що є неприпустимим і грубим порушенням прав людини, норм міжнародного гуманітарного права”, - наголосив Лубінець.
За його словами, Україна також має беззаперечні свідчення про знущання над українськими політв’язнями, незаконно поневоленими Росією.
“Спільно з міжнародними партнерами докладаємо всіх зусиль, щоб викорінити таке ганебне явище як катування та жорстоке поводження в місцях несвободи на території України”, - підкреслив уповноважений.
Як повідомляв Укрінформ, Медійна ініціатива за права людини (МІПЛ) визначила 42 місця утримання українських військових — ізолятори, виправні колонії — як у прикордонних з Україною областях, так і в глибині Російської Федерації.