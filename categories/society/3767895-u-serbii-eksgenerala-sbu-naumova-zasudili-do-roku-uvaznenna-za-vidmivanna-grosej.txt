Вищий суд міста Ниш у Сербії засудив ексначальника Головного управління внутрішньої безпеки СБУ Андрія Наумова до одного року позбавлення волі за обвинуваченням у відмиванні грошей.

Про це повідомляє Радіо Свобода, передає Укрінформ.
Суд першої інстанції виніс вирок 29 вересня. За словами адвоката Наумова Мілана Петровича, сторона захисту оскаржуватиме це рішення.
«Ми вважаємо (як сторона захисту – ред.), що немає абсолютно ніяких підстав для засудження за кримінальний злочин відмивання грошей, тому що ми вважаємо, що підсудний Андрій Наумов не міг вчинити цей кримінальний злочин, особливо на території Сербії», – заявив Петрович.
Адвокат підкреслив, що наразі також очікується рішення Апеляційного суду Нишу щодо запиту України про екстрадицію у справі Наумова.
Раніше Вищий суд міста Ниш відхилив запит України про екстрадицію Наумова, який перебуває під вартою в Сербії з червня 2022 року.
Наумова заарештували 7 червня минулого року, коли він намагався потрапити з Сербії до Північної Македонії.
Сербська поліція оголосила, що гроші та діаманти, які були знайдені під час огляду автомобіля, «ймовірно, походять від злочинної діяльності», після чого Наумову висунули обвинувачення у відмиванні грошей у Високому суді в Ниші.
На суді Наумов заперечував звинувачення слідства і стверджував, що це його особисті гроші.
Як повідомлялось, Наумов – фігурант низки журналістських розслідувань про контрабандний імпорт та корупційні схеми на митниці. Ще у статусі начальника Головного управління внутрішньої безпеки СБУ фігурував у розслідуванні журналістів «Схем» про набуття елітного майна, неспівставного з офіційними доходами держслужбовця.
В Україні ексгенералу СБУ оголошено підозру у шахрайстві, вчиненому в особливо великих розмірах (ч. 4 ст. 190 КК України). Йому загрожує покарання у вигляді позбавлення волі строком до 12 років з конфіскацією майна.
Напередодні повномасштабного вторгнення Росії в Україну – а саме 23 лютого – Андрій Наумов виїхав за кордон.
Фото: Радіо Свобода