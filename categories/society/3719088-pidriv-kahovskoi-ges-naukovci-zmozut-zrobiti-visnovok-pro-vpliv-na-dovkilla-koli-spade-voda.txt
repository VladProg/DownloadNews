Науковці зможуть сформулювати висновок про вплив підриву Каховської ГЕС на довкілля тільки після того, як спаде вода.

Про це повідомила у Фейсбуці Українська природоохоронна група (UNCG), передає Укрінформ.
"Сьогодні увага всіх нас прикута до пошкодження греблі Каховської ГЕС. Очевидно, що ці події призведуть до наслідків для довкілля: якісь території будуть затоплені, у деяких місцях дно водосховища буде оголено. Утім, проаналізувати ситуацію та зробити висновки про наслідки для довкілля ми зможемо не раніше, ніж спаде затоплення. Після того науковці нашої Групи обов'язково сформулюють розгорнутий висновок про вплив на довкілля. Наразі оцінити ситуацію неможливо", - йдеться у повідомленні.
Як повідомлялося, уночі 6 червня російська армія підірвала дамбу Каховської ГЕС. На Херсонщині розпочали евакуацію населення з небезпечних місць, для яких є ризик затоплення.
За фактом підриву загарбниками Каховської ГЕС правоохоронці розпочали розслідування за статтею "екоцид".
В Укргідроенерго заявили, що Каховська ГЕС повністю зруйнована і відновленню не підлягає.