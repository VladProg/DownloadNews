Діти, які після пережитих жахіть війни отримали посттравматичний стрес, здатні подолати його на 100% за умови правильної терапії.

Таку терапію українські діти проходять у таборі в Іспанії, розповіла дружина Президента Олена Зеленська в Телеграмі, повідомляє Укрінформ.

"Так, у більшості українських дітей після пережитого – посттравматичний стрес. Але хороше в тому, що діти можуть подолати його майже на 100% – звісно, за умови правильної терапії", - зазначили вона.
Перша леді розповіла історію шестирічного Влада, чиє фото біля могили його мами в Бучі стало всесвітньо відомим. Зеленська нагадала, що вихователька Марина Наумець померла під час російської окупації, тоді її поховали просто у дворі будинку.
"Зараз на обличчя Влада знову повернулася усмішка. Він так само сумує за мамою, але вже може говорити про пережите. Це стало можливим після місяця його перебування в таборі Gen.Camp від Gen.Ukrainian. Під мирним небом Іспанії фахівці цієї громадської ініціативи – психологи з України та Ізраїлю – буквально витягають українських дітей із воєнного стресу", - зауважила дружина Президента.
Вона відзначила, що коли авторка ідеї Оксана Лебедєва влітку презентувала їй проєкт цього табору, то одразу погодилася взяти його під патронат.
"Бо повернути нашим дітям нормальне дитинство – це надважливе завдання", - наголосила Зеленська.
За її словами, психологам самим було складно повірити у стовідсоткове відновлення, але тепер у них зовсім немає сумнівів після того, як через них пройшли десятки дітей із першої зміни табору.
У пресслужбі ОП поінформували, що під патронатом першої леді розпочинає роботу друга зміна у реабілітаційному дитячому таборі Gen.Camp. Зазначається, що в таборі допомагають маленьким українцям, які втратили батьків, пережили окупацію, стали свідками убивств під час російської агресії. Протягом попередньої зміни психологічну реабілітацію в Іспанії пройшли 30 дітей.
Комплексна програма психологічної реабілітації у Gen.Camp передбачає групову, індивідуальну терапію (за кожною дитиною закріплений окремий фахівець, створюється психологічний профіль), когнітивно-поведінкову та арт-терапію, зоотерапію та терапію апаратом Tomatis за індивідуальною програмою для кожної дитини.
Щоб дитина взяла участь у таборі, необхідно заповнити анкету на сайті Gen.Ukrainian та пройти аудіо- або відеоспівбесіду з кураторами проєкту для уточнення даних та отримання відповідей на всі запитання.
Як повідомлялося, 25 серпня до 25 вересня в Іспанії тривала перша зміна табору Gen.Camp. Реабілітацію пройшли діти віком від шести до 12 років.