Офіс уповноваженого з питань осіб, зниклих безвісти за особливих обставин напрацьовує нові методи пошуку людей на тимчасово захоплених територіях України.

Як передає Укрінформ, про це уповноважений зі зниклих безвісти Олег Котенко повідомив у Телеграмі.
Котенко спільно з радником з юридичних питань Іваном Ангеліним та представником уповноваженого в Київській області Анастасією Голішевською провели зустріч із родинами в Білій Церкві. До заходу також долучилися представники місцевої влади і військові.
Під час зустрічі з родинами зниклих безвісти осіб Котенко розповів присутнім про проміжні результати пошукової діяльності, окреслив шляхи взаємодії з іншими відповідальними структурами і вкотре нагадав про алгоритм дій в разі зникнення безвісти людини.
“Продуктивна пошукова робота лише тоді, коли є порозуміння та співпраця Офісу уповноваженого не тільки з відповідальними структурами, але й із родинами зниклих осіб. Ми дуже розраховуємо на нашу подальшу співпрацю, адже завдяки вашій інформації та новим свідченням пошуки пришвидшуються”, - зазначив уповноважений.
Як підкреслив Котенко, Офіс уповноваженого постійно запроваджує нові методи пошуку не тільки на підконтрольній території, але й у тимчасово захоплених регіонах. “Пошукова робота не припиняється ні на мить”, – зауважив він.
Як повідомляв Укрінформ, Міноборони, Генштаб ЗСУ та громадські організації презентували буклет для родин мобілізованих, який допоможе у разі потреби налагодити комунікацію з відповідними військовими структурами, а також пояснює, як діяти у разі, якщо боєць не виходить на зв'язок упродовж тривалого часу.
Фото: Getty Images