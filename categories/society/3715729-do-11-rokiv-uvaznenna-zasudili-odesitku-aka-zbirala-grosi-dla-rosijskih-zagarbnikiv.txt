До 11 років позбавлення волі засудили одеситку, яка організувала збір грошей для російських загарбників.

Як передає Укрінформ, про це Служба безпеки України повідомляє у Телеграмі.
«Служба безпеки зібрала неспростовні докази на ворожу пособницю, яка налагодила канал фінансування бойовиків «ДНР». У грудні минулого року контррозвідники СБУ затримали її під час контрдиверсійних заходів на Одещині», - ідеться в повідомленні.
За даними слідства, зловмисницею є місцева жителька. Її двоє родичів у 2016 році вступили до лав терористичного угруповання «ДНР Спарта» і воювали проти сил АТО/ООС на сході України.
На початку повномасштабного вторгнення обидва бойовики увійшли до складу регулярних підрозділів Південного військового округу Збройних сил РФ і брали участь у захопленні Маріуполя і частини Херсонської області.
Дізнавшись про низький рівень матеріально-технічного забезпечення родичів - загарбників, жінка добровільно організувала для них збір коштів.
Для цього в групах в месенджерах та заборонених соцмережах «Вконтакте» й «Одноклассники» вона розміщувала повідомлення із закликами про грошову допомогу загарбникам.
Додатково жінка прикріплювала фото із реквізитами російської банківської картки, яка належала співмешканці воюючого родича.
На основі зібраних доказів суд визнав зловмисницю винною за ч. 1 ст. 111-2 Кримінального кодексу України (пособництво державі-агресору) і призначив їй 11 років та 4 місяці ув’язнення з конфіскацією майна.

Як повідомляв Укрінформ, СБУ затримала ексдепутата Запорізької міської ради, який наводив російські ракети на місто.