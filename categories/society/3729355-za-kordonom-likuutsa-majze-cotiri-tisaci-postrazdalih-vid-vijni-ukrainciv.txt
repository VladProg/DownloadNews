Майже 3900 постраждалих від війни українців евакуйовано на лікування до закордонних клінік.

Про це повідомляє Міністерство охорони здоров'я, передає Укрінформ.
"Вдалося направити на лікування вже 3 897 українців", - йдеться у повідомленні.
Медична евакуація триває вже понад рік. МОЗ у співпраці із міжнародними партнерами, зокрема, Єврокомісією, за підтримки ВООЗ і уряду Польщі забезпечують транспортування постраждалих українців до закордонних клінік.
Насамперед до закордонних клінік направляються: пацієнти з травмами, які потребують надання третинної (високоспеціалізованої) медичної допомоги; пацієнти, які потребують надання комбустіологічної допомоги (у разі опіків); діти з новоутвореннями, які потребують надання високоспеціалізованої медичної допомоги; дорослі пацієнти з новоутвореннями, які потребують надання високоспеціалізованої медичної допомоги; діти з орфанними захворюваннями.
Як повідомляв Укрінформ, з початку повномасштабної війни Росії проти України на лікування до клінік Європи були евакуйовані 1 300 дітей.
МОЗ оприлюднило алгоритм медичної евакуації.