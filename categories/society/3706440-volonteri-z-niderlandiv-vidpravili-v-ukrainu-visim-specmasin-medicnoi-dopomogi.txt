У Нідерландах волонтери фонду Zeilen van Vrijheid – благодійної організації, яка підтримує відважних медиків, служби швидкої допомоги та персонал лікарень в Україні, відправили чергову допомогу – вісім спецмашин медичної допомоги.

Як повідомляє кореспондент Укрінформу в Гаазі, зокрема серед відправленого медичного транспорту - неонатологічна машина для інституту педіатрії, а також мотоцикл для надання швидкої медичної допомоги.
“Це вже наша шоста неонатологічна машина, раніше відправляли в Одесу, Полтаву, Миколаїв, Черкаси, Харків. Загалом було відправлено вісім швидких разом із мотоциклом”, - сказав у коментарі Укрінформу Змітер Железниченко, голова відділу комунікацій фонду Zeilen van Vrijheid.
З Амстердама в Україну 6 травня 2023 року фондвідправив свій 30-й гуманітарний конвой із вісьмома автомобілями швидкої допомоги, повністю завантаженими медичними препаратами та гуманітарною допомогою.
Фонд Zeilen van Vrijheid був заснований на початку березня 2022 року. Він займається закупівлею та доставкою автомобілів швидкої допомоги та медичних товарів до цивільних установ охорони здоров’я та військових частин України.
Загалом фонд доправив в Україну 150 машин швидкої допомоги з початку повномасштабного вторгнення росії в Україну.






У Нідерландах волонтери відправили в Україну 8 спецмашин медичної допомоги / Фото: Маріна Хаустова | Zeilen van Vrijheid














































Варто зазначити, що на зібрані гроші нідерландським студентом Флоренсом вант-Гофф було закуплено одну із цих 150 машин для евакуації поранених військових.
Як повідомляв Укрінформ, студент із Нідерландів на підтримку України в річницю повномасштабного вторгнення рф 24 лютого 2023 року проїхав на велосипеді 365 кілометрів, які символізують рік війни росії в Україні. Нідерландець зібрав майже 8 300 євро.