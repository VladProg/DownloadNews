Від початку роботи Єдиного державного реєстру зброї до Міністерства внутрішніх справ надійшло понад 57 тисяч заяв на отримання дозволів на зброю.

Про це у Телеграмі поінформував глава МВС Ігор Клименко, передає Укрінформ.
«За неповні три місяці роботи (цього реєстру – ред.) ми отримали понад 57 тисяч заяв на отримання різних видів дозволів. У «Єдиному вікні громадянина» авторизувалося більш як 30 тисяч користувачів», - зазначив міністр.
За його словами, за цей час МВС прийняло 49 977 рішень про надання відповідних дозволів.

Клименко наголосив, що запуск ЄРЗ, чіткий облік зброї та контроль за її обігом є важливою частиною безпекових заходів. Адже кожна одиниця зброї має бути облікованою та зареєстрованою.
«Міністерство внутрішніх справ працює системно, щоб кожен українець був захищеним, особливо під час війни та у повоєнний період. Для цього ми розробили та вже реалізовуємо комплекс проєктів в рамках «Безпечного середовища», який є складовою Української доктрини, анонсованої Президентом України», - додав глава МВС.
Як повідомлялося, 23 червня в Україні повноцінно запрацював Єдиний реєстр зброї. Він має охопити всю зброю, яка є на руках у громадян нашої держави.