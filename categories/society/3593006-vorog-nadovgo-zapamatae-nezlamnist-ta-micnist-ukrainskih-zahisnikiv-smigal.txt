російські загарбники надовго запам’ятають незламність та міцність українських захисників, які зберегли бойові традиції своїх предків.

Як передає Укрінформ, про це Прем’єр-міністр Денис Шмигаль повідомив у Телеграмі з нагоди Дня захисників і захисниць України.
Він зауважив, що 14 жовтня має особливе значення для кожного українця, тому що здавна наші предки цього дня відзначали Покрову Пресвятої Богородиці - свято, що було одним із найголовніших у запорозьких козаків.
Він також нагадав, що козацькі традиції перейняло нове покоління українців, що боролося за свою ідентичність, за незалежність та свободу Української держави проти нацистів та комуністів.
"У повстанців минулого століття й у бійців сьогодення той самий ворог — росія та її хворобливий імперіалізм. Ворог, який досі конвульсивно згадує відвагу й героїзм українського визвольного руху, так само надовго запам’ятає незламність та міцність українських оборонців, які зберегли найкращі риси та бойові традиції своїх предків і сьогодні. Боролись! Боремось! Поборемо! Слава Україні!", - наголосив Шмигаль.
День захисників і захисниць України – державне свято, що відзначається 14 жовтня. Започатковано 14 жовтня 2014 року президентським указом з назвою "День захисника України". 14 липня 2021 року Верховна Рада перейменувала свято на День захисників і захисниць України.