Відсутність деяких міжнародних організацій у зоні лиха, в тому числі Міжнародного Червоного Хреста, та відсутність їхньої допомоги є самознищенням для них.

Як передає Укрінформ, про це заявив Володимир Зеленський у відеозверненні.
«Сьогодні був дуже довгий, важкий день. Херсон і область, Миколаївщина, міста й громади нашої Дніпровщини. Наради, зустрічі, евакуаційні пункти, міжнародне звернення», - розповів він.
Глава Української держави поінформував, що робота проходить на всіх рівнях держави та місцевої влади, щоб урятувати якнайбільше людей із затоплених районів.

Відео: Офіс Президента

«Евакуація триває. Всюди, де можемо витягнути людей із зони затоплення, робимо це», - наголосив Зеленський.
Він подякував співробітникам ДСНС, поліції, військовим та кожному, хто залучений у порятунку та допомозі жителям Херсонщини.
«На нашій вільній території є присутність міжнародних організацій, конкретна допомога. Зокрема, це український Червоний Хрест та багато інших», - зауважив він, висловивши вдячність організаціям, волонтерам, компаніям, які долучилися до рятувальної операції.
Водночас Зеленський акцентував, що відсутність деяких міжнародних організацій у зоні лиха - зокрема Міжнародного Червоного Хреста, та відсутність їхньої допомоги «для таких організацій це неправильно і є просто самознищенням».
Як повідомляв Укрінформ, у ніч на 6 червня російська армія підірвала дамбу Каховської ГЕС. На Херсонщині продовжуються рятувальні роботи та заходи з евакуації населення з місць затоплення.
На тимчасово окупованих територіях російські загарбники залишили мирне населення без жодної допомоги.
За фактом підриву окупантами Каховської ГЕС правоохоронці розпочали розслідування за статтею "екоцид".
Фото: ОП