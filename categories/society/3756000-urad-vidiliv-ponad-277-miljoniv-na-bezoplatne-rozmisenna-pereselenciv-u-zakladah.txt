Уряд виділив понад 277,7 млн гривень на компенсації за спожиті комунальні послуги під час безоплатного перебування внутрішньо переміщених осіб у приміщеннях об’єктів державної, комунальної та приватної власності.

Про це повідомило в Телеграмі Міністерство з питань реінтеграції тимчасово окупованих територій України, передає Укрінформ.
"Таке рішення було ухвалено на засіданні уряду. Проєкт розпорядження підготовлено на виконання доручення Прем’єр-міністра", – зазначили у відомстві.
Як повідомляється, документом передбачене виділення згаданої суми відповідним закладам із резервного фонду державного бюджету для покриття витрат на комунальні послуги за січень-квітень поточного року.
З виділених коштів понад 9,1 млн гривень будуть спрямовані на виплату компенсацій закладам державної форми власності, що належать до сфери управління Міністерства енергетики, Міністерства охорони здоров'я, Міністерства культури та інформаційної політики, Міністерства соціальної політики та Міністерства внутрішніх справ України.
Більш як 24,3 млн гривень підуть закладам освіти державної та приватної форми власності, більш ніж 5,9 млн гривень – приватним закладам (крім приватних закладів освіти).
Понад 238,2 млн гривень будуть спрямовані комунальним закладам та державним закладам освіти, переданим на фінансування з місцевих бюджетів, а також закладам спільної власності територіальних громад області та району, що перебувають в управлінні обласних та районних рад.
Надання місцевим бюджетам додаткової дотації за затвердженим розподілом між обласними бюджетами здійснюватиме Мінреінтеграції.
Як повідомляв Укрінформ, уряд виділив регіонам 1,5 млрд гривень для облаштування укриттів у школах.