Предстоятель ПЦУ митрополит Епіфаній повідомив, що в ПЦУ перевірятимуть священників УПЦ МП, які виявили бажання приєднатися до Помісної Церкви, щоб запобігти руйнуванню ПЦУ зсередини.

Про це передає Укрінформ із посиланням на Духовний фронт України.
Епіфаній підкреслив, що останнім часом православні громади долучаються до ПЦУ разом із настоятелями.
“Ми бачимо тенденцію, що священники починають розуміти та усвідомлювати, втрачають страх. Їх залякували, їх купляли, але поступово священники починають підтримувати рішення своїх громад та долучаються до ПЦУ”, – зазначив предстоятель.
Епіфаній наголосив: якщо священник не проповідував відкрито ідеологію “русского міра”, не заплямував себе цією ідеологією, то його приймають.
“Щодо цього можна пересвідчитись дуже легко - зі слів громади. Коли громада вирішує про перехід, і священник підтримує громаду, це засвідчує, що він є патріотом, хоч і перебував певний час у складі московського патріархату. Я переконаний, що там ще є багато священників, які є патріотами України. Звичайно, що ті священнослужителі та архієреї, які відкрито проповідували цю ідеологію, які мають російські паспорти, але в майбутньому захочуть перейти в ПЦУ, повинні покаятися, відмовитися від російського громадянства, відректися від ідеології “русского міра”. Тоді й буде відповідне рішення щодо їхнього прийняття до складу ПЦУ. Я бачу і чую, що українське суспільство турбується про це. Тому ми будемо перевіряти, робити все задля того, щоб такі люди, прийшовши до української церкви, не руйнували її зсередини”, - підкреслив предстоятель ПЦУ.
Як раніше повідомляло агентство, предстоятель Православної церкви України митрополит Епіфаній не бачить сенсу в об'єднанні з представниками УПЦ МП.