Президент Володимир Зеленський повідомив, що парламент Франції визнав Голодомор 1932-1933 років геноцидом українського народу.

Як передає Укрінформ, про це Зеленський написав у Твіттері.
"Визнання парламентом Франції Голодомору 1932–1933 років геноцидом українського народу важливе та знакове. Вдячні за сильний внесок Франції у викриття злочинів тоталітарної Росії – минулих і сьогоднішніх. У встановлення правди й справедливості, а отже, й відповідальності. Дякуємо, Франціє!", - наголосив Зеленський.

Голова Верховної Ради України Руслан Стефанчук висловив вдячність французьким парламентаріям за це рішення.
«Це вкрай важливо. Це історична справедливість. Доказ того, що навіть через 90 років світ не мовчить, визнаючи злочин злочином. І подібні трагедії, звірства проти людства, проти народів ніколи не мають права повторюватись», - написав Стефанчук у Фейсбуці.
Він додав, що загалом 26 країн визнали Голодомор геноцидом, 11 із яких — упродовж останнього року.
Як повідомляв Укрінформ, раніше Ісландія визнала Голодомор 1932-1933 років геноцидом українського народу.