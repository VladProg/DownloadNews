Від початку повномасштабного вторгнення росії в Україну Кіберполіція викрила майже 500 осіб, причетних до онлайн-шахрайства.

Як передає Укрінформ, про це повідомляє Державна служба спеціального зв’язку та захисту інформації України.
"Під час війни зловмисники постійно спекулюють на темі фінансової допомоги українцям, які постраждали від дій рф. Або просять кошти нібито на допомогу Збройним Силам чи землякам, які постраждали від війни, або ж для “отримання” такої допомоги виманюють дані карток, з яких потім знімають всі гроші. Кіберполіція від початку війни викрила майже 500 осіб, причетних до онлайн-шахрайства", - ідеться у повідомленні.
Зазначається, що Держспецзв'язку разом із Нацбанком України та Кіберполіцією розробили прості інструкції, які допоможуть розпізнавати злочинні схеми, а також безпечно надавати або отримувати допомогу в інтернеті. Знайти їх можна за посиланням (PDF-файли внизу сторінки).
"Обовʼязково повідомляйте про злочинні схеми та кібератаки до Кіберполіції та Урядової команди реагування на компʼютерні надзвичайні події CERT-UA. Це важливо робити, щоб фахівці блокували шахрайські схеми та кібератаки в інтернеті й притягали винних до відповідальності", - наголосили у Держспецзв'язку.
Як повідомляв Укрінформ, українські фахівці розробили інструмент для перевірки чат-ботів.