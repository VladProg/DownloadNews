Іспанія передасть українським прикордонникам мобільний шпиталь та броньовані медичні автомобілі, які дозволять евакуйовувати поранених із зони бойових дій.

Про це повідомила пресслужба Державної прикордонної служби України з посиланням на слова міністерки оборони Іспанії Маргарити Роблес, передає Укрінформ.
Повідомляється, що в ДПСУ відбулась українсько-іспанська зустріч у змішаному форматі – в Україну прибули благодійники Фонду «Монастиря Санта Клари», а представники оборонного відомства Іспанії підключилися в режимі відеоконференції.
«Міністерка оборони Іспанії Маргарита Роблес, і директорка Фонду «Монастиря Санта Клари» сестра Люсія Карам Паділья днями відвідували базу Повітряно-космічних сил у Сарагосі, де медперсонал Держприкордонслужби навчається розгортати та експлуатувати мобільний шпиталь. Цей шпиталь від оборонного відомства Іспанії найближчим часом прибуде в Україну і допомагатиме рятувати життя та здоров’я бійців, які на передовій відстоюють незалежність України», - йдеться у повідомленні.

Зазначається, що учасники зустрічі акцентували, що українські воїни сьогодні відстоюють не лише незалежність Української держави, а й «цінності вільного світу та стоять на захисті усієї європейської спільноти».
Іспанська сторона запевнила, що й надалі підтримуватиме Україну, зокрема прикордонників, які знаходяться як у зонах активних бойових дій, так і під постійними обстрілами на кордоні з російською федерацією.
«Крім мобільного шпиталю, українським прикордонникам передадуть медичні автомобілі, в тому числі броньовані, які дозволять евакуйовувати поранених із зони бойових дій», - повідомили у пресслужбі ДПСУ.
Сестра Люсія приїхала в Україну, щоб супроводжувати в іспанські госпіталі кількох поранених героїв. Вона запевнила, що надалі спрямовуватиме свою енергію, щоб і релігійна громада, і прості іспанці підтримували Україну.

«Серед іншого, в планах сестри Люсії – організація концерту на підтримку України та написання книги, яка має надихати молодь Євросоюзу відстоювати принципи вільного світу так самовіддано, як це роблять українці», - зазначили у Держприкордонслужбі.
Голова Держприкордонслужби України Сергій Дейнеко щиро подякував Маргариті Роблес, сестрі Люсії та іспанському народові за підтримку та допомогу, які допомагають рятувати життя наших воїнів та наближати справедливий мир.
Як повідомляв Укрінформ, прем'єр-міністр Іспанії Педро Санчес, виступаючи у Верховній Раді України заявив, що Іспанія виділить Україні 55 мільйонів євро на фінансування малих та середніх підприємств і на забезпечення шкіл екологічно чистими енергосистемами.
Фото: ДПСУ