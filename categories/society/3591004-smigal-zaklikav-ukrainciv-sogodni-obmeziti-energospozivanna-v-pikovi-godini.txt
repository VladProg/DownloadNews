Прем'єр-міністр Денис Шмигаль закликав українців 11 жовтня обмежити енергоспоживання в години пік, з 17:00 до 23:00, для забезпечення стабільної роботи енергосистеми.

Як передає Укрінформ, про це глава уряду написав у Телеграмі.
Він наголосив, що 10 жовтня українці по всій країні, відгукнувшись на заклик, добровільно зменшили споживання електроенергії в середньому на 10%, і подякував всім, хто зробив свій внесок у нашу енергостабільність.
"Сьогодні ми так само будемо просити обмежити споживання електроенергії. Так само в години пік – з 17:00 до 23:00 просимо не вмикати енергомісткі прилади: електроплити, електрочайники, електроінструменти, обігрівачі та кондиціонери, духовки та праски, мікрохвильові печі, кавоварки, пральні та посудомийні машини. Це дуже важливо для стабільної роботи нашої енергосистеми", - зауважив Шмигаль.
Він додав, що у зв’язку з необхідністю відновити пошкоджену критичну інфраструктуру в деяких регіонах застосовується графік відключень електроенергії. Важливо розуміти, що такі обмеження споживання не пов’язані з дефіцитом потужності в енергосистемі, а виключно з необхідністю проведення відновлювальних робіт, наголосив глава уряду.
"Зараз немає жодної потреби ані в аварійній допомозі з боку європейських країн, ані в імпорті електричної енергії. Така можливість за потреби в нас існує", - підкреслив Шмигаль.
Як повідомлялося, уранці 10 жовтня росія завдала ракетних ударів по Києву, Хмельницькому, Львову, Житомиру, Дніпру та інших містах. Загалом по території України було випущено 84 ракети, 43 з них збиті.
У Києві через російську агресію 10 жовтня загинули семеро людей і ще 49 дістали поранення.
Загалом за понеділок, 10 жовтня, російські військавбили в Україні 23 цивільних жителів, ще 100 зазнали поранень.
Протягом цієї доби, 11 жовтня, підрозділи протиповітряної оборони сьогодні вже знищили 8 дронів-камікадзе та 18 крилатих ракет.
Фото: КМУ