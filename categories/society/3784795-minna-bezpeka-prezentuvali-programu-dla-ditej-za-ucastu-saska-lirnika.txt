В Укрінформі презентували дитячий освітній серіал з мінної небезпеки з відомим українським казкарем Сашком Лірником.

Серіал створений за підтримки швейцарської асоціації Free Ukraine та ініціативи MineFree, отримав схвалення Міністерства освіти і науки та ДСНС України.
«На зустрічі з ДСНС у жовтні минулого року ми отримали усний запит допомогти з підготовкою навчальних матеріалів, і ми одразу почали думати як зробити цей матеріал унікальним та доступним для дитячої аудиторії, щоб діти прислухалися. Знаємо творчість Сашка Лірника багато років, тому ми звернулися до нього з пропозицією підготувати цей проєкт з теми мінної небезпеки. Також до команди долучилися спеціалісти, фахівці з мінної небезпеки, які допомогли опанувати матеріал, перевірили його та уточнили певні моменти з точки зору дитячої психології», - розповіла на презентації представниця Free Ukraine Ганна Лисенко.
Як розповів на презентації Сашко Лірник, він вже мав досвід створення для дітей матеріалів, які б допомогли їм та батькам знизити напругу, психологічно розвантажити під час перебування у бомбосховищах.
«З початку війни до мене зверталося багато батьків, мам, які розповідали, що діти бояться, плачуть коли бомбардування, коли перебувають у бомбосховищі. Я започаткував такий проєкт - Казки для бомбосховища. Більше року я кожен день викладав ролики, і від батьків чув позитивні відгуки. Робив я ці ролики зі своїм котом Боською, і коли надійшла така пропозиція, то я одразу запропонував робити ці ролики з котом, бо діти сприймають живих тварин», - розповів казкар.

Він зазначив, що для дітей надання інформації про небезпеку має бути виваженим, з урахуванням дитячої психології сприйняття та віку, щоб не налякати і водночас не обійти увагою важливі речі. Тому сценарії, ролики узгоджувалися зі спеціалістами, психологами.
«Цей проєкт дуже на часі, дітей треба оберігати. Починаємо другий сезон, там будуть цікавіші ситуації, але ми все погоджуємо зі спеціалістами. В такій ігровій дитячій формі, я сподіваюся, проєкт буде жити», - додав Сашко Лірник.

Перший сезон складається з 10 серій, які навчатимуть дітей правилам безпеки як загальним, так і у різних ситуаціях, алгоритму дій у різних місцинах. Так, наприклад, є серії, присвячені основним правилам, безпеці на дитячому майданчику, в лісі, якщо вибухівку знайшли у руїнах будівель, є серія про попереджувальні знаки про мінну небезпеку, про те, як розпізнати небезпечну територію, якою може бути небезпека уздовж узбіч доріг.
Програма спрямована на дітей віком від 6 до 11 років.
Переглянути програму «Безпека з Лірником» можна на сайті MineFree. Також ролики доступні у мобільному застосунку MineFree.
Благодійна асоціація Free Ukraine заснована у 2014 році і базується у Женеві, Швейцарія. Некомерційна організація об’єднує українську діаспору, а також представників інших національностей у Швейцарії та за кордоном, які прагнуть підтримати Україну та докладають зусиль, щоб зробити її безпечною для життя і здоров’я людей.
З початку війни Free Ukraine передала Україні понад 220 швидких та евакуаційних автомобілів.
У 2022 році волонтери благодійної організації у співпраці з Державною службою надзвичайних ситуацій розробили мобільний застосунок MineFree для інформування про мінну загрозу в Україні.