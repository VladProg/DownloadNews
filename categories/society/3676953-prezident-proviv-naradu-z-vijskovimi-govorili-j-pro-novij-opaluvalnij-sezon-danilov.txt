Президент України Володимир Зеленський у середу провів велику нараду, де серед іншого йшлося про підготовку України до наступного опалювального сезону.

Як передає Укрінформ, про це в ефірі 24 каналу повідомив секретар РНБО Олексій Данілов.
«По-перше, ми не замерзли. Сьогодні була велика нарада у президента нашої країни. Крім того, що була нарада з військовими, вона стосувалась і підготовки до наступного опалювального сезону. Президент проводив велику нараду, і говорили про те, в який спосіб ми маємо готуватися до наступної зими, що ми маємо підготувати, яка має бути логіка процесів, незважаючи на те, що сьогодні тільки 1 березня», - розповів Данілов, додавши, що наразі вже триває робота над тим, як готуватимуть міста до наступного зимового періоду.
Як повідомляв Укрінформ, 28 лютого голова правління НАК "Нафтогаз України" Олексій Чернишов заявив, що компанія готуватиметься до опалювального сезону на два роки вперед. Також він відзначив, що Україна має збільшувати власний видобуток газу для того, щоб забезпечити власну енергонезалежність