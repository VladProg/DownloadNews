Український медіарегулятор вніс ще 10 телеорганізацій до Переліку програм іноземних телерадіоорганізацій, що ретранслюються. Наразі усього показуватимуть 84 іноземні канали.

Таке рішення ухвалили на черговому засіданні Національної ради з питань телебачення та радіомовлення, передає Укрінформ.
"Долучено ще кілька іноземних телеканалів, моніторинг і документи яких дозволяють нам це зробити. Зокрема, Deutsche Welle - англійською та німецькою мовами, France 24, SEA TV, blue HUSTLER, CBS Reality, JIM JAM, FOX, FOX LIFE, TRACE SPORTS STARS ", - зазначив член Нацради Максим Онопрієнко.
Він підкреслив, що свої наміри про реєстрацію зазначені медіа мають підтверджувати до 31 березня кожного третього календарного року після включення їх до переліку, із яким можна ознайомитися на сайті Нацради.
Онопрієнко нагадав, що правовласники та дистриб'ютори програмних послуг мають час до 16 листопада "привести до ладу документи" для дозволу на ретрансляцію.
"Основні проблеми, із якими ми стикаємося, - це документи, оформлені неналежним чином або в неповному обсязі. Але найстрашніше наразі - під час воєнного стану - коли ми за моніторингу виявляємо ліцензії "роскомнадзору" або посилання в анонсах на "московское время". У цих випадках, авжеж, ліцензія не поновлюватиметься", - сказав він.
Як повідомлялося, процедури ліцензування на період воєнного стану було спрощено, зокрема, з'явилася можливість подачі документів на електронну скриньку Нацради.