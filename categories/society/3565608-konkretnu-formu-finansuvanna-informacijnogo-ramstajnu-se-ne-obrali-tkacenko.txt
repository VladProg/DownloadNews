Міністр культури та інформаційної політики Олександр Ткаченко розповів про підготовку порядку денного до імовірної зустрічі країн Групи семи щодо варіантів фінансування проєкту з підтримки українського медіаполя «Інформаційний Рамштайн».

Про це він сказав у ефірі телемарафону, повідомляє кореспондент Укрінформу.
«Є кілька варіантів, які ми хочемо запропонувати до порядку денного. Це стосується всіх медіа, хочу підкреслити, в Україні. І мова йде або про напряму фінансування на потреби українських медійників, або через рахунок United24, який відкрито в нас у Національному банку. Власне, ми зараз готуємо порядок денний такої імовірної зустрічі країн Великої сімки, де і будемо обговорювати варіанти, які можуть бути доступні. Ми також говорили про створення спеціального фонду, який би курували наші держави-партнери, і туди могли б надсилати свої заявки українські медійники для подальшого фінансування. Конкретна форма ще не обрана», - сказав Ткаченко, відповідаючи на запитання, на яку суму розраховує Україна в межах «Інформаційного Рамштайну» та хто буде розпорядником цих коштів.
Міністр нагадав, що два місяці тому відбулася зустріч міністрів культури та медіа країн Групи семи, на якій почали обговорювати виклики в медіасфері на інформфронті, що стоять перед вільним світом.
«Власне, таким чином, мова зайшла про об’єднання зусиль, в першу чергу країн Великої сімки, країн Європейського Союзу стосовно питання протидії, координації протидії російській дезінформації, з одного боку, з іншого боку - допомоги українським медійникам. Тому що не секрет, що під час війни доходи від реклами впали майже на 90%. Нам потрібно тримати цей інформаційний фронт, і відповідна допомога з боку наших партнерів точно не буде зайвою», - підкреслив Ткаченко.
Він додав, що «координація зусиль, заснування постійно діючих бюро, які б могли функціонувати 24/7 для протидії російській дезінформації, розширення російськомовного продукту для російськомовного населення, а так само протидія в мовленні російської пропаганди не тільки в Європі, але в країнах Азії, Латинської Америки буде стояти на порядку денному».
Як повідомлялося, у серпні Ткаченко заявив, що Міністерство культури та інформаційної політики України планує незабаром запустити проєкт з підтримки українського медіаполя «Інформаційний Рамштайн».