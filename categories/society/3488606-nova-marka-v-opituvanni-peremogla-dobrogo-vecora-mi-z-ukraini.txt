Оголошене Укрпоштою всеукраїнське опитування щодо наступної поштової марки завершено і переможцем стала тема: "Доброго вечора, ми з України!".

Як передає Укрінформ, про це генеральний директор акціонерного товариства "Укрпошта" Ігор Смілянський повідомив у Фейсбуці.
"Знаю, що багато хто на це чекав – всеукраїнське опитування «яка марка Укрпошта буде наступною маркою України» завершено і ми маємо переможця! Було подано майже 650 000 (647 634 якщо бути точним) голосів, тож голосування стало справжнє народним і переможцем стала тема: Доброго вечора, ми з України!" - повідомив Смілянський.
Він зазначив, що загальні результати такі: Доброго вечора, ми з України – 229 783 (35%), Пес Патрон – 182 236 (28%), путін, москва палає, Гаага чекає – 88 035 (14%), Героям Слава – 79 476 (12%), Ой у лузі червона калина – 68 104 (11%).
"Скажу чесно, для мене особисто результат неочікуваний, але українці висловили свою думку. Про що вона свідчить? Про те, що українці мають чудове почуття гумору і люблять свої символи більше, ніж вони ненавидять ворогів. І це круто. Наші люди дуже розумні. Всі розуміють, що за будь-яких обставин ми випустимо марку, присвячену нашим ЗСУ, тому голосували за ті теми, які інакше не потрапили б на марку, а з піснею (Калуш) ми вже марку пообіцяли. Тож результати і логічні, і позитивні. Щодо наступних кроків. Ми одразу починаємо працювати над маркою «Доброго вечора» і наступного тижня розповімо про процес, який буде включати в себе конкурс на кращий дизайн і, звісно, ваші голоси за нього", - зауважив Смілянський.
Водночас він додав, що Укрпошта, враховуючи кількість голосів та шанувальників Патрона, все ж таки подумає, коли і як випустити марку з ним.
Як повідомляв Укрінформ, раніше Укрпошта поінформувала, що 23 травня випустить марку «Русскій воєнний корабль… ВСЬО!».