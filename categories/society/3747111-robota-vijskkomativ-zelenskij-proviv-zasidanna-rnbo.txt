Під головуванням Президента Володимира Зеленського відбулося засідання Ради національної безпеки і оборони України.

Як передає Укрінформ, про це інформує Офіс Президента.
Президент Володимир Зеленський провів засідання РНБО, на якому була заслухана інформація про результати перевірки територіальних центрів комплектування та соціальної підтримки (ТЦК).
Учасники засідання заслухали інформацію про результати ТЦК від директора Державного бюро розслідувань Олексія Сухачова, голови Служби безпеки України Василя Малюка, міністра внутрішніх справ Ігоря Клименка, генерального прокурора Андрія Костіна, голови Національного агентства з питань запобігання корупції Олександра Новікова та директора Національного антикорупційного бюро Семена Кривоноса.

Під час перевірки ТЦК правоохоронними органами були виявлені випадки корупції, зокрема під час проведення загальної мобілізації, які становлять загрозу національній безпеці України та підривають довіру до державних інституцій.
“У зв’язку з цим Рада нацбезпеки рекомендувала головнокомандувачу Збройних сил України Валерію Залужному призначити за рекомендаціями керівників оперативно-тактичних та оперативно-стратегічних угруповань на посади керівників обласних ТЦК офіцерів, які безпосередньо беруть участь у бойових діях, після проходження ними перевірки СБУ”, - ідеться у повідомленні.
Офісу генпрокурора спільно з НАЗК і ДБР рекомендовано вжити додаткових заходів із протидії вчиненню корупційних правопорушень посадовцями ТЦК.

Як повідомляв Укрінформ, ДБР скерувало до суду 15 обвинувальних актів, у яких фігурують працівники територіальних центрів комплектування.
Фото: ОП