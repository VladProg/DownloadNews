Кабінет Міністрів затвердив порядок формування кадрового резерву освітян для роботи на деокупованих територіях.

Відповідну постанову уряд ухвалив під час засідання 17 жовтня, передає Укрінформ із посиланням на сайт Міністерства з питань реінтеграції тимчасово купованих територій.
«Дякую Міністерству освіти і науки за розроблення механізму формування кадрового резерву працівників освіти на деокупованих територіях. Це забезпечить відновлення освітнього процесу в цих регіонах, а також допоможе працевлаштуватися освітянам, які через воєнні дії втратили роботу», – зазначила віцепрем’єрка Ірина Верещук.
Зазначається, що пріоритетне право на призначення на посади у закладах освіти на ДОТ серед осіб, зарахованих до резерву, мають: особи зі статусом ветерана війни; внутрішньо переміщені особи; особи, які займали цю посаду до окупації території, призупинення діяльності закладу освіти у зв’язку із веденням активних бойових дій, тимчасовою окупацією території; особи, які повернулись із полону.
Кандидати мають звернутися до місцевого органу управління у сфері освіти: особисто або подати поштою чи електронною поштою анкету та копії необхідних документів про освіту.
Формування кадрового резерву дасть змогу заздалегідь планувати кадрове забезпечення закладів освіти на звільнених від ворога територіях.
Також уряд ухвалив постанову, що дозволить забезпечити медичними працівниками лікарні державної та комунальної форм власності, які відновлять роботу на деокупованих територіях, повідомляє пресслужба Міністерства охорони здоров'я.
Як повідомлялося, Кабінет Міністрів надав Національній службі здоров’я ширші повноваження для моніторингу медзакладів щодо дотримання ними умов контрактування.
Водночас за даними Представництва Президента в АРК, для роботи у Криму після деокупації потрібно понад 20 тисяч вчителів у школи.