Перша леді України Олена Зеленська закликала латиноамериканських читачів, у країнах яких добре знають, що таке боротися за свободу, дізнаватися про боротьбу, яку веде нині Україна.

Як передає Укрінформ, про це Зеленська повідомила у Фейсбуці.
Дружина Президента заявила, що на цьогорічному Гвадалахарському міжнародному книжковому ярмарку - важливій культурній події для всього іспаномовного світу - Україну, яка бере участь у роботі стенда Європейського Союзу, мала представляти наша 37-річна письменниця Вікторія Амеліна.
«Відома авторка книжок допомогла врятувати працю іншого українського автора - Володимира Вакуленка, закатованого росіянами в окупованому Ізюмі. Уже після звільнення міста Вікторія знайшла заховані листки його щоденника - останнього в житті тексту», - зазначила вона.
Зеленська повідомила, що цього літа Амеліна поїхала до прифронтового Краматорська з групою колумбійських журналістів і письменників, щоб показати їм наслідки російської війни проти України. Група зупинилася пообідати в піцерії в центрі міста, коли російські війська вдарили по цьому цивільному об’єкту далекобійною балістичною ракетою. Іноземні журналісти дістали поранення, а Вікторія померла в лікарні.
Перша леді розповіла цю історію у зверненні до Гвадалахарського книжкового ярмарку.
«Мені дуже боляче, що його гості не почують живого голосу Вікторії Амеліної, Володимира Вакуленка. Але навіть за океаном цих авторів і всю Україну представляють їхні книжки, українські книжки. У такі миті особливо глибоко розумієш невмирущу силу літератури. Вона свідчить і зберігає пам’ять попри все», - зазначила вона.
Тим часом, як повідомила перша леді, і польські друзі мають змогу читати українську літературу дедалі в більшій кількості своїх бібліотек. Посол України в Польщі Василь Зварич відкрив українські книжкові полички у Воєводській і Міській публічній бібліотеці ім. Вітольда Белзи в Бидгощі та у Воєводській публічній бібліотеці - Коперніканській книгарні в Торуні.
«Наш проєкт уже набув світового масштабу: 190 українські полички, відкриті в 44 країнах світу, налічують 45 тисяч книжок - наших і про нас, українською та в перекладах різними мовами», - зазначила Зеленська.
За її словами, через ці книжки українці говорять зі світом, розповідають про себе й свою культуру, а світ може дізнатися про Україну не лише з новин, але й із глибших творів - дізнатися й зрозуміти.
«Українські книжкові полички - один із вагомих проєктів культурної дипломатії, яким я опікуюся. Україну чути дедалі голосніше й усюди – усім, хто хоче почути», - заявила Зеленська.
Як повідомляв Укрінформ, 29 листопада відбулося урочисте відкриття Української книжкової полички в мексиканському місті Гвадалахара - у Публічній бібліотеці штату Халіско.