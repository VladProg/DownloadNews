Генеральний прокурор Андрій Костін повідомив про створення багатонаціонального фонду Консультативної групи з питань найтяжчих міжнародних злочинів - Atrocity Crimes Advisory Group (ACA), що дозволить зміцнити міжнародну коаліцію з відновлення справедливості.

Як передає Укрінформ з посиланням на Офіс генерального прокурора, про це Костін поінформував під час зустрічі лідерів ACA у Брюсселі.

За його словами, доєднання інших країн у межах фонду дозволить відкрити нові напрями співпраці та посилити зусилля в уже визначених пріоритетних сферах.

“Ми щиро вдячні партнерам-засновникам ACA, експертам, які працюють з нами, та всім, хто долучився і продовжує долучатися до нашої спільної мети – забезпечення повної відповідальності за кожен злочин, скоєний агресором”, – наголосив генпрокурор.
Консультативна група з питань найтяжчих міжнародних злочинів – Atrocity Crimes Advisory Group (ACA) є унікальним багатостороннім партнерством. Вона була створена Сполученими Штатами Америки, Європейським Союзом та Великою Британією для підтримки Офісу генпрокурора у розслідуванні та судовому переслідуванні воєнних злочинів та порушень міжнародного гуманітарного права, скоєних внаслідок неспровокованої та незаконної російської війни.
Мета ACA – сприяти досягненню справедливості та притягненню до відповідальності осіб, винних у скоєнні найтяжчих міжнародних злочинів.
Як повідомляв Укрінформ, за даними Костіна, в Україні зареєстрували майже 107 тисяч російських воєнних злочинів.
Фото: gp.gov.ua