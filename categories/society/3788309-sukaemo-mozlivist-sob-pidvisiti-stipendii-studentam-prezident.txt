Держава шукає можливість, щоб підвищити стипендії студентам, а також ресурс на відбудову університетів, які були пошкоджені або зруйновані внаслідок російської агресії.

Про це глава Української держави повідомив у вечірньому відеозверненні, передає Укрінформ.
«Почав сьогоднішній день зі спеціальної наради з міністром фінансів та урядовцями, які відповідають за освітній напрямок», - поінформував він.
Президент зазначив, що було обговорено багато чутливих питань, зокрема ресурс на стипендії, і «певні деталі новацій для вищої освіти».
«Ми проговорили також і все, що потрібно для зміцнення професійно-технічної освіти в Україні. Все це дуже конкретно. Саме так, як і потрібно в День студента», - підкреслив Зеленський.
Глава Української держави наголосив, що влада гарантує стипендії студентам, а також шукає можливість, щоб їх підвищити.
«На відбудову університетів, які були пошкоджені або зруйновані російськими ударами, ми ресурс знайдемо», - додав він.
У день студента Президент України Володимир Зеленський відвідав Маріупольський державний університет, який наразі переміщено до Києва.

Джерело: ОП
«Бажаю всім нашим українським студентам і студенткам, щоб ви могли реалізувати себе в Україні, заради України, абсолютно гідно, сучасно й на користь собі та державі», - резюмував Глава Української держави.
Як повідомляв Укрінформ, станом на кінець вересня Російська Федерація із початку повномасштабної війни пошкодила в Україні 81 університет.
Фото: ОП