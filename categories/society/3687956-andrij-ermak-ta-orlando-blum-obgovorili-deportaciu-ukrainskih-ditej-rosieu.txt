Керівник Офісу Президента України Андрій Єрмак обговорив із британським актором театру й кіно, послом доброї волі ЮНІСЕФ Орландо Блумом депортацію українських дітей у російську федерацію.

Як передає Укрінформ, про це повідомляє Офіс Президента.
У зустрічі також взяла участь команда ЮНІСЕФ на чолі з головою Представництва Дитячого фонду ООН в Україні Муратом Шахіним.


Єрмак подякував Блуму за постійну багаторічну підтримку України. Він зазначив, що нинішній візит актора – це ще один сигнал світу про підтримку України, яка протистоїть повномасштабній російській агресії.



Окремо керівник ОП відзначив важливу місію Блума як посла ЮНІСЕФ з допомоги дітям.

«Тому ми хочемо обговорити з вами дуже важливе для нас питання захисту українських дітей. Я кажу про незаконну депортацію українських дітей росією. Ми зіткнулися із ситуацією, коли у ХХІ столітті у світі не існує механізму – жодної організації – яка б знала чи могла подолати цю проблему», – наголосив Єрмак.
Як підкреслив керівник Офісу глави держави, ця проблема охоплює різні випадки. По-перше, йдеться про дітей, яких росіяни забрали від батьків і під приводом оздоровлення відправили на територію росії. Цих дітей досі утримують там.

Друга категорія дітей, за словами керівника ОП, – це ті, яких росія незаконно вивозить із захоплених українських територій. Діти втратили батьків, але мають родичів в Україні: бабусю, дідуся, тітку чи дядька, що підтверджується документально. Загарбники не повертають дітей їхнім родичам, а віддають на усиновлення в росії.
Третя категорія дітей – найскладніша: це маленькі українці, незаконно вивезені до рф із дитячих будинків, розташованих на тимчасово захоплених територіях України.
«Президент Володимир Зеленський і команда Офісу глави держави зараз працюють над тим, щоб повернути наших дітей, включно з тими малюками, які не мають родичів. Ми можемо надати їм кращі умови життя, ніж вони мають у росії», – зауважив Єрмак.
За його словами, в Україні триває реформа інтернатних закладів, у результаті якої буде створена система на основі сімейних форм виховання і діти зростатимуть у родинах.
Єрмак також поінформував про створення під патронатом Офісу Президента міжнародної робочої групи за участю членів уряду та представників міжнародних інституцій, яка на постійній основі працює над питанням повернення незаконно вивезених дітей.
Радниця – уповноважена Президента з прав дитини та дитячої реабілітації Дарʼя Герасимчук повідомила, що українська сторона на цей час встановила імена 16 тис. 207 дітей, депортованих до росії чи білорусі або примусово переміщених на захоплені території України. Майже 200 – це сироти і діти, позбавлені батьківського піклування. Водночас, за її словами, таких незаконно вивезених дітей – декілька сотень тисяч, проте їхні дані неможливо встановити, адже Україна не має доступу до тимчасово захоплених росією територій.
«Нам вдалося повернути 327 дітей, зокрема 17 - кілька днів тому. І ми знаємо, що там з ними відбувається. Вони втрачають можливість розмовляти українською мовою – їх змушують говорити російською, вивчати російську культуру. Також їх б’ють і не дають спілкуватися зі своїми батьками, рідними – відразу забирають мобільні телефони й кажуть, що батькам вони більше не потрібні», – повідомила вона.

Герасимчук акцентувала, що такі дії стосовно українських дітей мають ознаки геноциду і Міжнародний кримінальний суд уже видав ордер на арешт президента рф володимира путіна.
Радниця керівника Офісу Президента Дарʼя Зарівна додала, що такі кроки росії невипадкові – це частина стратегії, яку рф реалізує ще з 2014 року, коли окупувала український півострів Крим.
«Вони створили проєкт під назвою «Потяг надії», згідно з яким громадяни росії могли приїхати поїздом до Криму, щоб незаконно усиновити українських дітей», – підкреслила Зарівна.
Як заявив Єрмак, Україна закликає ЮНІСЕФ активізувати зусилля з розв’язання питання повернення депортованих дітей, зокрема шляхом залучення своїх послів по всьому світу.
«Ми говоримо щодо цього з ООН, з ЮНІСЕФ, зі структурами Євросоюзу. Але нам потрібні люди-амбасадори, першопрохідці, які б розповідали світу про цю проблему: тисячі українських дітей незаконно депортовані до росії, і їх усіх потрібно повернути додому, в Україну. Ми будемо щасливі якщо ви допоможете нам у цьому, тому що діти – це наше майбутнє», – наголосив керівник Офісу Президента.
Зі свого боку Блум висловив готовність розповідати світу про те, що відбувається з українськими дітьми. Водночас він наголосив, що для більшої ефективності необхідна стратегія, яка гарантуватиме порятунок дітей і їхнє успішне повернення додому.
Посол доброї волі ЮНІСЕФ також повідомив про поїздку до села Демидів Київської області та знайомство з багатодітною родиною. У цій сім’ї – дев'ятеро дітей, з яких четверо – усиновлені. На думку британського актора, ця родина – чудовий приклад України майбутнього, де діти, які залишилися сиротами, зростають у родинах, а не в інтернатах.
Перша заступниця міністра закордонних справ Еміне Джапарова обговорила з актором необхідні для повернення незаконно вивезених росією українських дітей.
«Рада зустрітися з послом доброї волі ЮНІСЕФ Орландо Блумом. Вдячна йому за те, що він приїхав в Україну на знак підтримки та за його особисту відданість правам дітей. Ми обговорили злочинну практику росії щодо переміщення наших дітей до рф і кроки, необхідні для забезпечення їхнього повернення», - написала перша заступниця міністра у Твіттері.


Pleased to meet @UNICEF Goodwill Ambassador Orlando Bloom.
Thank him for coming to Ukraine as a sign of support&for his personal commitment to the rights of children.
We discussed #russia's criminal practices of transferring our children to&steps needed to ensure their return. pic.twitter.com/iKG3In9eAv
— Emine Dzheppar (@EmineDzheppar) March 27, 2023

Як повідомляв Укрінформ, Президент України Володимир Зеленський провів зустріч із послом доброї волі актором Орландо Блумом та командою ЮНІСЕФ.


Фото: ОП