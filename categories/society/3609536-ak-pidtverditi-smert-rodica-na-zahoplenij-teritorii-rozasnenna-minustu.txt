Державна реєстрація факту смерті на тимчасово окупованій території України проводиться органами державної реєстрації актів цивільного стану (ДРАЦС) на підставі рішення суду.

Як передає Укрінформ, про це повідомляє Міністерство юстиції України у Фейсбуці.

“На сьогодні державна реєстрація факту смерті, що мала місце на території, на якій введено воєнний чи надзвичайний стан, або на тимчасово окупованій території України, визначеній такою відповідно до законодавства, проводиться органами ДРАЦС на підставі рішення суду про встановлення факту смерті на такій території, винесеного у порядку окремого провадження за спрощеною процедурою, передбаченою статтею 317 ЦПК України”, - ідеться в повідомленні.
Зазначається, що заява про встановлення факту смерті особи на вищезазначеній території може бути подана членами сім’ї померлого, їхніми представниками або іншими заінтересованими особами (якщо встановлення факту смерті особи впливає на їхні права, обов’язки чи законні інтереси) до будь-якого місцевого суду України, що здійснює правосуддя, незалежно від місця проживання (перебування) заявника.
У Мін’юсті наголошують, що така категорія справ розглядається невідкладно з моменту надходження відповідної заяви до суду, а ухвалене судом рішення підлягає негайному виконанню.
Повідомляється, що копія судового рішення видається учасникам справи негайно після його ухвалення або невідкладно надсилається судом до органу ДРАЦС за місцем ухвалення рішення для державної реєстрації смерті особи.
У міністерстві звертають увагу, що заявники у справах за заявами про встановлення факту смерті, поданих у зв’язку із воєнним станом, надзвичайним станом, збройною агресією, збройним конфліктом, тимчасовою окупацією території України, звільнені від сплати судового збору.
Також у Мін’юсті наголошують, що порядком взаємодії між органами та підрозділами Національної поліції України, закладами охорони здоров’я та органами прокуратури України передбачено, що огляд тіла померлого працівниками закладів охорони здоров’я проводиться лише за умови відсутності загроз життю та здоров’ю таких працівників.
Окрім того, зазначається, що працiвникам закладiв охорони здоров’я дозволяється видавати лiкарськi свiдоцтва про смерть та проводити видачу/захоронення тiл без направлення на судово-медичну експертизу за умови огляду тіла працiвником закладу охорони здоров’я на мiсцi перебування тіла зi встановленням факту вiдсутностi ознак насильницької cмepтi або на пiдставi наявної медичної документацiї iз закладiв охорони здоров’я (без уточнення).
Заклади охорони здоров’я видають лікарські свідоцтва про смерть за територіальним принципом.
Повідомляється, що у разі смерті людини поза межами закладів охорони здоров’я лікарське свідоцтво про смерть видається закладом охорони здоров’я за територіальним принципом з наданням інформації про видачу такого свідоцтва до органу та підрозділу Національної поліції України, на території обслуговування якого знаходиться заклад охорони здоров’я.
Водночас за умов явних ознак вогнепальної, вибухової, опікової, хімічної, радіаційної або іншої травми, як результату бойових дій, незалежно від того, чи є постраждалий військовим або цивільним, лікарське свідоцтво про смерть видається судово-медичним експертом на підставі зовнішнього огляду.
Як повідомлялося, Мін’юст надав роз’яснення, як реєструвати дитину, народжену на захопленій території.