За минулу добу українські дипломати розшукали одного громадянина України, який зник на півдні Ізраїлю, триває робота для отримання підтвердження можливої смерті громадянки України.

Як передає Укрінформ, про це речник Міністерства закордонних справ України Олег Ніколенко повідомив у Фейсбуці.
За його словами, оперативний штаб МЗС України для надання допомоги українцям в Ізраїлі працює в цілодобовому режимі.
За минулу добу українські дипломати розшукали одного громадянина, який зник на півдні країни, допомогли одній родині виїхати із міста Ашкелон, знайшли тимчасове житло для двох родин на тлі скасованих авіарейсів.
Загалом оперативний штаб опрацював 80 звернень громадян. Запити стосувалися встановлення місця знаходження родичів, шляхів виїзду із зон бойових дій, пошуку тимчасового житла, отримання інформації про розвиток безпекової ситуації та порядок дій в контексті забезпечення власної безпеки.
Як підкреслив Ніколенко, триває робота задля отримання офіційного підтвердження можливої смерті громадянки України. Інформація про інших постраждалих українців наразі не надходила.
Українське посольство перебуває на постійному контакті із ізраїльською поліцією, рятувальними службами, основними лікарнями, інститутом судової медицини Ізраїлю.
"Тримаємо також зв‘язок із українцями, які знаходяться в Секторі Газа, розробляємо маршрути екстреного виїзду із анклаву, в разі настання такої потреби", - наголосив речник МЗС.
За будь-якої критичної ситуації слід звертатися на гарячі лінії:
Посольства України в Ізраїлі: + 972 546 676 782;
української дипустанови у Рамаллі: + 972 59 823 93 99.
"Дипломати готові надавати максимальне сприяння та захист нашим громадянам. Нікого не залишимо напризволяще", - запевнив Ніколенко.
Як повідомлялося, по центральних та південних районах Ізраїлю вранці 7 жовтня був завданий масований ракетний удар. Унаслідок масштабної атаки ХАМАС по Ізраїлю загинули щонайменше 300 осіб, понад 1400 поранені.
Прем'єр-міністр Біньямін Нетаньягу заявив, що країна перебуває у стані війни.
США, Євросоюз, Україна та низка інших держав засудили атаки по Ізраїлю.
Фото: АА