Міністр внутрішніх справ Ігор Клименко та його фінська колега Марі Рантанен домовилися про організацію тренінгів для рятувальників з Фінляндії.

Як передає Укрінформ, про це Клименко повідомив у Телеграмі.
«Домовилися про організацію тренінгів для рятувальників Фінляндії. Колеги вражені роботи українських надзвичайників під час повномасштабного вторгнення і бажають перейняти набутий практичний досвід», - поінформував очільник МВС України.

За його словами, нині пріоритетними завданнями є захист обʼєктів критичної інфраструктури та забезпечення безпеки населення в осінньо-зимовий період. "І в цьому напрямку теж можемо розраховувати на підтримку Фінляндії. За словами пані Рантанен, вже формуються нові пакети допомоги", - підкреслив Клименко. ,
Як зазначається, допомога Фінляндії найбільше сфокусована на посиленні спроможностей українських рятувальників. Лише на початку цього тижня Державна служба з надзвичайних ситуацій отримала від фінських колег дев’ять спеціалізованих автомобілів.
Клименко також висловив вдячність уряду та народу Фінляндії за незмінну підтримку та за прихисток понад 64 тисяч українських громадян.
Як повідомляв Укрінформ, ДСНС отримала вісім транспортних засобів у межах міжнародної технічної допомоги від Великої Британії.