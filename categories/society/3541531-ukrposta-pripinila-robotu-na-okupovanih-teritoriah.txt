Із 1 серпня АТ "Укрпошта" припинило роботу своїх відділень на не підконтрольних Україні територіях.

Про це повідомив генеральний директор Укрпошти Ігор Смілянський в Телеграмі, передає Укрінформ.
"До вчорашнього дня, попри всі перешкоди та завдяки героїчній роботі наших працівників, зокрема в Запоріжжі, а до цього в Херсоні, ми виплачували сотні тисяч пенсій, приймали та перераховували платежі за комунальні послуги, а також доставляли продукти. Але робити це далі більше немає можливості", - сказав Смілянський.
Через загрози життю життю працівників та загрозу пограбування з боку окупантів компанія ухвалила рішення припинити роботу на тимчасово окупованих територіях.
"Вони (загарбники - ред.) не дають нам доставляти пенсії, бо їм треба зібрати номери паспортів від пенсіонерів для «референдумів» в обмін на пенсії в "дерев’яній валюті" звичним для них шантажем. По-іншому вони не вміють", - зазначив Смілянський.
Він подякував людям, які, незважаючи на загрозу, продовжували виконувати свої обов'язки, й анонсував, що після повернення окупованих територій Укрпошта повернеться туди з новими відділеннями.
Як повідомляв Укрінформ, на Херсонщині загарбники вдерлися у відділення Укрпошти зі зброєю і погрожували працівникам. Херсонська дирекція акціонерного товариства «Укрпошта» з 1 липня припинила діяльність.