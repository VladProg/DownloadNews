У Міністерстві з питань реінтеграції тимчасово окупованих територій надали поради, як діяти, якщо громадяни впізнали на фото чи у відеоматеріалах зниклого безвісти.

Як передає Укрінформ, про це повідомляє Мінреінтеграції.
“Якщо в мережі Інтернет ви знайшли фото чи відеоматеріали, на яких впізнали зниклу безвісти особу, то слід дотримуватися чіткого алгоритму дій”, - зазначили в міністерстві.
Необхідно звернутися з клопотанням про призначення портретної експертизи до слідчого, який розслідує кримінальне провадження. Скласти клопотання допоможуть юристи системи безоплатної правової допомоги.
До клопотання потрібно додати фото чи відео, знайдені в інтернеті, та фото чи відео, за якими можна точно ідентифікувати зниклого безвісти.
Слідчий протягом трьох робочих днів повинен повідомити про призначення чи відмову в експертизі.
За результатами експертизи необхідно отримати копію висновку експерта, надати копію документа уповноваженому зі зниклих безвісти та Національному інформаційному бюро.
Висновок експерта допоможе пошуковцям Офісу уповноваженого зі зниклих безвісти скоріше встановити місце перебування зниклої безвісти особи.
Як повідомляв Укрінформ, у Координаційному штабі з питаньповодження з військовополоненими закликали родичів військовослужбовців допомагати фахівцям зі збором інформації, яка у подальшому опрацьовується і долучається до роботи над процесами обміну полоненими.
Фото: Pexels