Понад 10 мільйонів людей із 43 країн дізнались правду про події в Україні завдяки проєкту "Моя війна".

Як передає Укрінформ, про це Міністерство культури та інформаційної політики повідомляє у Фейсбуці.
“Станом на 11 липня на міжнародній платформі “Моя війна” опубліковано вже понад 3 тисячі історій про війну в Україні. Завдяки вбудованій можливості автоматичного перекладу на інші мови розповіді українців прочитали понад 10 мільйонів людей із 43 країн світу”, - ідеться в повідомленні.

На сайті кожен українець як свідок жорстокої війни російської федерації проти України може описати свою історію, викласти реальні факти та поділитися особистими переживаннями.

Міжнародна платформа “Моя війна” працює за ініціативи МКІП спільно з Асоціацією інноваційної та цифрової освіти і компанією Totonis.
Як повідомляв Укрінформ, в Україні ведуться зйомки документального фільму про перший місяць розв’язаної росією війни “Наперекір усьому”. Реліз фільму запланований на осінь 2022 року, ведуться перемовини про його світову дистрибуцію.