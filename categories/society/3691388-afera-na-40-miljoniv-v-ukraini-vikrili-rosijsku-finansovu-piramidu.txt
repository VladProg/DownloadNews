Служба безпеки України викрила масштабну шахрайську схему, російські організатори якої ошукали понад тисячу осіб на суму майже 40 млн доларів.

Як передає Укрінформ, про це СБУ повідомляє в Телеграмі.
«Служба безпеки викрила масштабну шахрайську схему, яку замаскували під псевдоінвестиційний проєкт Life is good. Організатори «піраміди» пропонували своїм клієнтам стати інвесторами і переказати гроші на рахунок компанії, яка нібито допомагає «примножувати» капіталовкладення», - ідеться в повідомленні.

За матеріалами слідства, зловмисники отримали майже 40 млн доларів й ошукали при цьому понад тисячу осіб.
Шахраї розробили власний вебресурс з обліковими записами потенційних «інвесторів».
Ділки обіцяли «вкладникам» стабільні прибутки у вигляді «дивідендів» від інвестування в акції перспективних підприємств світового рівня.
Крім того, шахраї «гарантували» клієнтам «бонуси» у разі залучення до проєкту нових учасників.
Отримані від інвесторів гроші ділки акумулювали на власні криптогаманці та банківські рахунки.
За даними слідства, до організації оборудки причетні понад 10 осіб, насамперед це громадяни росії.
Спочатку «проєкт» діяв лише на території рф, але після 2017 року його поступово намагались реалізувати в Україні через масовану рекламну кампанію в інтернеті та відкриття офісу в Києві.
Після початку повномасштабного вторгнення організатори «піраміди» хотіли приховати свою причетність до неї. Для цього вони налагодили механізм залучення віртуальних активів через мережу обмінних пунктів криптовалюти по всій Україні.
Під час обшуків у київському офісі та за адресами проживання фігурантів виявлено комп’ютери, мобільні телефони, бухгалтерію та чорнові записи із доказами протиправної діяльності, а також сувенірну та рекламну продукцію, яку ділки використовували для залучення «інвесторів».
Одному із топменеджерів «інвестпроєкту» повідомили про підозру за ч. 3 ст. 190 Кримінального кодексу України (шахрайство).
СБУ закликала громадян, які стали жертвами шахрайської схеми, повідомляти про це за номером (095) 899 21 16.
Як повідомляв Укрінформ, українські та чеські правоохоронні органи нейтралізували транснаціональне злочинне угруповання шахраїв, яке викрадало гроші з банківських рахунків громадян країн Європейського Союзу.
Фото: СБУ