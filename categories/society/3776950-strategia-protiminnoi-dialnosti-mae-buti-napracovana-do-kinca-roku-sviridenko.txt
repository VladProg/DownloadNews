Стратегія протимінної діяльності в Україні має бути напрацьована урядом до кінця року.

Як передає Укрінформ, про це заявила перша віцепрем’єрка - міністерка економіки України Юлія Свириденко під час виступу на конференції "United for Justice. United for Nature".
"Дуже важливою стороною зусиль із розмінування в Україні є правильне планування. Планування нашої відповіді на глобальному рівні. Мається на увазі стратегічне планування і розробка стратегії діяльності з розмінування. Тому зараз ми працюємо разом з міжнародними партнерами над цим стратегічним документом, який називається Стратегія протимінної діяльності. У нас є дуже чіткий графік, і ми хотіли б затвердити її до кінця року", - зазначила Свириденко.
За її словами, стратегія має три основні цілі: повернення землі до продуктивного використання, запобігання нещасним випадкам та захист від них, а також побудова кращої архітектури протимінної діяльності в Україні.
Перша віцепрем’єрка вказала на те, що майже 174 кв. км. територій в Україні є потенційно забрудненими мінами та іншими вибухонебезпечними залишками війни. "І якщо ми не будемо ефективно реагувати на цей виклик, то до 2030 року матимемо понад 9 тис. жертв. Саме тому ми повинні зосередитися на цьому питанні і спрямувати всі ресурси, які у нас є, і всі наші зусилля на те, щоб прискорити процедуру розмінування, щоб ефективно повернути сільськогосподарські землі і активно використовувати їх фермерами і, звичайно, убезпечити українців", - підкреслила Свириденко.
Вона зазначила, що уряд України зараз намагається дерегулювати процедуру сертифікації, "аби міжнародні компанії могли прийти на український ринок і взяти участь в одній із найбільших у світі акцій з розмінування".
За словами віцепрем’єрки, наразі в Україні працюють 29 машин розмінування та 3 тис. саперів. Планується, що до кінця року в Україні працюватимуть вже 60 машин з розмінування та 5 тис. саперів. "Але цього недостатньо, і нам може знадобитися тисяча років, щоб провести розмінування. Адже ми маємо дуже амбітну мету – повернути 80% потенційно забруднених земель у користування за 10 років. Для цього нам потрібно мати дуже хорошу комбінацію з нашими партнерами за межами країни, а також дуже хорошу координацію всередині країни", - заявила Свириденко.
Як повідомляв Укрінформ, об’єктивні терміни розмінування всієї території України можна буде спрогнозувати лише після закінчення війни, однак першочергове розмінування, зокрема сільськогосподарських угідь, можна здійснити протягом 5 років.
Фото: Юлія Свириденко