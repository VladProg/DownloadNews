Суд обрав запобіжний захід у вигляді тримання під вартою без права внесення застави колишньому виконувачу обов’язків командира однієї з частин Сил спеціальних операції Роману Червінському, дії якого призвели до обстрілу росіянами аеродрому "Канатове" в Кіровоградській області.

Як передає Укрінформ, про це повідомило Суспільне.
Згідно із судовим рішенням, Червінський перебуватиме під вартою протягом двох місяців.
Сторона захисту заявила, нібито затримання й ув‘язнення офіцера відбувалося незаконно. Адвокати подаватимуть апеляцію на рішення суду.
Як повідомляв Укрінформ, слідство встановило, що масований ракетний удар російських загарбників по аеродрому "Канатове" в липні 2022 року спровокували самовільні дії окремих військовослужбовців.
24 квітня у справі про обстріл аеродрому Служба безпеки України затримала офіцера Червінського. Від слідства він переховувався.