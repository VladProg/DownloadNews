Апеляційна палата Вищого антикорупційного суду пом'якшила вирок колишньому заступнику начальника департаменту Генеральної прокуратури України Дмитру Сусу, зменшивши призначений йому термін ув'язнення на два роки.

Про це Спеціалізована антикорупційна прокуратура повідомила в Телеграмі, передає Укрінформ.
"4 вересня 2023 року Апеляційна палата ВАКС частково задовольнила апеляційні скарги сторони захисту та змінила вирок ВАКС від 31.01.2023, яким колишнього заступника начальника департаменту – начальника управління з розслідування особливо важливих справ у сфері економіки Генеральної прокуратури України засуджено до 9 років позбавлення волі", – ідеться у повідомленні.
Як зазначається, суд змінив вирок у частині визнання засудженого винуватим у вчиненні злочину, передбаченого ч. 3 ст. 191 (привласнення чи розтрата чужого майна, яке було ввірене особі чи перебувало в її віданні, вчинені повторно або за попередньою змовою групою осіб) Кримінального кодексу України, а саме щодо заволодіння ним частини накопичувальних дисків.
Причина зміни вироку – невстановлення достатніх доказів для доведення винуватості особи в суді й вичерпання можливостей їх отримати.
"Зважаючи на викладене, суд апеляційної інстанції пом’якшив вирок – визнав Д. Суса винуватим у вчиненні злочинів, передбачених ч.ч. 3, 4, 5 ст.191 КК України та призначив покарання у виді 7 років позбавлення волі з позбавленням права обіймати посади у судах, правоохоронних органах, адвокатурі строком на три роки та з конфіскацією усього належного йому на праві власності майна", – повідомили в САП.
Ухвала Апеляційної палати Вищого антикорупційного суду набирає законної сили з моменту проголошення та може бути оскаржена до Верховного суду.
Як повідомляв Укрінформ, у січні ВАКС призначив ексзаступнику начальника департаменту Генпрокуратури покарання у вигляді дев'яти років за ґратами, визнавши його винуватим у вчиненні злочинів, передбачених ч. ч. 3, 4, 5 ст. 191 (привласнення, розтрата майна або заволодіння ним шляхом зловживання службовим становищем) ККУ.