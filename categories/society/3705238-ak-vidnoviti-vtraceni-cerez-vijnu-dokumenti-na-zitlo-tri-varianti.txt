Українці, які через розв'язану росією війну втратили документи права власності на нерухоме майно, зможуть отримати їх дублікати кількома способами.

Як передає Укрінформ, алгоритм дій на цей випадок оприлюднило на своєму сайті Міністерство з питань реінтеграції тимчасово окупованих територій.
«Через війну в багатьох людей знищено або ж пошкоджено документи на право власності. Втім, щоб отримати відшкодування за зруйноване житло, необхідно їх відновити. Отримані дублікати документів матимуть таку ж юридичну силу, що й оригінал. Мінреінтеграції спільно з Мін’юстом розробили алгоритм дій на цей випадок», - зазначили у відомстві.
Отримати дублікат втраченого документа можна щонайменше трьома способами. Якщо право на нерухоме майно оформлене до 2003 року, то для отримання дубліката документа потрібно звернутися до нотаріуса, який видав цей документ, нотаріального архіву, посадової особи органу місцевого самоврядування або ЦНАП. Якщо після 2003 року, то таку інформацію людина може отримати з Державного реєстру речових прав на нерухоме майно самостійно, через нотаріуса або ЦНАП. У випадку, якщо заявник не оформив право власності на нерухоме майно або не має можливості отримати дублікати правовстановлюючих документів, необхідно звернутися до суду для встановлення права власності.

Громадянам, у яких виникли проблеми з відновленням документів, відомство радить звернутися на «гарячу» лінію безоплатної правової допомоги 0 800 213 103. Також можна скористатися порадами юристів можна через Телеграм-бот @LegalAidUkraineBot.
Як повідомляв Укрінформ, Верховна Рада 23 лютого 2023 року ухвалила закон, який запроваджує механізм компенсації за зруйноване та пошкоджене житло внаслідок російської агресії в Україні.
Документом визначаються правові та організаційні засади надання державою компенсації за пошкодження та знищення окремих категорій об’єктів нерухомого майна внаслідок бойових дій, починаючи з 24 лютого 2022 року. Закон не поширюватиметься на об’єкти, що на дату введення воєнного стану були на тимчасово окупованій території.
17 березня Президент Володимир Зеленський підписав цей закон.
Голова Комітету Верховної Ради з питань організації державної влади, місцевого самоврядування, регіонального розвитку та містобудування Олена Шуляк висловлювала сподівання, що українці можуть отримати перші компенсації за зруйноване або пошкоджене внаслідок російської агресії житло вже в травні.
За даними віцепрем'єр-міністра - міністра з питань реінтеграції тимчасово окупованих територій Ірини Верещук, внаслідок агресії рф зруйновано або пошкоджено житло 2,5 мільйона українців.