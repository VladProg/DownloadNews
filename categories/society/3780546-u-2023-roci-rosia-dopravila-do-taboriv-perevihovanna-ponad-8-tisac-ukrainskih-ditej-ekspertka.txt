У 2023 році Росія доправила до "таборів перевиховання" понад 8 тис. українських дітей. Мета цих таборів - індоктринація, мілітаризація дітей.

Про це під час круглого столу «Депортовані українці у так званих «пунктах тимчасових розміщень» – місце перебування чи нові табори?», який відбувся в Укрінформі, сказала голова ГО "Регіональний центр прав людини" Катерина Рашевська.
"У 2023 році РФ не просто не відмовилася від стратегії викорінення української ідентичності, а й створила нові потужності, систему, яка має відповідне правове регулювання, окремі кошти на реалізацію і окрему мету. Ця мета має чіткий геноцидальний характер і спрямована на те, щоб перетворити українських дітей на ворогів власної нації, на ворогів України. На жаль, та політика, яка спрямована на їх індоктринацію, мілітаризацію, будемо відвертими, має вплив і буде мати для нас вплив у майбутньому. ... ГО "Регіональний центр прав людини" у 2023 році зафіксовано 87 випадків переміщення щонайменше 8 330 українських дітей до так званих таборів перевиховання. Ці табори знаходяться в 30 суб'єктах РФ, також на території тимчасово окупованого Криму та в Білорусі", - сказала Рашевська.
За її словами, це щонайменше 46 інституцій на території РФ, 7 інституцій на території Криму та 8 інституцій в Білорусі.
Рашевська наголосила, що російська влада позиціонує ці табори як реабілітаційні установи. Втім аналіз цієї системи показав, що програми, за якими українських дітей доправляють до цих таборів, можна розділити на кілька категорій. Зокрема, так зване патріотичне виховання, яке фінансується в рамках федеральної програми з патріотичного виховання коштом федерального бюджету РФ або фондами Путіна. Зокрема, це Фонд президентських грантів та Фонд президентських культурних ініціатив.
"Як юрист наголошую, що давно є висновки, що політична індоктринація, перевиховання, русифікація, як у нашому випадку, є порушенням права дитини на освіту і порушенням права дитини на збереження її ідентичності, разом із нав'язуванням російського громадянства. Задля того, щоб "відпочити" в російському або білоруському "таборі" українські діти повинні мати російські документи. Ми маємо широкомасштабне і систематичне порушення прав дитини, яке має в собі ознаки злочину проти людяності. Це міжнародний злочин", - сказала Рашевська.
Також, за її словами, дітей розміщують у військових таборах з метою їх мілітаризації.
"Це такі казарми або наметові містечка, де українські діти, починаючи з 8 років, ходять зі зброєю, вчаться стріляти, віддають честь російським командирам, зазвичай, донським козакам, які отримують на все це гроші. Все це також з Фонду президентських грантів", - розповіла Рашевська.
За її словами, в одному з таборів українських дітей націлюють на те, щоб вони обирали собі військову кар'єру в РФ. Це має ознаки ще одного міжнародного злочину - примусової служби у збройних силах супротивної держави.
Ще однією програмою, в яку втягують українських дітей, є, за словами Рашевської, так звана програма "Культурна карта 4 + 85" для "школярів з нових регіонів".
"Її розвивають вже інші суб'єкти, не тільки міноборони та президент РФ, а й Мінпросвіти РФ і росконцерт. Ці дві установи щотижня вивозять 200-300 дітей з окупованих територій України. У них є норма для кожної окупованої частини України. З кожної області потрібно вивезти 2,5 тис. дітей. У той час як Донецька та Луганська області окуповані майже повністю, а Запорізька та Херсонська частково, показник для них такий самий", - сказала Рашевська.
Окрім цього, додала вона, кожна з цих програм спрямована на конкретну вікову категорію: "Культурная карта" на дітей 9-11 років, "Движеніє пєрвих" - на 14-17 років, "університетські зміни" охоплюють дітей 12-17 років.
"Тобто фактично у них є чіткий план, як дитина, починаючи з наймолодшого віку, буде перетворюватися на громадянина Російської Федерації", - резюмувала Рашевська.
За її словами, Росія виділила на це у 2023 році 69 млрд рублів. У 2024 році планується збільшити цю цифру.
Рашевська додала, що за даними самих росіян, кількість українських дітей, яких вивезли в такі табори, становить 80 тис. Чи всі діти повернулися додому після такого відпочинку, встановити наразі не вдається.
Як повідомлялося, за офіційною статистикою ООН Росія під час повномасштабної війни проти України насильно депортувала 2,8 млн українців, з яких ідентифіковано майже 20 тис. дітей. Вдалося повернути в Україну лише 386 дітей.