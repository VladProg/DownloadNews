Фахівці кіберполіції спільно з іноземними колегами в ході багаторівневої міжнародної операції знешкодили хакерське угруповання, яке атакувало 168 компаній у країнах Європи, Азії та Америки.

Як передає Укрінформ, про це повідомляє Національна поліція.
«Оперативники Департаменту кіберполіції під процесуальним керівництвом Київської міської прокуратури, спільно із колегами з Європолу, Євроюсту, із залученням правоохоронців Франції, Чехії, Німеччини, Італії, Латвії, Нідерландів, Іспанії, Швеції, Японії та Канади провели масштабну міжнародну операцію по знешкодженню небезпечного хакерського угруповання», - ідеться у повідомленні.
Починаючи з 2020 року зловмисники атакували вірусом-вимагачем 168 міжнародних компаній у країнах Європи та Америки. Зловмисники заражали сервери шкідливим програмним забезпеченням та викрадали з них інформацію. У подальшому дані на комп’ютерах жертв зашифровувалися і робилися непридатними для використання.
За відновлення доступу члени угруповання вимагали від 5 до 70 мільйонів доларів у криптовалюті. У разі несплати викупу або звернення до правоохоронців погрожували розповсюдити викрадені дані у даркнеті.
Організатори чітко розподіляли обов’язки між учасниками групи. Окремі члени відповідали за збір інформації та пошук вразливих місць в архітектурі кібербезпеки жертв. Зібрану інформацію вони передавали спільникам з навичками комп’ютерного програмування. Останні відповідали за створення та модифікування шкідливого програмного забезпечення з метою подальшого ураження конкретної компанії.
У рамках міжнародного розслідування разом із правоохоронними органами ЄС та країн Азії українські правоохоронці провели масові обшуки в Києві у приміщеннях одного з учасників угруповання. Вилучені ноутбуки, мобільні телефони та електронні носії інформації.
У Франції затримали одного з розробників шкідливого програмного забезпечення. Днями були проведені також обшуки у його спільників на території Іспанії, Латвії та Чехії.
Французькі компетентні органи розслідують кримінальне провадження за фактами несанкціонованого доступу та перебування в автоматизованих системах обробки даних, несанкціонованого вводу та підміни даних в автоматизовану систему обробки даних, перешкоди роботі системи автоматичної обробки даних, вимагання (здирство) в складі організованого кримінального угрупування, відмивання коштів (легалізація) в складі організованого кримінального угрупування, які передбачені рядом статей Кримінального кодексу Франції.
Як повідомляв Укрінформ, у вересні в ході широкомасштабної операції правоохоронних органів США, Німеччини, Франції, Нідерландів, Великох Британії, Румунії та Латвії був завданий удар по міжнародній мережі шкідливого програмного забезпечення Qakbot.
Фото ілюстративне