Державне бюро розслідувань завершило розслідування справи про розстріл Небесної сотні в лютому 2014 року. Перед судом постануть експрезидент Віктор Янукович і весь тодішній силовий блок України.

Як передає Укрінформ, про це повідомляє ДБР.

"Працівники ДБР завершили розслідування масштабної справи щодо колишнього керівництва держави за організацію розгону та розстрілів демонстрантів 18 – 20 лютого 2014 року. Обвинувальний акт направлено до суду", - зазначається у повідомленні.
При цьому зауважується, що у вчиненні цих злочинів обвинувачуються члени злочинної групи – колишні високопосадовці:

Президент України Віктор Янукович;
Міністр внутрішніх справ України Віталій Захарченко;
заступник Міністра внутрішніх справ України Віктор Ратушняк;
Голова СБУ Олександр Якименко;
Міністр оборони України Павло Лебедєв;
начальник Головного управління – командувач внутрішніх військ Міністерства внутрішніх справ України Станіслав Шуляк.

Також судитимуть першого заступника голови СБУ – керівника Антитерористичного центру, в.о. начальника ГУМВС України в м. Києві, заступника начальника ГУМВС України – начальника міліції громадської безпеки, командира ПМОП “Беркут” при ГУМВС України в м. Києві.
Як наголошується, усі вони 18-20 лютого 2014 року віддавали накази та приймали відповідні рішення щодо застосування працівниками правоохоронних органів без відповідних на те підстав і з порушенням норм чинного законодавства спеціальних засобів, військової техніки, вогнепальної зброї для силової протидії та розгону демонстрантів у центрі столиці та припинення акцій протесту.
Також посадовці організували штурм Майдану під виглядом «антитерористичної операції», а вранці 20 лютого наказали розстрілювати мітингувальників. "Це робилося з перевищенням влади, службових повноважень, без жодних законних підстав", - підкреслили у ДБР.


Такі дії експрезидента та екскерівників правоохоронних органів призвели до масових жертв серед учасників акцій протесту в центральній частині Києва, в тому числі до смерті 67 цивільних.
Всього постраждали 887 осіб та 132 правоохоронці. Завдано майнових збитків на суму понад 16 мільйонів гривень.
"Для уникнення відповідальності колишні посадовці втекли з України, відтак досудове розслідування здійснювалось за спеціальною процедурою, а слідчим суддею відносно них обрано запобіжний захід у вигляді тримання під вартою", - зауважили в ДБР.
Експрезидент та колишні керівники силового блоку обвинувачуються в організації вчинення з 18 по 20 лютого 2014 року у складі злочинної групи незаконного перешкоджання проведенню зборів, мітингів, походів і демонстрацій, перевищення працівниками правоохоронних органів влади та службових повноважень, умисних вбивств та закінчених замахів на вбивства, заподіяння умисних тяжких тілесних ушкоджень, а також організації терористичного акту.
Досудовим розслідуванням також встановлено, що колишні голова СБУ та командувач внутрішніх військ МВС України після розпаду СРСР проходили військову службу у збройних силах Російської Федерації, та, як наслідок, набули громадянство РФ, отримали допуск і доступ до військової й державної таємниці РФ, склали присягу на вірність її народу та перебували на усіх видах забезпечення у збройних силах РФ.
Віддаючи накази на застосування насильства щодо мітингувальників, вони діяли в інтересах Російської Федерації, якій давали присягу.
Зважаючи на те, що частина обвинувачених переховується на тимчасово окупованій території Автономної Республіки Крим та міста Севастополя, останніх буде взято під варту і передано суду одразу після звільнення цих територій Збройними силами України.
Максимальне покарання за названі злочини передбачене у вигляді довічного позбавлення волі.
Як повідомлялося, перебіг Майдану завершився подіями 18-20 лютого 2014 року, коли у Києві загинули близько 100 протестувальників: під час сутичок у Маріїнському парку та на вулицях Києва 18 лютого, під час штурму силовиками Будинку профспілок 19 лютого на Майдані Незалежності, а також внаслідок розстрілу на вулиці Інститутській 20 лютого.