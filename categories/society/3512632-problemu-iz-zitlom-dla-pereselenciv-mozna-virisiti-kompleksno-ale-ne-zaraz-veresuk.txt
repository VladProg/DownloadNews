Комплексно проблему із житлом для внутрішньо переміщених осіб вирішити можна, але не зараз, поки в країні тривають активні бойові дії.

На цьому віцепрем'єр-міністр - міністр з питань реінтеграції тимчасово окупованих територій України Ірина Верещук наголосила в інтерв'ю Укрінформу.
«Комплексно це зробити можна, але не зараз. Нині ми не можемо точно спрогнозувати те, як розвиватимуться військові події. Ми ж розуміємо, що вони можуть бути різними. Намагаємося роззосередити людей так, щоб не навантажувати західну частину країни або Закарпаття, десь тут ближче Полтава, Житомир. Але поки що не розуміємо те, як саме буде відбуватися деокупація, як буде рухатися фронт, тому намагаємося розв'язувати питання із житлом тимчасово», - сказала Верещук.
За її словами, навіть за таких умов влада не виключає, що це житло може знадобитися взимку. Тому не можуть бути побудовані якісь неутеплені будинки зі щілинами, у яких люди будуть мерзнути.
Як повідомлялося, 24 лютого російська федерація розпочала новий етап війни проти України – повномасштабне вторгнення. російські загарбники обстрілюють та бомбардують мирні міста й села України, катують і вбивають мирне населення. Сили оборони України чинять запеклий опір російським загарбникам.