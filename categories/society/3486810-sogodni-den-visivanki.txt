Сьогодні, у третій четвер травня, українці вже традиційно святкують День вишиванки.

Цей День не є офіційним, але відзначають його не тільки в Україні, але й за її межами – українці та всі прихильні до нас та до нашої культури люди.
Цьогоріч День вишиванки відзначають 19 травня. Він був започаткований 2006 року студенткою Чернівецького національного університету Лесею Воронюк.
Прем'єр-міністр України Денис Шмигаль привітав громадян із Днем вишиванки та зазначив, що вона є не лише духовною бронею та культурним кодом, а й символ єдності, віри та перемоги.
«Для нас українців вишиванка здавна була оберегом від зла. Сьогодні вона є не лише нашою духовною бронею та культурним кодом, вишиванка для нас — це символ єдності, віри та перемоги», - зазначив Шмигаль у Телеграмі.
На його переконання, для світу вишиванка є символом сміливих, непереможних, вільних українців.
Зі святом привітав також міністр культури та інформаційної політики Олександр Ткаченко.
"Вишиванка — давно вже не тільки частина національного одягу. Вона є одним із найвпізнаваніших елементів нашої спадщини, символом волі та любові до України. Це наша культурна зброя, що обʼєднує кожного українця", - написав міністр у Фейсбуці.
Він зазначив, що українські вишиванки є справжнім витвором мистецтва, і налічується близько сотні їх видів на території України. За його словами, різнячись від регіону до регіону візерунками, кольорами та техніками, вони уособлюють нашу унікальність та незламність як народу.
"Нехай сьогодні вишиванка стане нагадуванням, що ми всі єдині і консолідовані, як ніколи. Вишиванка - у нашому серці, вона - це різноманіття, і водночас наш український код. В любові до Батьківщини. До традицій, історії і спадщини. Цього у нас ніколи не відняти. Україна обов‘язково переможе," - додав Ткаченко.
Вишиванка для військового - як друга форма: бійці 128-ї окремої гірсько-штурмової Закарпатської бригади також привітали українців з Днем вишиванки.
Відеозвернення вони розмістили у Фейсбуці.
"Вишиванка уособлює вікову боротьбу українців за свою ідентичність і самобутність. І кожен хрестик, стібок, вишитий вручну, додає енергії, сил і мотивації! Вишиванку носили воїни Київської Русі, запорізькі козаки, а зараз її носять бійці Збройних сил України", - наголошують військові.