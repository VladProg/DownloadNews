Новий міністр освіти і науки Оксен Лісовий заявив про нульову толерантність до академічної недоброчесності й готовий відправити свою кандидатську дисертацію на кілька експертиз.

Про це повідомили "Українській правді. Життя" у Малій академії наук у відповідь на запит про начебто виявлений у кандидатській дисертації Лісового плагіат, передає Укрінформ.
"Оксен Лісовий заявив про свою нульову толерантність до академічної недоброчесності... Міністр має намір відправити свою кандидатську дисертацію на кілька авторитетних експертиз. У разі виявлення в його роботі порушень доброчесності Оксен Лісовий готовий відмовитись від вченого ступеня кандидата наук і на посаді міністра формувати принципово нову академічну культуру та культуру освітнього та наукового менеджменту", – заявили у МАН.
Уперше інформація про те, нібито у науковій роботі Лісового міститься плагіат, була опублікована на сторінці "Українського руху пацифістів" - організації, що виступає за "мирне закінчення війни і права кожної людини на відмову від військової служби". Її засновником є івано-франківський журналіст Руслан Коцаба, якого обвинувачують у державній зраді.
Верховна Рада призначила Оксена Лісового на посаду міністра освіти і науки 21 березня. Він кандидат філософських наук, доцент, заслужений працівник освіти України. З червня 2010 року керував Національним центром "Мала академія наук України". У 2012 році став лауреатом Державної премії України в галузі освіти.
Від початку повномасштабного російського вторгнення Лісовий добровольцем пішов на фронт у складі 95-ї окремої десантно-штурмової бригади.
Напередодні Верховна Рада звільнила Сергія Шкарлета з посади міністра освіти та науки.