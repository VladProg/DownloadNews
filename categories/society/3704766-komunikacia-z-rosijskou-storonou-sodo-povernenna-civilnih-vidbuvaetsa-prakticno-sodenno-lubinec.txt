Комунікація Офісу Уповноваженого ВР з прав людини щодо повернення цивільних осіб, які перебувають в заручниках в російській федерації, відбувається практично щоденно.

Про це під час пресконференції сказав уповноважений ВР з прав людини Дмитро Лубінець, передає кореспондент Укрінформу.
“Щодо цивільних — комунікація є. Це те що я можу казати публічно. Не можу сказати, через які канали це відбувається, бо це не один канал. Канал, про який я публічно заявив, це спілкування між мною та москальковою. Не знаю наскільки це буде коректно щодо інституції з прав людини, якщо я назву її керівником такої інституції, бо я щиро вважаю, що системи захисту прав людини на території рф не існує, але з усім тим вона офіційно займає цю посаду. Комунікація у нас є, вона відбувається практично у щоденному режимі, зараз через уповноважених співробітників, одна людина визначена в нашій інституції, одна людина визначена в інституції москалькової, кожного дня обмінюємося листами, різною інформацією”, - сказав Лубінець.
Він нагадав, що згідно з Женевськими конвенціями, обмін має проводитися виключно військовополоненими, цивільних громадян сторони мають передавати одна одній без додаткових вимог, також без жодних вимог мають бути повернені важкопоранені. На жаль, росія не дотримується міжнародного права.
Уповноважений з прав людини додав, що перемовини з російською стороною проводяться з урахуванням двох критеріїв — дотримання національних інтересів України, відсутність шкоди українським громадянам та досягнення конкретного результату.
За словами Лубінця, пропозиція російської сторони зробити такі перемовини на загал була відхилена. Водночас він зазначив, що спілкування з москальковою публічно буде у разі конкретних результатів, зокрема повернення українських громадян, і додав, що перша телефонна розмова з москальковою відбулася через тиждень після його призначення, а перша зустріч 17 жовтня 2022 року, коли Україна повернула 108 українських полонених.
"Це був новий досвід для мене спілкування з російською стороною. Мені треба було з ним спілкуватися, бо я побачив результат", - сказав Лубінець.
Як повідомлялося, омбудсмен росії москалькова у квітні 2023 року була виключена з членів Європейської мережі національних інституцій з прав людини (ENNHRI).