Підприємцям дозволять подавати декларації для отримання дозволів та ліцензій на провадження господарської діяльності через портал та додаток «Дія».

Про це повідомляє пресслужба Міністерства економіки України в Телеграмі, передає Укрінформ.
«Уряд прийняв постанову, відповідно до якої удосконалено механізм подання підприємцями декларацій для отримання дозволів та ліцензій. Ця послуга буде доступна через портал та додаток «Дія», — йдеться в повідомленні.
У Мінекономіки наголошують, що ця можливість буде надана підприємцям вже найближчим часом. Наразі декларації приймаються Міністерством економіки, яке передає їх відповідним установам.
Також в установі уточнили перелік відомостей, які суб’єкти підприємницької діяльності мають зазначити у декларації про провадження господарської діяльності.
Як повідомляв Укрінформ, уряд 27 квітня підтримав законопроєкт про дерегуляцію ведення бізнесу в Україні, яким пропонується на законодавчому рівні закріпити право на ведення господарської діяльності в період воєнного (надзвичайного) стану без оформлення дозволу, а шляхом подання декларації до відповідних органів влади.
Наразі в Україні уже переведено на декларативний принцип 48 дозволів, 19 ліцензій, близько 500 інших публічних послуг для бізнесу.