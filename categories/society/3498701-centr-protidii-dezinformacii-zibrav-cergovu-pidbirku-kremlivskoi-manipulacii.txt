Центр протидії дезінформації при Раді національної безпеки і оборони України зібрав чергову підбірку російських маніпуляцій і фейків станом на ранок 3 червня.

Як передає Укрінформ, про це ЦПД повідомляє у Телеграмі.
Зокрема експрезидент російської федерації дмитро медведєв заявив, що «США у відповідь на «спецоперацію» росії оголосили «війну за довіреністю», забезпечуючи Україну зброєю, підтримуючи там мілітаристські настрої, щоб Київ бився до останнього українця». У ЦПД застерігають, що це маніпуляція.
ЦПД наводить ще одну маніпуляцію медведєва. «Входження Швеції та Фінляндії до НАТО в оголошеній конфігурації несе меншу загрозу для росії, ніж приєднання України до Альянсу. Водночас деструктивна позиція НАТО завадила вирішити ситуацію в Україні шляхом мирних переговорів», - зазначив медведєв.
І собі російський посол у США Анатолій Антонов заявив: «Спроби Вашингтона заблокувати можливість виплати росією боргів підірвуть довіру до Сполучених Штатів, при цьому практика запровадження санкцій Вашингтоном лише погіршить ситуацію у світі та призведе до системних збоїв в економіці». У ЦПД попередили, що це маніпуляція.
Як повідомляв Укрінформ, Служба безпеки України припинила протиправну діяльність у Києві проросійського інтернет-агітатора, який поширював фейкові антиукраїнські відеоматеріали і дописи та закликав до зміни територіальних меж України.