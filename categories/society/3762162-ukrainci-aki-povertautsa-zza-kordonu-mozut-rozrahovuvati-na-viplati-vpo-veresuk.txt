Громадяни України, які повертаються з-за кордону, можуть розраховувати на виплаті для ВПО від держави.

Як передає Укрінформ, про це в ефірі загальнонаціонального телемарафону «Єдині новини» заявила віцепрем'єр-міністр — міністр з питань реінтеграції тимчасово окупованих територій Ірина Верещук, коментуючи питання відновлення виплат ВПО.
«Ми проводили нараду 12 вересня і власне готуємо зміни до постанови №709, які будуть передбачати термін, після якого людям можуть відновити виплати. Зараз це питання обговорюється, але відразу скажу, ми обговорюємо питання 15-30 днів, це той термін, після якого людям відновлять виплати, якщо людина повернулася жити. А також ми маємо ще один напрямок. До прикладу, людина виїхала з Маріуполя відразу у 2022 році у Європу і проживала там, хоче повернутися, і таким людям також будуть нараховувати виплати. Ми хочемо, щоб люди повертались і знали, що можуть тут розраховувати на допомогу від держави», - повідомила Верещук, додавши, що постанову ухвалять до кінця вересня.
Також віцепрем'єр-міністр відзначила, що наразі кількість людей, які втратили виплати ВПО, досить незначна.
«Національна сервісна служба за першу декаду вересня провела 1531 перевірку фактичного місця проживання ВПО і як результат цих перевірок – 80% зберегли свої виплати. Тобто лише близько 300 людям такі виплати не будуть далі виплачувати», - повідомила Верещук.
Як повідомляв Укрінформ, 31 серпня віцепрем'єр-міністерка - міністерка з питань реінтеграції тимчасово окупованих територій Ірина Верещук сказала, що в Україні 2,6 млн людей отримують допомогу для внутрішньо переміщених осіб, при цьому майже 180 тисячам з них вона виплачується помилково.