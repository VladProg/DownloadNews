Живе та активне громадянське суспільство, формування якого відбулося за підтримки Європейського Союзу, є основою стійкості, яку Україна демонструє у боротьбі проти російської агресії.

Про це в інтерв’ю Укрінформу сказав президент Європейського соціально-економічного комітету (EESC) Олівер Ропке.
«Ще до початку цієї війни ми мали дуже багато контактів із громадянськими організаціями України. Я був вражений тим, наскільки динамічним та живим є ваше громадянське суспільство, з усіма цими відкритими дискусіями та обговореннями. Дуже важливо, що навіть війна не внесла в це фундаментальних змін. Я знаю, що за умовами надзвичайного стану ви маєте багато обмежень, які не завжди повністю сприймаються громадськими організаціями або профспілками. Але при цьому важливо, що цей діалог існує, і саме він є основою для стійкості та соціальної єдності в Україні», - зазначив керівник Європейського соціально-економічного комітету.
Він зауважив, що певні конфліктні ситуації час від часу виникають між урядами та громадськими організаціями не лише в Україні, а й у країнах Євросоюзу, і це є проявом нормального суспільства. Але саме уряди мають гарантувати простір для таких відкритих обговорень та навіть для конфліктів.
«На моє переконання, саме живе громадянське суспільство є основою надійності та стійкості державних інституцій, включаючи парламент і Конституційний суд, або у боротьбі з корупцією та у забезпеченні верховенства права… Саме верховенство права та дотримання фундаментальних прав є передумовою для свобод громадянського суспільства, яке, в свою чергу, є основою вашої стійкості. Це ми можемо бачити не лише в Україні, але й у Європі та в усьому світі», - сказав Ропке.
За його словами, попри те, що російська війна проти України триває вже більше 15 місяців та має важкі наслідки для соціальної й економічної стабільності в самому ЄС, підтримка України в боротьбі проти російської агресії залишається високою.
«Дехто говорить, що це, свого роду, диво. Але я не вірю в дива. Підстави для такої підтримки є очевидними. Європейці бачать, що Україна, її громадянське суспільство і, власне, громадяни України, борються за демократичні ідеали у власній країни. Я б не говорив, що вони борються лише за європейські цінності. Передусім, вони воюють за власну свободу, що заслуговує на нашу повну підтримку. З іншого боку, європейці та європейські уряди визнають, що ваша боротьба проти російської агресії є також боротьбою, яка врешті ведеться за всіх нас», - зазначив президент Європейського соціально-економічного комітету.
Він наголосив, що європейці підтримують цю боротьбу, незважаючи на підвищені рахунки за енергію та вищу інфляцію: «Українці воюють за свою свободу, і ціна, яку ви сплачуєте, є непорівнюваною. Ми приймаємо ці труднощі, розуміючи, що той тягар та зобов’язання, які несуть українці, є набагато жорсткішими. Тому підтримка України в Європі все ще дуже висока».
Нагадаємо, EESC посідає особливе місце серед євроінституцій. Він не приймає виконавчих рішень та не розподіляє бюджет, але саме цей комітет, існування якого обумовлено основоположними документами ЄС, грає вирішальну роль у формуванні спільної європейської політики.
З моменту створення у 1958 році ця структура виконує дорадчу функцію. Вона поєднує та акумулює думки представників громадянського суспільства з усіх країн ЄС, включаючи роботодавців, профспілки, громадські та неурядові організації, екологічні рухи, споживчі спілки та інші структури європейської спільноти.