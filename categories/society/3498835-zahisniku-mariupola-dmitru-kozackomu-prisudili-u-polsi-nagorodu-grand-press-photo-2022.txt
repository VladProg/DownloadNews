Українському воїну Дмитру Козацькому (“Орест”), якого називають “очами Азовсталі” за світлини з оточеного російськими військами Маріуполя, присудили спеціальну нагороду престижної польської фотопремії Grand Press Photo 2022.

Фотографією цього року за версією організаторів Grand Press Photo стала світлина фоторепортера The Washington Post Войцєха Гжендзінського з війни росії проти України, передає Укрінформ з посиланням на Press.pl.
“Ми віримо, що Дмитро отримає цей диплом особисто під час конкурсу в наступному році. Ми чекатимемо на нього, живого і здорового”, - підкреслила під час урочистої церемонії вручення цьогорічних нагород голова фундації Grand Press Вероніка Міровська.
У листі до учасників церемонії посол України в Польщі Андрій Дещиця підкреслив, що праця фоторепортерів є дуже важливою, і багато з них заплатили найвищу ціну, намагаючись задокументувати воєнні злочини. Від імені українців він подякував усім журналістам, які щодня із загрозою для життя документують звірства війни, яку росія веде проти України.
На фотографії цьогорічного переможця польської фотопремії Войцєха Гжендзінського зображена українка Ірина Манюкіна, яка грає на фортепіано у зруйнованій від вибуху авіабомби власній квартирі у Білій Церкві. Коментуючи це фото, автор зазначив, що це був один з надзвичайних моментів, які спрацювали в цій війні - “момент сили і героїзму” українців.
“Українці надають нове значення слову “гуманізм”. Не можна описати того, що Ірина дозволила мені бути в її будинку, який незадовго до цього зазнав бомбардування, а її доньку було поранено. Ірина робила своє – вона грала, я теж робив своє”, - підкреслив на сцені під час нагородження Гжендзінський.
Лауреатами польської нагороди стали ще декілька фоторепортерів, які зробили фотографії під час війни рф в Україні. Зокрема, це фоторепортер Gazeta Wyborcza Єнджей Новіцький із фотографією залізничного вокзалу у Львові у перший день війни, Марек Березовський (Аgencja Reporter) з фотографією про наступ російських військ 24 лютого тощо.
Як повідомлялося, фотографії керівника пресслужби полку “Азов” Дмитра Козацького із заводу “Азовсталь” облетіли весь світ і вже увійшли в історію героїчного опору України у війні, яку розпочала росія. Перед потраплянням у полон він попросив надсилати свої світлини на різні міжнародні фотоконкурси.
Фото: press.pl