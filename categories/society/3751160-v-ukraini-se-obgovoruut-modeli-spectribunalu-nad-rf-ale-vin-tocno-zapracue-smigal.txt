Моделі Спеціального міжнародного трибуналу, який має притягнути російське керівництво до відповідальності за агресію проти України, обговорюються, однак уже немає сумнівів, що він запрацює.

Про це сказав Прем’єр-міністр Денис Шмигаль на міжнародній конференції «Спеціальний трибунал щодо злочину агресії проти України. Справедливість має відбутися» у Києві, повідомляє кореспондент Укрінформу.
«На жаль, світ надто довго толерував акти російської агресії і терору. Час діяти і час карати винних. У першу чергу нам потрібний Спеціальний міжнародний трибунал, який судитиме за злочин агресії вище політичне керівництво Росії. Сьогодні ми ще обговорюємо моделі створення трибуналу, але вже ніхто не сумнівається в тому, що він запрацює», – сказав він.
Глава уряду нагадав, що до Сore group заснування трибуналу вже входять 38 країн, у Гаазі відкрили спеціальний міжнародний офіс із розслідування вторгнення РФ в Україну.
Глава уряду також підкреслив, що відповідальність – один із ключових пунктів української Формули миру, адже мир, за його словами, неможливий без справедливості, а справедливість неможлива без відповідальності тих, хто здійснив цю агресію.
«Разом ми повинні створити юридичний механізм справедливості та відповідальності, який би охопив усіх злочинців – тих, хто давав накази, і тих, хто їх виконував», – наголосив Шмигаль.
Як повідомлялося, у Гаазі 3 липня відкрили Міжнародний центр із переслідування за злочин агресії проти України.
До коаліції (Core Group) зі створення Спеціального трибуналу щодо злочину агресії Росії проти України увійшли представники 38 держав та кілька представників міжнародних організацій, які вже провели низку робочих зустрічей.
Україна спільно з партнерами просуває створення Спеціального трибуналу для притягнення до кримінальної відповідальності керівництва Російської Федерації за скоєння злочину агресії проти України.
Створення такого трибуналу підтримали Парламентська асамблея Ради Європи, Європарламент, Парламентська асамблея НАТО, Парламентська асамблея ОБСЄ та окремі держави.