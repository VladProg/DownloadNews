Наразі розслідуються 265 проваджень щодо воєнних злочинів РФ проти довкілля, 14 – за фактами екоциду.

Як передає Укрінформ, про це генеральний прокурор Андрій Костін повідомив у соцмережі X.
«6 листопада – Міжнародний день запобігання експлуатації довкілля під час війни та збройних конфліктів. Масштаби російської агресії та її згубні наслідки для довкілля вимагають глобальної відповіді», - наголосив генпрокурор.
За його словами, забруднення повітря, води та ґрунтів, знищення лісів та сільськогосподарських угідь, атаки на ядерні об’єкти – усе це воєнні злочини проти довкілля. Шкоду від них відчуватимуть люди в Україні та за її межами ще десятки років, адже довкілля не має кордонів.
«Росія повинна понести за це відповідальність та відшкодувати усі завдані збитки. Наразі розслідується 265 проваджень щодо воєнних злочинів проти довкілля. 14 – за фактами екоциду», - зазначив Костін.
Як зауважив генпрокурор, це непросте завдання, адже тривалий час ця сфера не була достатньо врегульованою у міжнародному праві і багато речей Україна робить вперше.
«На щастя, ми не самі. І ми вдячні всім і кожному: міжнародним партнерам, українським колегам, представникам громадських організацій, які підтримують нас на цьому шляху», - заявив Костін.
Як повідомляв Укрінформ, за словами заступниці міністра захисту довкілля та природних ресурсів Олени Крамаренко, для повної оцінки екологічних збитків, заподіяних Україні Росією, потрібно 20-30 років.